MAT.1.1	Ho’oy tulurn empo de Mori Yésus Kristus, wa’u di Daud, wa’u di Abraham. 
MAT.1.2	Abraham wing hi Ishak, hi Ishak wing hi Yakub, hi Yakub wing hi Yéhuda agu asé-ka’én, 
MAT.1.3	Yéhuda wing hi Pérés agu hi Zéra oné mai hi Tamar, hi Pérés wing hi Hézran, hi Hézran wing hi Ram, 
MAT.1.4	Ram wing hi Aminadab, hi Aminadab wing hi Nahason, hi Nahason wing hi Salmon, 
MAT.1.5	Salmon wing hi Boas, oné mai hi Rahab, hi Boas wing hi Obéd oné mai hi Rut, hi Obed wing hi Isai, 
MAT.1.6	Isai wing hi Raja Daud, hi Raja Daud wing hi Salomo oné mai wina di Uria, 
MAT.1.7	Salomo wing hi Réhabéam, hi Réhabéam wing hi Abia, hi Abia wing hi Asa, 
MAT.1.8	Asa wing hi Yosafat, Yosafat wing hi Yoram, Yoram wing hi Uzia 
MAT.1.9	Uzia wing hi Yotam, Yotam wing hi Ahas, Ahas wing hi Hizkia, 
MAT.1.10	Hizkia wing hi Manasé, Manasé wing hi Amon, Amon wing hi Yosia, 
MAT.1.11	Yosia wing hi Yékhonya agu sanggét asé-ka’én du oké nggereoné Babél, 
MAT.1.12	Du poli oké nggereoné Babél hi Yékhonya wing hi Séaltiél, Séaltiél wing hi Zérubabél, 
MAT.1.13	Zérubabél wing hi Abihud, Abihud wing hi Elyakim, Elyakim wing hi Azor, 
MAT.1.14	Azor wing hi Zadok, Zadok wing hi Akhim, Akhim wing hi Eliud 
MAT.1.15	Eliud wing hi Eléazar, Eléazar wing hi Matan, Matan wing hi Yakub, 
MAT.1.16	Yakub wing hi Yosép rona di Maria, ata loas Mori Yésus hitut caron hi Kristus.
MAT.1.17	Jari, sanggén taung manga campulu-pat empo pu’ung oné mai hi Abraham dengkir agu Raja Daud, campulu-pat empo pu’ung oné mai hi Raja Daud dengkir agu oké nggereoné Babél, agu campulu-pat empo pu’ung oné mai du oké nggereoné Babél dengkir agu oné hi Kristus.
MAT.1.18	Loasn Mori Yésus Kristus nenggo’oy: Du hi Maria Ended Mori Yésus, toé di naca agu hi Yosép, hi Maria polig na’ang wekin le kuasa de Nai Nggeluk, du toé di wina-ronas. 
MAT.1.19	Landing hi Yosép ronan, ata ngalis nai, toé ngoéng te pandé wau ngasang de winan oné ranga data do, hia get kudut seduk kaut te pandé céarn. 
MAT.1.20	Maik du rémé tenang tu-tu’ungn liha te pandé céarn, malékat de Mori Keraéng ita liha oné nipin, agu mai taén: “Yosép, anak Daud, néka rantang hau te emi hi Maria kudut jiri haé kilom, ai anak hitut lari dé’in le kuasa de Nai Nggeluk. 
MAT.1.21	Hia kudut loas anak ata rona, agu téing le hau ngasangn hi Yésus, ai Hia kudut sambé sanggét ro’éngn oné mai ndékokd.” 
MAT.1.22	Sanggéd situ kudut rapak reweng de Mori Keraéng ata poli caingd le nabi: 
MAT.1.23	“Ata tu’ungn, anak molas hitu kudut na’ang wekin, agu loas cengata anak ata rona, agu téing lisé ngasangn hi Émanuél.” (Ngong Mori Keraéng manga baling itéy.) 
MAT.1.24	Du to’o wa mai tokon, hi Yosép lorong ného apa ata baté pedé de malékat de Mori Keraéng agu hia. Itu kali emin liha hi Maria te jiri haé kilon, 
MAT.1.25	maik toé manga nekid dengkir agu loas anakn ata rona agu téing ngasangn li Yosép hi Yésus.
MAT.2.1	Du poli loasn Mori Yésus oné béo Bétléhém tana Yudéa, lété du perénta de raja Hérodés, mais ata majus awo mai par te nggersalé Yérusalém, 
MAT.2.2	nénét kéta réid, mai taéd: “Nia kéta péng Hia, raja data Yahudi hitut loas weru? Polig itan lami ntalan awo par, mai dami ho’o kudut suju Hiakm.” 
MAT.2.3	Dengé kaut tombo situ le raja Hérodés, géga hia agu sanggéd isét Yérusalém. 
MAT.2.4	Itus kali nekek taungs liha sanggéd imam kepala agu ata pecing Taurat data Yahudi, te réi agu isé, nia wan kudut loasn Mésias. 
MAT.2.5	Mai walé disé agu hia: “Oné Bétléhém tana Yudéa, ai nenggitu tulisn oné surak de nabi: 
MAT.2.6	Ngong hau Bétléhém, tana Yéhuda, toé kéta hau dé ata dai koén oné mai baling isé ata perénta Yéhuda, ai oné mai hau dé tuan cengata ata kudut caun landuk, te wintuk ro’éng Daku Israél.” 
MAT.2.7	Itu kali seduk kauts béntad li Hérodés ata majus situ agu kekét kétas liha réid, du nia kéta itan ntala hitu. 
MAT.2.8	Poli hitu, jeras liha ngo nggeroné Bétléhém, taén: “Ngom ga paka mbajik kéta kawén le méu anak hitu, agu émé gélang itan le méu Hia, keréba muing nggércé’é aku, kudut aku kolé néng, ngo suju Hiak.” 
MAT.2.9	Du polig dengén pedé de raja hitu, itus kali ngod ga. Agu itay néng ntala hiot ita disé awo par, dumuk manga koléy bebolo mai isé, agu da’ét be éta mai osang loasn Anak hitu. 
MAT.2.10	Du itan lisé ntala hitu, cembes kéta naid. 
MAT.2.11	Itus kali ocokd isé oné mbaru hitu, agu itag néng lisé Anak hitu, agu endén hi Maria, io agu suju néng lisé Hia. Og emi agu podo cecad oné Hia: emas, kemenyan agu mur. 
MAT.2.12	Landing woko polig toin oné nipi le Mori Keraéng kudut isé néka cénggo kolé oné hi Hérodés, itus kali lako salang bana kolé tanad.
MAT.2.13	Du koléd ata majus situ ga, ita li Yosép oné nipi, malékat de Mori Keraéng, mai taén: “To’o ga, dadé Anak hitu agu endén, losi nggeroné Mesir, agu ka’éng nitum dengkir manga kolé reweng’g Aku agu hau, ai hi Hérodés kudut mbelé Anak hitu.” 
MAT.2.14	Itug kali to’on hi Yosép ga, dadén Anak hitu agu endén, wié hitu kin nggeroné Mesir, 
MAT.2.15	agu ka’éng nitud dengkir matan hi Hérodés. Sanggéd taung situ kudut rapak reweng de Mori Keraéng ata poli caing le nabi: “Oné mai Mesir Aku bénta AnakG.”
MAT.2.16	Woko pecing li Hérodés adong hias ata majus situ, rabo tu’ung hia. Mai hia jera mbelé taungs anak koé oné Bétléhém agu baling main tana hitu ata uwa sua ntaung nggerewa, lut ntaung baté tombo disét majus situ. 
MAT.2.17	Le hitu, rapaks ga reweng de Mori Keraéng ata poli caing agu nabi Yérémia: 
MAT.2.18	“Dengég aor rétang oné mai Rama, lorang agu jéjéng te pandé wéong nai; hi Rahél rétang tenang sanggéd anakn, agu hia toé gorin te lémbuy, ai isé toég manga kolés.”
MAT.2.19	Du polig matan hi Hérodés, ita li Yosép malékat de Mori Keraéng oné nipin lau Mesir, mai taén: 
MAT.2.20	“To’o ga, dadé Anak hitu agu endén agu ngom ga nggeroné tana Israél, ai isé siot kudut mbelé Anak hitu, polis matad.” 
MAT.2.21	Itug kali to’on hi Yosép, dadég liha Anak hitu agu endén agu kolé nggeroné tana Israél. 
MAT.2.22	Maik du poli dengén liha, hi Arkhélaus ciri raja oné tana Yudéa te célung lonto de eman hi Hérodés, rantang hia te kolé nituy. Landing le toing oné nipin itu tara ngon hi Yosép oné tana Galiléa. 
MAT.2.23	Du cain nitu, hia ka’éng oné ca bendar, ngasangn, Nazarét. Sanggéd situ kudut rapak reweng de Mori Keraéng ata poli caing néténg nabi, ai kudut caron Hia: Ata Nazaréty.
MAT.3.1	Du hitu tuan hi Yohanés te téing Cebong oné satar mambak Yudéa agu kréban: 
MAT.3.2	“Tesérm ga, ai adak Surga ruis gi!” 
MAT.3.3	Ata tu’ungn, Hia dé hiot bet du tombo le nabi Yésaya:
MAT.3.3	“Manga reweng ata kepok oné satar mambak:
MAT.3.3	Arong koé salang latang te Mori Keraéng,
MAT.3.3	pandé helek koé salang latang te Hia.”
MAT.3.4	Hi Yohanés paké baju léwé oné mai wulu unta, agu kantengn oné mai luit, hangn pusu agu waé wani. 
MAT.3.5	Og mai oné hia taungs lawa Yérusalém, lawa Yudéa, agu lawa baling main tana Yordan. 
MAT.3.6	Cang agu tura ndékokd, isé cebongs li Yohanés oné waé Yordan.
MAT.3.7	Maik du itad liha ata Parisi agu ata Saduki kudut te cebong, mai taé diha ngong isé: “Oé méut waé de ular rani, céing kéta ata taé agu méu, te ngancéng losi oné mai copél ata kudut cai? 
MAT.3.8	Jari, cir koé wua ata kopn lorong agu tesérs. 
MAT.3.9	Agu néka bet le méu te ngancéng taé oné nais: hi Abraham dé empo dami. Landing aku taé agu méu: Mori Keraéng ngancéng dédék te ciri anaks latang te Abraham oné mai watu-watu so’o! 
MAT.3.10	Polig ambin cola lobo waké haju, agu néténg haju ata toé manga cir wua ata di’an, toét toé wését agu longgo oné api taungs. 
MAT.3.11	Aku cebong méu le waé te tanda tesér, maik Hia ata mai bemusi mai aku, ata céwé mésé kuasan oné mai aku, agu toé remog aku te tiwit sepatun. Hia kudut te cebong méu le Nai Nggeluk agu le api. 
MAT.3.12	Doku polig oné limén. Hia kudut pandé nggelong osang te rik agu kudut moi sanggéd gandum nggere-oné joréng, maik embod situ, kudut tapas Liha oné api ata toé ngancéng pesay.”
MAT.3.13	Poli hitu, og main Mori Yésus oné mai Galiléa nggeroné Yordan, kamping hi Yohanés Cebong lihay. 
MAT.3.14	Maik hi Yohanés damang te ré’ing Hia, mai taén: “Aku kali ata kopn te cebong Lité, landing Ite kolé ata mai kamping aku?” 
MAT.3.15	Mai wantil de Mori Yésus agu hia, taén: “Kong jarid sanggéd situ, ai nenggitu muing ata kopn lité kudut rapak sanggéd ngoéng de Mori Keraéng,” lorong kaut Hia li Yohanés. 
MAT.3.16	Du polig cebongn, Mori Yésus hidi-hada pé’ang oné mai waé, rémé nggitun, cengka awang, agu ita liha Nai Nggeluk wa’u ného tekur jawa lobo Hiay, 
MAT.3.17	mai nitu main dengég reweng éta mai Surga, nenggo’o taén: “Ho’o dé Anak ata cembes Daku, Hia kéta dé ata kopn Laku.”
MAT.4.1	Mai nitu main, og dadén Mori Yésus le Nai Nggeluk nggere-éta satar mambak kudut kapang le jing da’aty. 
MAT.4.2	Du poli puasan patmpulu leso agu patmpulu wié darem néng Mori Yésus. 
MAT.4.3	Itug kali main jing da’at hitut damang Hia, mai taén ngong Hia: “Émé Anak de Mori Keraéng Hau, jeras dé le Hau watu-watu so’o te ciri roti.” 
MAT.4.4	Mai wantil de Mori Yésus: “Manga tulisn: Mosé data manusia toé le roti kanang, maik oné mai néténg reweng ata losa oné mai mu’u de Mori Keraéng.”
MAT.4.5	Poli hitu jing da’at dadé Hia nggere-oné béndar Nggeluk agu peher Hia éta bubung Mbaru de Mori Keraéng, 
MAT.4.6	mai taén agu Hia: “Émé Anak de Mori Keraéng Hau, tekuh dé nggere-wa, ai manga poli tulisn latang te Hau, kudut préntas Liha malékat-malékat te séndé lisé rantang timpok wa’im le watu.” 
MAT.4.7	Mai taé de Mori Yésus agu hia: “Manga kolé poli tulis: hau néka damang Mori Keraéngm!” 
MAT.4.8	Dadé kolé le jing da’at hitu nggeréta poco hiot langkas kétay agu toi oné Hias sanggéd rajad lino siot angosn kéta, 
MAT.4.9	agu mai taén ngong Hia: “Sanggén taung situ téing Haus laku, émé io agu suju aku le Hau.” 
MAT.4.10	Mai taé de Mori Yésus ngong hia: “Ngoh ga, hau jing da’at! Ai manga poli tulisn: Hau paka io agu suju Mori Keraéngm agu hanang Hia kali ata patun te hiang!” 
MAT.4.11	Itu kali jing da’at pencang Hia, itas néng ga mai malékat-malékat te gatang Mori Yésus.
MAT.4.12	Du dengén le Mori Yésus poli dekon hi Yohanés, itug kali ngon Hia oné Galiléa. 
MAT.4.13	Ledong Liha béo Nasarét agu ka’éng oné Kapérnaum, oné lupi sano tana Zébulon agu Naftali, 
MAT.4.14	ai kudut rapakn reweng ata poli pedeng de nabi Yésaya:
MAT.4.15	“Tana Zébulon agu tana Naftali, salang nggeroné tacik, tana besina mai waé Yordan, Galiléa, tana de uku-uku bana,
MAT.4.16	uku ata sedep oné nendep itag lisé gérak mésé agu latang te isé siot kumbu le susa polig téa le gérak.”
MAT.4.17	Pu’ung du hitu wéwa le Mori Yésus: “Teserm ga, ai Adak de Surga ruis gi!”
MAT.4.18	Agu du Mori Yésus rémé lakon loléng sano Galiléa itas Liha sua taus asé-ka’és hi Simon ata bénta hi Pétrus agu hi Andréas asén. Isé rémé oké ndalad oné sano, ai isé situ ata ndala ikangs. 
MAT.4.19	Mai curup de Mori Yésus agu isé: “Mai é, lut akum, kudut méu ciri ndala manusia laingm laku.” 
MAT.4.20	Itus kali pencang wad kaut ndala, agu lut Hias. 
MAT.4.21	Du kolén Mori Yésus nitu main, ita kolé Liha sua taus asé-ka’és hi Yakobus anak di Zébédéus agu hi Yohanés asén, agu emad hi Zébédéus rémé besik ndalad oné wangka, itus kali bénta le Mori Yésus. 
MAT.4.22	Toé rémpé-rémpé pencang wa kaut wangka agu emad, ngo lut Hias.
MAT.4.23	Mori Yésus lako léok Galiléa; oné mbaru-mbaru ngaji, nitus Liha toing agu ba kréba di’a de Adak Surga, pandé moras sanggéd beti agu ata lema-léngkus ba wekid oné uku situ. 
MAT.4.24	Wéron ngasang Diha labok tana Siria, dadé néng lisé nggeroné Hia sanggén ata so’ot riwi-rowos, ata so’ot beti da’at, ata iling le jing da’at, ata beti le ru’u mona, agu ata péko, mai Mori Yésus pandé ina taungs. 
MAT.4.25	Londang taungs ata te lut Hia. Isé mai oné mai Galiléa, Dékapolis, Yérusalém, agu oné mai Yudéa agu besina mai Yordan.
MAT.5.1	Woko itas ata do situ le Mori Yésus, itu kali ngon Hia nggeréta golo, lonto wa kaut Hia, caisg ata nungkun. 
MAT.5.2	Itug kali pu’ung curupn agu toing iséy Mori Yésus, taén:
MAT.5.3	“Mosé di’a kéta ata lénggé oné ranga de Mori Keraéng,
MAT.5.3	ai disé morin Adak Surga.
MAT.5.4	Mosé di’a kéta ata wéong nai,
MAT.5.4	ai isé te tiba lémbus.
MAT.5.5	Mosé di’a kéta ata lembés,
MAT.5.5	ai disé morin lino ho’o.
MAT.5.6	Mosé di’a kétas ata dolong molor,
MAT.5.6	ai isé te tiba nulas.
MAT.5.7	Mosé di’a kétas ata gawas nai,
MAT.5.7	ai isé te tiba delék lembaks.
MAT.5.8	Mosé di’a kétas ata nggélok nai,
MAT.5.8	ai isé te ita Mori Keraéngs.
MAT.5.9	Mosé di’a kétas ata ba hambor,
MAT.5.9	ai isé te caro latas anak de Mori Keraéngs.
MAT.5.10	Mosé di’a kétas ata luca lata landing le molorn,
MAT.5.10	ai diséy morin Adak Surga.
MAT.5.11	Mosé di’a kéta méu émé landing Akum méu mbécik agu luca latam, agu oné méu taungs sanggéd pocu ata da’atd.
MAT.5.12	Naka agu nisang ga, ai mésén lahém éta Surga, ai nenggitu kolés poli lucad sanggéd nabi bebolon mai méu.”
MAT.5.13	“Méu ho’o dé ci’é dé lino. Émé ciri lembay ci’é hitu, le pai di pandé cerakn? Toég manga kolé betuan, aikn te oké agu wedi latay.
MAT.5.14	Méu dé gérak de lino, béndar ata hesé éta pocoy, toé kong panggun. 
MAT.5.15	Nenggitu kolé néng ata toé tutung culun poli hitu na’a wa mai gumbang, maik pésék éta mai lobo tongka culu, wiga gérak taung ata oné mbaru hitu. 
MAT.5.16	Nenggitu kolé gerak de méu, néray olo mai ranga data, kudut itas lisé pandé di’a de méu agu bong ngasang Emam hitu éta Surga.”
MAT.5.17	“Néka nggo’o nuk de méu, mai Daku kudut té pandé moras Adak Taurat ko Surak de nabi-nabi. Mai Daku toé kudut te pandé moras, maik te pandé jepeks. 
MAT.5.18	Landing taé Daku agu méu, ata tu’ungn rémé toéd moran awang agu lino ho’o, koném te ca wuku miténgn kaut toé ngancéng moran oné mai Adak Taurat, du toéd jari taung situ. 
MAT.5.19	Landing hitu céing ata pandé mora Adak Taurat koném can agu ata dai koén, agu nenggitu koléy toing liha agu ata bana, hia hitu lonto comong wa kétay oné osang Surga. Maik céing ata pandés agu toing sanggéd Adak Taurat hia hitu te lonto comong étay oné Surga. 
MAT.5.20	Itup taé Daku agu méu: émé toé pandés le méu apa ata ngoéng de Morin céwé oné mai isét pecing Taurat agu sanggéd ata Parisi, moron tu’ung, méu toé ngancéng ocok nggeroné Surga.
MAT.5.21	Poli dengén le méu siot curup agu empo dité: néka paki ata, céing ata paki atay paka na’a oné buy. 
MAT.5.22	Maik Aku taé agu méu: Céing kaut ata rabo agu asé-ka’én, paka wahéng: Céing ata taé bapa béngot! ngong asé-ka’én paka ba oné ranga de Adak Agamay, agu céing ata taé: kafir! Paka oké oné api nerakay ata ganggor kin dilan.
MAT.5.23	Landing hitu émé téing takungh éta lobo compang agu rémé nggitun, nuk le hau te manga kin beti nai de asé-ka’ém latang te hau, 
MAT.5.24	ledo di takung hitu éta lobo compang olong ngo hambor di agu asé ka’ém, poli hitu itu po ngo kolé téing takung hitu.
MAT.5.25	Komét koém hambors agu ata balim rémé lako camas oné salang, kudut ata bali hitu toé condo hau oné adak, agu adak situ te téing hau oné isét wa’i limén agu hau lisé na’a oné bui. 
MAT.5.26	Aku taé agu méu: Moro matan, hau toé ngancéng pé’ang nitu main émé toé di bajar taung raungm.
MAT.5.27	Polig dengén le méu reweng: Néka loma. 
MAT.5.28	Maik Aku taé agu méu: Céing kaut ata lélo iné-wai agu humér kin nain, te ngoéng iné-wai hitu polig loman liha oné nain. 
MAT.5.29	Itu tara émé mata wanangm te pandé calang laing hau, nggé’i agu okéy hitu, ai céwé di’an latang te hau émé mora can oné mai wekim, itu po déméng weki mongkos péncar nggerwa neraka. 
MAT.5.30	Agu émé limé wanang te calang laing hau ndapu agu okéy, ai ata di’an latang te hau, émé mora can oné mai wekim itu po oké déméng mongkos wekim nggerewa neraka.
MAT.5.31	Poli kolég de wéwan: céing ata céar winan, paka téing surat céar agu hia. 
MAT.5.32	Maik aku taé agu méu: céing ata céar winan, aikn émé le loma latay, hia te pandé loma winan; agu céing ata hitut kawing agu inéwai hiot poli céarn, hia pandé lomay.
MAT.5.33	Poli kolép dengén le méu apa ata curup agu empo dité: néka wada nggopét, maik cau koé wada oné ranga de Mori Keraéng. 
MAT.5.34	Maik Aku taé agu méu: Néka kaut manga ngasang wada, koném le ngasang de awang, ai awang hitu kedéra de Mori Keraéng. 
MAT.5.35	Nggitu kolé le ngasang de lino, ai lino baté menggin wa’iN, ko le ngasang de Yérusalém, ai Yérusalém béndar de Raja Mésé. 
MAT.5.36	Néka kolé wada le ngasang de ulum, ai hau toé manga kuasam te pandé bakok ko pandé miténg, koném ca lawar wukm. 
MAT.5.37	Ngetuk kautm, paci éng, ngéngur kautm paci toé. Émé labi nitu main de jing da’at morin hitu.
MAT.5.38	Poli dengén le méu gejék: Mata lesing le mata, agu ngis lesing le ngis. 
MAT.5.39	Maik Aku taé agu méu: Néka koléng le méu émé manga ata te pandé da’at agu méu, maik céing kaut ata pak pacu wanangs, tong kolé pacu léos. 
MAT.5.40	Agu latang te ata hiot buang hau soho nanang baju de hauy, téing kolé songkem. 
MAT.5.41	Céing kaut ata duduk hau te lako ca kilo métér tadangn, lako cama agu hia tédéng sua kilo métér. 
MAT.5.42	Téing agu isét mai tegi agu hau, agu néka kémpa ata hitu te célong agu hau.
MAT.5.43	Polip dengén le méu curup: Momang ga haé atas, agu kodo haé balis. 
MAT.5.44	Maik Aku taé agu méu: Momang koé haé balim agu ngaji latang te isé ata pandé kélo méu. 
MAT.5.45	Ai le hitu méu ciri anak de Emas éta Surga, ata pandé par leso latang te ata da’at agu ata di’a agu concang usang latang te ata molor agu ata toé molor. 
MAT.5.46	Émé méu momang ata siot momang méuy, apay di lahén latang te méu? Toé weli ata tegi béa kolé pandé nenggituy? 
MAT.5.47	Agu émé méu téing tabé agu asé-ka’ém kaut, apay weli ata dio-dolokn agu pandé data bana? Toé weli ata toé pecing Mori kolé pandé nenggitus? 
MAT.5.48	Landing hitu, méu paka besik kétam cama ného besik de Emas hitu éta Surga.”
MAT.6.1	“Nuk di’a, néka kéta pandés lut perénta de agamam oné ranga data, kudut pala ita lisé, ai émé nenggitu, méu toé delék lahén oné mai Emas hitut manga éta Surga. 
MAT.6.2	Jari, émé méu téing reco haé atas, néka gégang kéta le méu cama ného pandé data pisik oné mbaru-mbaru ngaji agu oné ciko-ciko kudut palang naring lata. Aku taé agu méu: Moro matan, isé polig tiba lahén. 
MAT.6.3	Maik émé téing recos, néka baé le limé léom, apa hitut pandé le limé wanang. 
MAT.6.4	Porong recom hitu téing céhay kaut, wiga Emam hitu kanang ata itan apa te téing le hau agu téing kolé Liha lahén.”
MAT.6.5	“Agu émé ngaji méu, néka ného ngaji data pisik. Isé ngoéng étan ngajid cang agu heséd oné mbaru-mbaru ngaji agu oné salang mésé, kudut pala ita latas. Aku taé agu méu, moro matan, isé polig manga lahén. 
MAT.6.6	Maik émé ngajim, ngo oné lo’angm, tadu di’a para agu ngaji oné Emam ata ka’éng oné paté cehay. Wiga Emam ata itad situ oné paté ceha, agu téing lahén agu méu.
MAT.6.7	Nenggitu kolé oné ngajim, ketu kaut, néka ndar kéta ného ngaji data siot toé pecing Mori Keraéng. Nuk disé le do go’étn oné ngaji tara sendod. 
MAT.6.8	Jari, méu néka ného isém, ai Emam pecing taung apa ata sékék de méu du toéd tegi le méu agu Hia. 
MAT.6.9	Itu tara ngaji nenggo’o:
MAT.6.9	Ema dami éta Surga,
MAT.6.9	Nggeluk koé ngasang Dité,
MAT.6.10	Cai koé perénta Dité,
MAT.6.10	Jari koé ngoéng Dité
MAT.6.10	Oné lino ného éta Surga.
MAT.6.11	Téing koé ami leso ho’o,
MAT.6.11	Mosé nai te ami ata daingn
MAT.6.12	Agu ampong koé ndékok dami, ného ami ampong ata pandé sala agu ami;
MAT.6.13	néka dadé ami nggeroné damang,
MAT.6.13	Maik tadang koé sanggéd da’at.
MAT.6.13	[Ai Ité Morin perénta agu kuasa agu bong dengkir lén. Amén.]
MAT.6.14	Ai émé ampongs le méu sala data, Emas hitu éta Surga te ampong kolé méuy. 
MAT.6.15	Maik émé toé ampongs le méu sala data, Emas kolé toé ampongs sala de méuy.”
MAT.6.16	“Agu méu émé puasam, néka sango rangas, ného pandé data pisik. Isé caling tarad kudut pala ita lata te isé lari puasad. Aku taé agu méu: moro matan, isé polig tiba lahén. 
MAT.6.17	Maik émé puasa méu, rono di’a ulus agu baki di’a rangas, 
MAT.6.18	kudut néka baé lata te méu lari puasas, maik le Emas kali, hitut manga oné paté cehay. Wiga Emas ata ita taung pandé oné céha situ agu téing lahén agu méu.”
MAT.6.19	“Néka ligots le méu wéang oné lino, oné lino kotos agu ta’i upas te pandé da’at agu ata tako, rongkas agu takos lisé. 
MAT.6.20	Maik ligot le méu paéng de Surga; éta Surga koto agu ta’i upa toé ngancéng te pandé da’ats agu ata tako, toé ngancéng te rongkas agu takos. 
MAT.6.21	Ai nia wan naad wéangm, nitu koléy mangan naim.
MAT.6.22	Mata hitu culu de weki. Émé di’ad matam gérak taung sanggén wekim. 
MAT.6.23	Maik émé da’at matam, nendep taung wekim. Émé néra oné wekim sagém, lengn kéta de tuiln oné nendep hitu.
MAT.6.24	Méu toé ngancéng ciri mendi de sua mori. Ai émé nenggituy jogot dé ho’o ca, ho’o ca ga momangy, ko sundur agu ho’o cengata, ho’o cengata ga toé lélo calay. Méu toé ngancéng lut Mori Keraéng, ngai deming kin wéang.”
MAT.6.25	“Landing hitu Aku taé agu méu: Néka simpung latang te mosém, latang te hang ko inung, néka simpung laing kolé latang te wekim, latang apa te pakés. Toé weli mosé hitu céwé mésén, itu pong hang bara, agu weki céwé mésén, itu pong wéngko weki? 
MAT.6.26	Lélo kaut kaka lélap éta awang toé manga po’ong agu toé manga akod, agu toé manga nongko bokong oné joréngd, maik téing hang kid le Emas éta Surga. Toé weli méu ata céwé mésén kéta, itu po kaka lélap situ? 
MAT.6.27	Céing weli oné mai méun ata soho kaut le simpungn ngancéng tambang cepagat mosén? 
MAT.6.28	Agu co’o tara simpung laing le méu latang te wéngko wekis? Lélo damang wéla wangkung hitut todo oné umay, agu toé ciwal agu bom tiling lawéy, 
MAT.6.29	maik Aku taé agu méu: hi Salomo agu taung bombang boran toé manga paké di’an cama agu can koé oné mai wéla wangkung situ. 
MAT.6.30	Jari, émé nggituy sélék le Morin remang pé’ang uma ata leso ho’os mangad agu diang longgo oné apis, toé weli Hia te sélék méu céwé di’an kéta kolé, oé méut toé danga imbi? 
MAT.6.31	Landing hitu méu néka simpung agu mai taés, apa kétag te hang dami? Apa kétay te inung dami? Le pai kétay wéngko wekigm? 
MAT.6.32	Taung situ kawé le sangged uku siot toé pecing Mori Keraéngs. Maik pecing le Emam hitu éta Surga sanggéd sékék de méu situ. 
MAT.6.33	Maik olong kawé di perénta de Mori Keraéng agu molorn, wiga situt ce dod ata tambang kauts oné méus. 
MAT.6.34	Landing hitu néka simpung le méu latang te leso diang, ai diang manga agu susan. Susa ca leso remo latang te leso ca.”
MAT.7.1	“Méu néka bicar atam, kudut méu néka beté bicar latam. 
MAT.7.2	Ai le tepo hitut papé de méu te tepo ata, méu te tepo latam. Agu wolo de méu hitut papé te wolo ata, te wolo laing méuy. 
MAT.7.3	Co’o tara ngancéng itan le hau lopat oné mata de haé atam, wokot watang oné mata de rum toé baé le hau? 
MAT.7.4	Co’o tara ngancéng taé agu haé atam: kong, laku cokét lopat oné mata de hau, kali manga kin léba oné mata rum. 
MAT.7.5	Oé méut ata pisik, olong na’a pé’ang léba oné mai matam, wiga hau ngancéng ita cias, te na’a pé’ang lopat hitut oné mata de haém.”
MAT.7.6	“Méu néka téing ceca ata nggelukn oné acu, agu néka wéwér tubis oné ela, boto wedi le wa’is lisé, poli hitu ngo cowit méuy.”
MAT.7.7	“Tegi ga, manga kali téin agu méu, kawé ga, manga kali itan le méu, nontong ga, manga kali céngkan para latang te méu. 
MAT.7.8	Ai néténg-néténg ata hitut tegi, manga tiban, agu néténg-néténg ata kawé, manga néng itan, agu atat nontong, céngka de para latang te hia. 
MAT.7.9	Manga dé’it oné mai méu te téing watu latang te anakn, émé hia tegi hang? 
MAT.7.10	Ko téing ulary, émé hia tegi ikang? 
MAT.7.11	Jari, émé méut da’at pecing téing apa ata di’an agu anakn, apan kolé Emas hitu éta Surga! Hia te téing ata di’an oné isét tegi agu Hia.”
MAT.7.12	“Sanggéd apa ata ngoéng laing le méu, te pandé lata agu méu, pandé ga nenggitu kolé latang te isé. Hituy icin sanggéd Adak Taurat agu toing de sanggéd nabi.
MAT.7.13	Ocok ga, lut para hitut kéot, ai mésén para agu ngénggan salang te pandé copél, agu dod atat lut oné salang hituy; 
MAT.7.14	ai kéotn para agu salang nggeroné mosé agu cekoé kali atan te haéngn salang hitu.”
MAT.7.15	“Jerék-jerék agu sanggéd nabi tangké, ata mai cé’é méu, biluk ného jimbals, kali cetu’ungn isé situ serigala da’ats. 
MAT.7.16	Ali wuan le méu tara pecingd isé. Ngancéng weli pua wua anggor oné mai karot gulung, ko wua ara oné mai ndango-rang? 
MAT.7.17	Nenggitu kolé néng, néténg-néténg haju di’a, wuan kolé di’a, agu pu’u haju da’at, wuan kolé da’at. 
MAT.7.18	Toé ngancéng haju di’a, wuan toé di’a, ko haju da’at cir wua dias. 
MAT.7.19	Agu néténg-néténg haju situt cir wua toé di’a, toét-toé wéséts agu oké longgo oné apiy. 
MAT.7.20	Jari, oné mai wuad, tara baéd isé le méu.
MAT.7.21	Toét sanggéd ata so’ot nggo’o taéd ngong Aku: Mori, Mori, te ngo nggeroné mbaru Surgas, maik hia hiot lut ngoéng de Ema Daku éta Surga. 
MAT.7.22	Du leso cemol dod ata taé agu Aku: Mori, Mori, toé weli ami hiot ba pedé le ngasang Ditékm, agu mbér jing da’at le ngasang Ditékm, agu pandé dod tanda lengét le ngasang Dité kolé? 
MAT.7.23	Du hitu kéta di Aku te tombo si’ang agu isé: Toé kéta manga baé dé’its méu Laku! Ngom oné mai ranga Dakus, sanggés méu ata pandé da’at!”
MAT.7.24	“Néténg-néténg atat dengé curup Daku so’o agu pandés, cama ného ata nggalas nai, hiot hesé mbarun lobo watu. 
MAT.7.25	Poli hitu cai usang agu tuan mbang, cain kolé buru warat te héur mbaru hitu, maik mbaru hitu toé rencoy, ai hesé lobo watuy. 
MAT.7.26	Maik néténg-néténg atat dengé curup Daku so’o agu toé pandés, hia cama ného ata bapay, hiot hesé mbarun éta lobo laingy. 
MAT.7.27	Poli hitu cai usang agu mbang, cain kolé buru warat te héur mbaru hitu wiga rencon agu le kéta rewutn.”
MAT.7.28	Du cemoln tombo ho’o de Mori Yésus, jenger taung ata do situt dengé toing Diha, 
MAT.7.29	ai toing Diha cama ného ata hiot manga kuasan, toé ného isét pecing Taurat disé.
MAT.8.1	Du poli kolén Mori Yésus éta mai golon, dod ata lako londang, lut Hia. 
MAT.8.2	Itu kali main cangata ata boké wa ranga Diha, suju agu io Hiay agu mai taén: “Mori, émé gorid ité, pandé ina koé beti daku.” 
MAT.8.3	Itu kali losn limé de Mori Yésus, asur ata hitu, agu mai taén: “Gorig Aku, inah ga.” Du hitu muing inan boké data hitu. 
MAT.8.4	Maik taé de Mori Yésus ngong hia: “Nuk dé, néka toi apa ho’o agu céing kaut, maik ngoh ga, toto wekim agu imam agu téing takung ata baté wuat di Musa, ai hitu tandan te pecing lisé.”
MAT.8.5	Du Mori Yésus ngo nggeroné béo Kapérnaum, mai cengata kepala de serdadu te cumang Hia, te tegi agu Hia: 
MAT.8.6	“Mori, mendi daku halas kin oné mbaru, ai pékoy agu kélo-balé tu’ung mosén.” 
MAT.8.7	Mai taé de Mori Yésus ngong hia: “Aku ngok te pandé inan.” 
MAT.8.8	Maik walé de kepala serdadu hitu agu Hia: “Mori, toé kéta remok aku te tiba Ité oné mbaru daku, maram ca gewékn kaut reweng Dité, toé te toé ina muing beti de mendi daku hitu. 
MAT.8.9	Ai weki rug kaku ata bewa-mai perénta datak agu bewa-mai aku manga kolé serdadu ata merik pangkatd. Agu émé nggo’o kaut taé daku ngong cengatan serdadu hitu: Ngoh! Ngo kauty, agu émé nggo’o kolé taé daku ngong cengatan: Mai! Mai kauty, ko latang te mendi rug: pandé ho’o, pandé kauty liha.” 
MAT.8.10	Du dengé le Mori Yésus reweng de serdadu hitu, lenget kétay agu mai taén ngong isét lut Hia: “Moro matan, imbi mésé ného nggo’o toé dé’it dengé Laku oné mai ata Israél. 
MAT.8.11	Aku taé agu méu: Dod ata te mai awo mai agu salé mai agu lonto hang cama-cama agu hi Abraham, hi Ishak agu hi Yakub oné Surga. 
MAT.8.12	Maik sanggéd anak mbaru hitu, te péncar nggeroné nendép tuil da’at, nitu de manga rétang-rembo agu kérek ngis.” 
MAT.8.13	Itu kali mai taé de Mori Yésus ngong kepala serdadu hitu: “Koléh ga, agu jari taung hitut imbim.” Wiga du hitu muing di’an mendi de kepala serdadu hitu.
MAT.8.14	Du cain oné mbaru di Pétrus, ita le Mori Yésus, inang di Pétrus halas kin, ai beti pémpang. 
MAT.8.15	Itu kali cau limén liha inéwai hitu, agu rémé nggitun mora muing pémpangn. Itug to’on agu ris Hian. 
MAT.8.16	Du wiég tana, dadé dod ata nggeroné Mori Yésus, ata hena le jing da’at, maik ca mu’u kaut curup de Mori Yésus mbér jing situ, agu pandé ina isét hena le beti situ. 
MAT.8.17	Hitus dé cai wad te rapakn curup hiot caing le nabi Yésaya: “Hia ata polad lendé dité, agu ata tanggongd beti dité.”
MAT.8.18	Du ita le Mori Yésus ata do baling mai Hia, jera Liha te lako be sina mais. 
MAT.8.19	Itu kali main ata pecing Taurat agu mai taén ngong Hia: “Tuang Guru, aku kudut lut Iték nggerenia kaut ngo Dité.” 
MAT.8.20	Taé de Mori Yésus agu Hia: “Serigala manga liangn agu kaka lélap manga cewon, maik Anak Manusia kali toé kéta manga osangn latang te bérit sa’in.”
MAT.8.21	Manga ca ata bana, hia cengata oné mai ata nungkun, mai taén agu Hia: “Mori, sendo koék aku Lité te boak emag!” 
MAT.8.22	Maik mai taé de Mori Yésus agu hia: “Lut Aku, kong isét mata boak cama ata matad.”
MAT.8.23	Itu kali léti perahu Mori Yésus agu ata nungkun kolé lut Hias. 
MAT.8.24	Rodo tuan kaut buru warat oné sano hitu, wiga wangka disé géréng té kandon le bombang, maik toko kin Mori Yésus. 
MAT.8.25	Og kali mai data nungkun te kéngko Hia, taéd: “Campé Mori, copél tité ho’o ga.” 
MAT.8.26	Mai taé Diha agu isé: “Co’o tara rantangs, méu ho’ot toé danga imbi?” Itu kali to’on Mori Yésus agu kentay Liha warat agu sano hitu. Itu kali letét kétay sano hitu. 
MAT.8.27	Lengét kétas ata situ, mai taéd: “Céi kéta Hia ho’o, wiga warat agu sano lorong kaut le perénta Dihas?”
MAT.8.28	Du cai besinad, oné tana data Gadara, mai sua taus ata oné mai boa ata hena le jings, te cumang Mori Yésus. Ata situ ngancéng copél laing, wiga toé manga cengatan ata cung te lako salang hitu. 
MAT.8.29	Isé situ ciéks taéd: “Te co’og ami Lité, oé Anak de Mori Keraéng? Cala mai Dité kudut wahéng ami bebolon cai wié leson?” 
MAT.8.30	Toé tadang nitu main, manga ca okas ela, rémé oncor kawé hangd. 
MAT.8.31	Itu kali jing da’at situ tegi agu Hia, mai taéd: “Émé mbér ami Ité, jera koé ami ngo boné ela do siokm.” 
MAT.8.32	Taéd Mori Yésus ngong isé: “Ngom ga!” Itu kali pé’angd agu ngo oné ela situ. Itu kali woncekd sanggéd ela do situ oné téngku nggerewa sano agu mata boné waés. 
MAT.8.33	Og kali losid sanggéd ata lami ela situ agu du caid oné béndar tombo kéta taung lisé, nggitu kolé latang te ata do siot hena le jings. 
MAT.8.34	Kedang kéta taungs lawa oné béndar hitu te ngo cumang Mori Yésus agu du poli cumangn lisé Hia, soka lisé, kudut Hia ledong tana ata ka’éng diséy.
MAT.9.1	Du poli hitu Mori Yésus léti perahuy agu ngo besinan. Itu kali cain Hia oné béndar de Run. 
MAT.9.2	Itu kali berotong lata cengata ata péko wa ranga Diha ata ngai halas kin oné wongkan. Du ita le Mori Yésus imbi disé, mai taén ngong ata péko hitu: “Imbi kaut le hau anak, ndékokm polisg ampongd.” 
MAT.9.3	Maik nggutd pisa taus ata pecing Taurat oné naid, taéd: “Hia ho’o é, mbécik Mori Keraéngy.” 
MAT.9.4	Maik baé le Mori Yésus get nai disé, mai taén: “Co’o tara nuk ata da’ats méu oné nais? 
MAT.9.5	Nia ata céwé émongn; taé: Polisg ampongd ndékokm, ko taé: To’oh ga, agu lakoh ga? 
MAT.9.6	Maik kudut baé le méu, te oné lino ho’o Anak Manusia manga kuasan te ampong ndékok.” Mai taén ngong ata péko hitu: “To’oh ga, ba wongka tokom agu kolé mbarum!” 
MAT.9.7	Itu kali to’on ata hitu agu kolén. 
MAT.9.8	Wiga ata do situt ita pandé hitu, rantangs, itu kali naring Mori Keraéngd ata poli téing kuasa nenggitu oné manusia.
MAT.9.9	Du poli ngo nitu main Mori Yésus, ita Liha cengata, ata ngasangn hi Matéus, lonto kin oné mbaru tegi béa, mai taéN ngong hia: “Lut Akuh.” Itu kali hesén hi Matéus agu lut Hiay. 
MAT.9.10	Ného cepisan du Mori Yésus hang oné mbaru di Matéus, do kétas isét tegi béa agu ata ndékok agu hang cama-cama agu Hia agu ata nungkun. 
MAT.9.11	Du itas lata Parisi wintuk hitu, mai taé disé ngong ata nungku de Mori Yésus: “Co’o tara hang cama-cama agu ata tegi béa agu ata ndékokn guru de méu?” 
MAT.9.12	Dengé le Mori Yésus, mai taén: “Toé ata weki di’a hitut kawé doktér, maik ata beti. 
MAT.9.13	Jari ngom ga, idep di’a betuan reweng ho’o: Ata ngoéng Daku momang agu mohas, toé téing takung, ai mai daku, toé bénta isét molor, maik ata ndékok.”
MAT.9.14	Ného cepisan, mais ata nungku de Yohanés oné Mori Yésus agu mai taéd: “Co’o tara ami agu ata parisin kali te puasa, maik ata nungku Dité toé?” 
MAT.9.15	Mai walé de Mori Yésus agu isé: “Ngancéng weli haé reba dihat kopé harat wéong naid du rémé hiat kopé cama laing agu isén? Landing manga leson hiat kopé harat dadé oné mai isén, du hitu di po puasas. 
MAT.9.16	Toé manga cengatan ata, hitut tumpak caré ata toéd neket oné baju boték, ai émé nenggitu caré-caré hitu te pandé biret baju hitu, agu danga-danga mésén biretn. 
MAT.9.17	Nenggitu kolé anggor weru, toé loli nggereoné kandi luit manga, ai émé nenggitu, betéy kandi hitu wiga anggor situ oké taungy, agu lewes bon kolé kandi hitu. Landing anggor weru na’a lata oné kandi weru kolé wiga ali hitu meler kid isét sua.”
MAT.9.18	Lari curup nenggitun Mori Yésus agu isé, mai cengata kepala sinagoga suju wa ranga Diha agu mai taén: “Anak inéwai daku itu koé di rowan, landing weli ga, mai koét Ité agu témba liméd oné hia kudut mosé kolé.” 
MAT.9.19	Og ngon Mori Yésus cama laing agu ata hitu agu ata nungku Diha. 
MAT.9.20	Du hitu manga cengata inéwai ata campulu sua ntaung béhéngn beti ru’u gogangy, lako ruis be musi mai Mori Yésus, agu cabi lindi juba paké Diha, 
MAT.9.21	Ai nuk oné nain: “Am cabi kaut laku lindi jubaN, ina bog aku.” 
MAT.9.22	Og holés nggere musin Mori Yésus agu lélo hia, mai taéN: “Mberés kaut naim anak Daku, le imbim tara selamak laing hau.” Pu’ung nitu main ina muing beti de inéwai hitu.
MAT.9.23	Du cai oné mbaru de kepala sinagoga hitu ita isét tebang sunding agu ata do ngai ngaoks, 
MAT.9.24	mai taén: “Pé’angm ga, anak koé ho’o toé matay, maik tokoy.” Maik isé tawa Hias. 
MAT.9.25	Du poli taung jera ngo be pé’angd ata do situ, Mori Yésus ngo nggere onéy agu cau limé de anak koé hitu, itug kali to’on anak koé hitu. 
MAT.9.26	Wiga wéro-émbon tombo hitu oné temu tana hitu.
MAT.9.27	Du ruda lako nitu main Mori Yésus, sua taus ata buta lorong Hia cang agu ciékd, taéd: “Ba’éng koé ami, oé anak di Daud.” 
MAT.9.28	Du ngo oné ca mbaruy Mori Yésus, mais sua taus ata buta situ nggere-oné Hia agu Mori Yésus taé agu isé: “Imbi le méu te Aku ngancéng pandén?” Mai walé disé: “Yo Mori, imbi lami.” 
MAT.9.29	Itu kali Mori Yésus asur mata disé cang agu mai taén: “Jari ga oné méu, lorong imbis.” 
MAT.9.30	Itus kali wela kauts mata disé. Agu Mori Yésus masa kéta pedén latangt isé, mai taéN: “Lélo, porong néka cengatan te baé apa ho’o.” 
MAT.9.31	Maik ngo be pé’angs isé, agu wéron lisé Hia, oné temu tana hitu.
MAT.9.32	Rémé ngo be pé’angd sua taus ata buta situ, ba kolé nggere-oné Mori Yésus cengata ata dopel hena le jing da’at. 
MAT.9.33	Agu du poli mbérn jing da’at hitu, itu po ngancéng curupn ata dopel hitu. Wiga lenget taung ata do, agu mai taéd: “Pandé nenggo’o toé kéta dimanga itan lata oné Israél.” 
MAT.9.34	Landing mai taéd ata Parisi: “Le kuasa de tu’a de jing da’at Hia tara ngancéngn mbérd jing da’at situ.”
MAT.9.35	Nenggitu dé Mori Yésus lako temu béndar agu béon, Hia toing oné mbaru-mbaru ngaji agu keréba Injil Adak Surga agu pandé morad sanggéd beti agu lendé. 
MAT.9.36	Le ita ata do situy, kembuk nain Mori Yésus latang te isé, ai lémas agu lubars cama ného jimbal siot toé manga ata lamid. 
MAT.9.37	Maig taéN ngong ata nungkuN: “Bo kéta do dani, maik ata gorid cekoés kali. 
MAT.9.38	Landing hitu tegi agu Hiat ngara dani, kudut Hia katu dos ata duat latang te akod.”
MAT.10.1	Mori Yésus bénta ata nungkun situt campulu sua agu téing kuasa agu isé latang te mbér jing da’at agu kudut pandé ina beti agu lendé.
MAT.10.2	Ho’os ngasang de rasul situ: Te can hi Simon ngasang banan hi Pétrus agu hi Andréas asén, hi Yakobus agu asén hi Yohanés anak di Zébédéus, 
MAT.10.3	hi Pelipus agu Bartoloméus, hi Tomas agu hi Matius ata tegi béa, hi Yakobus anak di Alféus, agu hi Tadéus, 
MAT.10.4	hi Simon ata Zélot, agu hi Yudas Iskariot hiot tai pika Hiay.
MAT.10.5	Rasul situt campulu sua wuat le Mori Yésus agu mai pedén ngong isé: “Méu néka pa oné salang data banam, ko néka mpéong oné béo data Samaria, 
MAT.10.6	maik ngo kali oné jimbal situt mora oné mai weki Israéld. 
MAT.10.7	Ngom ga, agu tombo le méu: Adak Surga ruis gi. 
MAT.10.8	Pandé inas ata beti; pandé mosés ata mata; pandé di’as ata boké agu mbérs jing. Poli tiba bod so’o le méu, itu tara téi bod kolé le meu.
MAT.10.9	Méu néka ba émas ko pérak ko tembaga oné kendiks. 
MAT.10.10	Méu néka ba bokong oné salang, néka ba suan baju, sepatu ko dongkar, ai ata pala patun te tiba lahén. 
MAT.10.11	Émé ngo méu oné béndar ko béo, kawé le méu nitu ata hitut patun, agu ka’éng oné hia dengkir méu ngo kolém. 
MAT.10.12	Émé ocok méu oné mbaru data, téing tabé le méu isé. 
MAT.10.13	Émé naun isé te tiba, tabé hitu wa’u oné iséy. Émé toé, tabé de méu kolé oné weki rus. 
MAT.10.14	Agu émé toé tiba di’a méu lata, agu toé séngét curup de méus, ngo méu ga, agu legong le méu mbaru ko béo hitu agu péntang kebok wa wa’is. 
MAT.10.15	Aku taé agu méu: Moro matan, du leso beté-bicar tana Sodom agu Gomora, céwé géal tanggongn itu po de bendar hitu.
MAT.10.16	Lélo, Aku wuat méu cama ného jimbal ngo oné bahi-réha Srigala, landing hitu méu porong nggalas ného ular, tipek ného tekur jawam.
MAT.10.17	Landing jaga di’a-di’a agu ata, ai manga ata te téing méu oné isét Adak Agama, agu isé te luca méu oné mbaru ngaji. 
MAT.10.18	Agu landing kaut Aku, méu todang ba oné ranga disét cau kuasa agu raja-raja ného ca sakasi latang té isé agu té sanggéd uku ata toé pecing Mori Keraéng. 
MAT.10.19	Émé téing méu lisé, néka simpung te co’oy, te apa kétag le méu walén, ai sanggéd situ manga kali widang oné méun du hitu muings. 
MAT.10.20	Ai toé méu hitut curup, maik Nai de Emas. Hia hitut curup oné mai nai de méu.
MAT.10.21	Ata te téing asé-ka’én te ala, nenggitu kolé ema latang te anakn, agu anak-anakn lawang ata tu’ad, agu te mbelé isés. 
MAT.10.22	Méu te kodo le sanggén ata, landing kaut le ngasang Daku, maik isét ta’ong dengkir cemoln selamakd moséd. 
MAT.10.23	Émé pandé kélo-balé lata méu oné ca béo, losi méu oné béo bana, ai curup tu’ung Daku agu méu: Du toéd laboks le méu lakod béndar data Israél, polig main Anak Manusia. 
MAT.10.24	Ca murid toé ngancéng labi oné mai gurun, ko ca mendi oné mai morin. 
MAT.10.25	Remo émé ca murid cirik cama agu gurun, agu ca mendi cirik cama agu Morin. Émé ata ngara mbaru caron lisé Bélzébul (tu’a de jing da’at), apan kolé isét ka’éng ca mbaru.
MAT.10.26	Jari, néka rantang méu agu isé ai toé manga can raja ata toé téa oné géraks, agu toé manga can ata cehas ata toé pecings. 
MAT.10.27	Apa ata curup Daku agu méu oné nendep, paka curups le méu oné géraks, agu apa ata saok molé oné tilu, tombos ga situ éta mai lobo mbaru. 
MAT.10.28	Agu néka rantang méu agu isét ngancéng ala weki, maik toé manga kuasad te ala wakars, rantang kéta kali Hiat manga kuasan te calang wakar agu weki oné api neraka.
MAT.10.29	Toé weli kaka cik pika suan ce rimis? Landing toé kéta can oné mai isé te pa’u oné linos, bepé’ang mai ngoéng de Emas. 
MAT.10.30	Agu méu, wuk éta ulus kolé ngancéng bilang taungd. 
MAT.10.31	Landing hitu néka rantang méu, ai méu céwé mésén oné mai cik do situ.
MAT.10.32	Céi-céing ata situt tiba Aku oné ranga de manusia, Aku kolé te tiba hiak oné ranga de Emag éta Surga. 
MAT.10.33	Landing céi-céing ata pali Akun oné ranga de manusia, Aku kolé néng te pali hiak oné ranga de Emag éta Surga.”
MAT.10.34	“Néka nggo’o nuk de méu, te mai Daku oné lino kudut ba hambor. Mai daku toét ba hambor, maik ba sempilang. 
MAT.10.35	Ai Aku kudut pandé behas anak ata rona agu eman, anak inéwai agu endén, woté agu inangn, 
MAT.10.36	agu bali data, hitus isét cama mbarud.
MAT.10.37	Céi-céing ata céwé momang eman, ko endén itu po Aku, hia toé patun latang te Aku; agu céing kaut ata céwé momang anak ata ronan ko anak inéwain po Aku, hia toé patun latang te Aku. 
MAT.10.38	Céi-céing ata toé pola panggoln agu toé lut Aku, hia toé kopn latang te Aku. 
MAT.10.39	Céi-céing ata momang nain, hia te mamur nawan, agu céing ata mamur nawan landing Aku, hia te mo’éng mosén.
MAT.10.40	Céi-céing ata tiba méu, hia tiba Akuy, agu céing ata tiba Akuy, hia tiba Hiat wuat Akuy. 
MAT.10.41	Céi-céing ata tiba nabi, ného nabiy, hia te tiba lahé de nabiy, agu céing ata tiba ata molor ného ata molory, hia te tiba lahé data molory. 
MAT.10.42	Agu céing kaut ata téing waé ces ce gelasn kaut latang te cengata oné mai isét panga-wa so’o, landing hia ata nungku Dakuy, Aku taé agu méu: Moro matan, toé mora lahén latang te hia.”
MAT.11.1	Du Mori Yésus poli taungs pedén oné rasul situt campulu sua, ngog Hia nitu main te toing agu te tombo Keréba Di’a oné sanggéd béndar disé.
MAT.11.2	Oné mai buin hi Yohanés, dengé liha apa ata gori di Kristus, 
MAT.11.3	itu tara jera ata nungkun, te réi Hia: “Ité hitut mai, ko ami paka géréng ata banakm?” 
MAT.11.4	Mai walé de Mori Yésus agu isé: “Ngom ga méu, agu tombo oné hi Yohanés, apa ata dengé agu apa ata ita de méu: 
MAT.11.5	Ata buta ngancéng lélo, ata péko ngancéng lako, ata boké ciri helis wekin, ata nenteng ciri nilor, ata mata mosé kolé, agu oné isét lénggé ba keréba di’a. 
MAT.11.6	Agu mosé di’a hiat toé doét Akuy.”
MAT.11.7	Du koléd ata nungku di Yohanés, pu’ung Mori Yésus tombo agu ata do situ latang te hi Yohanés: “Kudut te co’os méu ngo oné satar mambak? Kudut lélo helung ata héo-haol le burus? 
MAT.11.8	Ko kudut apa ngos? Te lélo ata paké ceca hemél? Ata situt paké ceca hemél, osangd oné mbaru de raja. 
MAT.11.9	Jari, apa weli tara ngos méu? Kudut lélo nabi? Tu’ung kéta, Aku taé agu méu: Hia céwé mésé oné mai nabi. 
MAT.11.10	Ai latang te hia manga tulisn:
MAT.11.10	Lélo ga, Aku wuat atag bolo mai Ité,
MAT.11.10	hia kudut wé’ang salang bolo mai Ité.
MAT.11.11	Aku taé agu méu: Moro matan, oné mai isét loas le inéwai, toé dé’it manga tuan cengatan ata céwé mése oné mai hi Yobanés te Cebong; landing hiat merik-kejik oné osang Surga, céwé méséd oné mai hia. 
MAT.11.12	Du pu’ung mangan hi Yohanés Cebong dengkir te ho’on, manga ata te purakn Adak Surga, agu hiat purakn, damang te kuasan liha. 
MAT.11.13	Ai sanggéd nabi agu Kitab Taurat, ba pedé engkir tuan hi Yohanés, 
MAT.11.14	agu-émé goris méu te tiba - hituy hi Élia hitut kudut maiy. 
MAT.11.15	Céi-céing ata paéng tilun, séngét koé liha!
MAT.11.16	Agu apa Laku rapangd ata uwa te ho’on? Isé situ rapang cama ného anak koé ata lonto oné ambas agu mai ciékd ngong haé rebad:
MAT.11.17	Ami tebang sunding latang te méu, landing méu toé goris te saé,
MAT.11.17	ami déré ngiwi-ngaéskm maik méu toé manga walus.
MAT.11.18	Soho mai di Yohanés, toé hang agu toé inung maig taé disé: Hia hena le jing da’aty. 
MAT.11.19	Poli hitu woko cai Anak Manusia, Hia hangy agu inungy, mai taé disé: Lélo damang, Hia ata gomeng agu ata langu, asé-ka’é data tegi béa, agu ata ndékok. Maik le nai ngalis de Mori Keraéng, helek de cengata lélo oné mai pandén.”
MAT.11.20	Itug kali majad le Mori Yésus béndar situt toé gorid te tesers, koném po nitu Hia do pandé tanda lengetn: 
MAT.11.21	“Copél hau Korazim! Copél hau Bétsaida! Ai émé oné Tirus agu Sidon, manga pandé tanda lenget situt poli mangad oné bahi-réha méu, médésg teserd agu walud. 
MAT.11.22	Landing aku taé agu méu: Du leso toto-bicar, mendo disét Tirus agu Sidon, te daing géald, itu po mendo de méu. 
MAT.11.23	Agu hau Kapérnaum, asah weli hau, te téti haéng awangh? Toé, hau kéta te rendak na’a wah, haéng lino disét matah! Ai émé oné Sodom mangas tanda lenget, ata poli jirid oné bahi-réha méu, béndar hitu toét-toé manga kin dengkir te ho’on. 
MAT.11.24	Maik Aku taé agu méu: du leso beté-bicar, mendo de bendar Sodom céwé géald itu po mendo de méu.”
MAT.11.25	Du hitu curup le Mori Yésus: “Aku wali di’a agu Ité Ema, Mori de awang agu tana, ai sanggéd situ, cehas Lité latang te isét nggalas agu isét nggepuk, maik tois Lité oné isét panga-wa. 
MAT.11.26	Yo Ema, hitu ata henan oné Ité, 
MAT.11.27	Sanggéd taung poli widang agu Akud le Emag, agu toé cengatan ata pecing ngasang Anak, émé toé le Ema, agu toé cengatan ata pecing Ema émé toé le Anak agu oné ata hituy henan toin le Anak hitu.
MAT.11.28	Mai cé’é Akum, sangges méut poso le pola mendo, Aku kudut téing cembes agu méu. 
MAT.11.29	Pola ga oka ata na’a Laku agu nungku oné Aku, ai Aku ata jinggop agu lembak nai, wiga wakarm te delék melery. 
MAT.11.30	Ai oka hitut na’a Laku minakn doing, agu mendo Daku kolé géaln.”
MAT.12.1	Du hitu du leso Sabat, Mori Yésus lako oné uma gandumy. Ai le doing darems ata nungkun, mais isé akos gandum situ agu hangs lisé. 
MAT.12.2	Ita hitus, mai taé data Parisi ngong Hia: “Lélo ga, ata nungku Dité pandé ata ireng laingn du leso Sabat.” 
MAT.12.3	Mai walé de Mori Yésus ngong isé: “Toé bacang le méu, apa ata pandé di Daud, du hia agu isét haé lakon darems, 
MAT.12.4	co’os isé ngo oné mbaru de Mori Keraéngd agu co’os isé hang roti takung ata toé ngancéng te hang, koném liha ko isét haé lakon kolé, bom lisét imam kali? 
MAT.12.5	Ko toé bacang le méu oné Kitab Taurat, te du leso sabat, imam lagé perénta leso sabat oné Mbaru de Mori Keraéng, maik toé manga sala laingd? 
MAT.12.6	Aku taé agu méu: Cé’é ho’o manga ata céwé kuasan oné mai Mbaru de Mori Keraéng. 
MAT.12.7	Émé pecing kéta le méu betuan reweng ho’o: ‘Ata nanang laing Dakun hanang mohas, toé takung’, tantu méu dé toé wahéng ata situt toé manga salad. 
MAT.12.8	Ai Anak Manusia Mori de leso Sabat.”
MAT.12.9	Du kolé nitu main, Mori Yésus ngo oné mbaru ngaji diséy. 
MAT.12.10	Nitu manga cengata ata mata limé cecupun. Mai réi disé ngong Hia: “Ngancéng ko toé pandé ina ata du leso Sabat?” Nuk disé kudut ngancéng hena le salan Hia. 
MAT.12.11	Maik mai taé de Mori Yésus ngong isé: “Émé cengatan oné mai méu manga paéng can jimbal agu jimbal hitu pa’u oné ngeroy du leso sabat, toé weli karét agu téti na’a be pé’ang le méu ko? 
MAT.12.12	Toé weli manusia ata céwé mésén oné mai jimbal? Itu tara ngancéng pandé ata di’an du leso Sabat.” 
MAT.12.13	Maig taé de Mori Yésus ngong ata hitu: “Lendor limém!” Itug kali lendor limén, rodo di’ag kaut limén hitu, agu di’a muing ného limé cecupun. 
MAT.12.14	Itu kali ngo bepé’angd ata Parisi situ agu ca nais te ala Hia. 
MAT.12.15	Maik pecing le Mori Yésus nai da’at disé situ, itug kali hésing nitu main.
MAT.12.15	Do kéta ata lut Mori Yésus agu pandé di’a taung isé Liha. 
MAT.12.16	Hia ré’ing tu’ung isé te tombo céing Hia, 
MAT.12.17	kudut rapakn reweng ata caing le nabi Yésaya:
MAT.12.18	“Lélo ga, hitu Mendi ata pilé Rug ata momang Laku, hitut oné,
MAT.12.18	Hia henan wakar Daku; Aku te na’a Naig nggeréta Hia,
MAT.12.18	agu Hia caing bati agil oné uku do.
MAT.12.19	Hia toé manga léwang agu toé manga ciék,
MAT.12.19	agu ata toé manga dengé reweng Dihad oné salang-salang.
MAT.12.20	Helung hiot tepo ndéo-ndaong, toét pandé kémpuk Liha,
MAT.12.20	agu sumbu hiot saném dilan toét pandé pesay Liha,
MAT.12.20	dengkir agu pandé komén Liha perénta hitu.
MAT.12.21	Agu oné Hias kali demingd sangged uku do.”
MAT.12.22	Poli hitu dadé lisé oné Mori Yésus cengata ata rasung le jing da’aty. Ata hitu buta agu dopely, mai Mori Yésus pandé inay wiga hiat dopel hitu ngancéng curupy agu ita atay. 
MAT.12.23	Itug kali lenget kéta taung ata do situ, mai taéd: “Hia ho’o am Anak di Daud.” 
MAT.12.24	Landing woko dengé lata Parisi, mai taé disé: “Ai li Béélzébul tu’a de jing da’at, tara nganceng mbérd Liha jing da’at.” 
MAT.12.25	Maik Mori Yésus pecing nai disé, maig taén ngong isé: “Néténg-néténg pemerénta ata poli bikén toét-toé ampusy, agu néténg béndar ko mbaru kilo ata poli biked, toé ngancéng ta’angd.” 
MAT.12.26	Nenggitu kolé émé jing da’at mbér jing da’at, hia kolé te mbihi-mbehar agu dungkang kolé weki run; co’od ngancéng ta’ang pemeréntan? 
MAT.12.27	Jari, émé Aku mbér jing da’at le kuasa de Béélzébul, le kuasa diongs ata lut méu mbér hia? Landing hitu iséy ata ciri bicar laing méu. 
MAT.12.28	Landing émé Aku mbér jing da’at le kuasa de Nai de Mori Keraéng, cetu’un perénta de Mori Keraéng polig mai cé’é méun. 
MAT.12.29	Ko co’oy ata ngancéng ngo oné mbaru de cengata ata rani agu purak taungs cecan, émé toé olo pungkut liha ata hitut rani? Du poli pungkutn liha ga, itu pong ngancéng purakn mbaru hitu. 
MAT.12.30	Céing ata toé nai ca anggit agu Akun, hia lawang akuy agu céing ata toé tuka ca léléng agu Aku, hia pandé bike agu behas. 
MAT.12.31	Landing hitu Aku taé agu méu: “Sanggéd ndékok agu mbéis manusia, ngancéng ampongd, maik mbéis Nai Nggeluk toé kéta ngancéng ampongd. 
MAT.12.32	Émé manga cengata ata curup te lawang Anak Manusia, hia ngancéng ampongy, maik émé hia lawang Nai Nggeluky, hia toé kéta ampongy, oné lino ho’o toé, agu oné lino tai kolé toé.
MAT.12.33	Émé can pu’u haju di’an taé de méu, di’an kolé dé wuan, - émé ca pu’u haju toé di’an taé de méu, toé de di’an kolé wuam, ai oné mai wuan haju hitu pecing kolé lata pu’un. 
MAT.12.34	Oé méut waé de ular mbangi, co’o méu ngancéng pa’u go’ét ata di’an, égém weki rus méu da’ats! Ai situt go’ét de mu’u, tua oné mai tukad. 
MAT.12.35	Ata weki di’a, losa ata di’ad oné mai naid, maik ata weki da’at, da’at kolé apa ata losad oné mai naid. 
MAT.12.36	Maik aku taé agu méu: néténg curup ata pinanaéngd, situt curup lata, paka tura rajad liha du leso beté bicar. 
MAT.12.37	Ai lorong le go’étm hau, te tiba molorh, agu lorong go’étm kolé hau te tiba wahéngh.”
MAT.12.38	Lété hitu, mai taé data pecing Taurat agu ata Parisi ngong Mori Yésus: “Tuang Guru, ami ngoéng te lélo can tanda oné mai Ité.” 
MAT.12.39	Maik mai taé Diha ngong isé: “Ata uwa weru so’o da’at agu toé junggu, soléng kéta can tanda. Landing oné isé toé kéta ngancéng téing tanda, remo tanda di Yunus. 
MAT.12.40	Ai ného hi Yunus ka’éng oné tuka de ikang telu wié telu leso, nenggitu kolé néng Anak Manusia, te ka’éng oné tuka de lino telu wié telu leso. 
MAT.12.41	Du leso beté-bicar, ata Niniwé te to’o cama agu uwa ho’os te sakasi lawang isé. Ai ata Niniwé situ tesers du poli dengé keréba di Yunus, agu moron, Hiat manga cé’é ho’o céwé mésé oné mai hi Yunus! 
MAT.12.42	Du leso beté bicar, sengaji inéwai hitut lé mai, te to’o agu ata uwa ho’oy agu te sakasi te lawang isé. Ai sengaji hitu mai pé’ang mai binting awangn te séngét nggalas nai di Salomo, moro matan, hiat manga cé’é ho’o céwé mésén oné mai hi Salomo!”
MAT.12.43	“Émé losa jing da’at oné mai manusian, hia mbéo-mbaot lakon kawé du osang situt nggelang te kawé baté ka’éngn. Maik toé ngai dumpun liha. 
MAT.12.44	Itug kali mai taén: Aku te kolék oné mbaru hiot ledong daku. Itu kali ngon, agu ita mbaru hitu, toé manga ka’éng atan, roi di’a agu iruk di’a. 
MAT.12.45	Itug kali ngo kolén agu sawal kolés liha pitu jing da’at ata céwé da’at oné mai hia, agu ngo bonés agu ka’éng nitus. Cemoln ga, weki data hitu céwé da’at oné mai weki laring cain. Nenggitu kolés jirid ata da’at so’o.”
MAT.12.46	Du lari curup Mori Yésus agu ata do situ, endén agu asé-kaén hesé kid bepé’ang agu isé nanang te cumang Hias. 
MAT.12.47	Mai taé de cengata ngong Hia: “Lélo, endém agu asé-ka’ém manga pé’ang tanas nanang cumang agu Ités.” 
MAT.12.48	Maik mai walé de Mori Yésus agu ata hitut ba tombo oné Hia: “Céing néng endé Daku? Agu céings néng asé-ka’é Daku?” 
MAT.12.49	Maik taén cang toso nggeroné ata nungkun: “Ho’o endé Daku, agu sanggéd asé-ka’é Daku. 
MAT.12.50	Ai céing kaut ata pandé lut ngoéng de Ema Daku hitut éta Surga, hia asé ka’é Daku ata rona, hia wetag, agu hia endé Daku.”
MAT.13.1	Du leso hitu Mori Yésus ngo pé’ang oné mai mbaru hitun agu ngo lonto oné lupi sanoy. 
MAT.13.2	Itug kali cewurd maid ata do agu hesé rentum léok Hias, wiga Hia ngo léti wangka agu lonto nituy, maik ata do situ hesé pé’ang lupi sanos. 
MAT.13.3	Agu Hia do kéta curupn ata ba le rapang molés agu isé. Mai taén: “Manga cengata ata ngo weri winiy. 
MAT.13.4	Du werid liha, iwod wini situ pa’u lupi salangs, og cai kaka lélap tenggok kéta taungs wiga cipotd. 
MAT.13.5	Iwod pa’u oné watu roga ata toé do tanan, itug kali wini situ gélang todod, ai mipis tanan. 
MAT.13.6	Maik du étag leso, mélos agu dangos ai toé manga wakén. 
MAT.13.7	Iwod kolé pa’u oné cembot karots, woko tambang méséd karot situ, itug kejékd bélak koé situ agu matad. 
MAT.13.8	Agu iwod kolé pa’u oné tana beheng itu kali wuad: mangas ata ceratus ngkali mpalé, manga ata enempulu ngkali mpalé, manga ata telumpulu ngkali mpalé. 
MAT.13.9	Céing ata manga tilun, pinga koé di’a!”
MAT.13.10	Itug kali maid ata nungkun agu réi oné Hia: “Co’ot Ite tara curup agu isé ba le rapang molés?” 
MAT.13.11	Mai walé de Mori Yésus: “Latangt méu téing nggalas nai te pecing pété cehad Adak Surga, maik latang te isé toé. 
MAT.13.12	Ai céing-céing ata mangad ga, téing oné hias, wiga diha héla-haéd; maik céing ata toé mangad, apa kaut ata mangad oné hia, te emi oné mai hiad. 
MAT.13.13	Itu tara curup Daku ba le rapang kaut agu isé; ai koném po lélo isé, landing toé ita agu koném dengé isé toé séngét agu toé ideps. 
MAT.13.14	Oné isé kéta rapakn pedé di Yésaya, nenggo’o runingn:
MAT.13.14	Méu te dengé agu séngét, maik toé ideps,
MAT.13.14	méu te ita agu lélo, maik toé tingengs.
MAT.13.15	Ai nai de uku ho’o penong le cengkang
MAT.13.15	agu nenteng kéta tilud te séngét agu matad raket raputs;
MAT.13.15	kudut isé néka ita le matad agu dengé le tilud
MAT.13.15	agu idep le naid, itu holés, wiga Aku pandé ina isék.
MAT.13.16	Maik komén kéta mata de méu, ai ita agu tilus ai dengé. 
MAT.13.17	Ai Aku taé agu méu: Moron, dod nabi agu ata molor lélak kudut ita apa ata poli itad le méu, landing toé itas lisé agu lélak kéta te séngéts apa ata dengéd le méu, maik toé dengés lisé.
MAT.13.18	Landing séngét koé betuan toto rapang weri wini hitu. 
MAT.13.19	Oné néténg ata hitut dengé curup latang te Adak Surga, maik toé pecing betuan, maig jing da’at te rambut apa hitut weri oné nai data hitu. Hitus wini siot wécak oné lupi salangs. 
MAT.13.20	Wini siot weri lobo watu rogas ngong ata siot dengé curup situ ata gélang tibad agu nakad. 
MAT.13.21	Maik toé wakés oné nai disé agu cekoé kaut ta’ongd. Émé cai rené ko mosé céncés ali reweng hitu, gélang kéta mesotn. 
MAT.13.22	Situt wécak oné cembot karots hitus ata siot dengé curup situ, maik simpung de lino ho’o agu nggopét de bora pandé kejé curup situ wiga toé manga wuad. 
MAT.13.23	Siot wécak oné tana beheng, ngong ata siot séngét reweng situ agu idep oné naid, ali hitu cir wuad, manga ata alép ceratusd, manga ata alép enempulud, manga ta alépd telumpulud.”
MAT.13.24	Mori Yésus tombo kolé ca rapang bana agu isé, mai taén: “Pété Adak Surga hitu cama ného ata hiot weri wini di’a oné uman. 
MAT.13.25	Maik du toko taung ata, mais ata balin, wécak wini ri’i oné beréha gandum situ, poli hitu ngo gi. 
MAT.13.26	Du todod gandum situ agu wangkasg landod, ita kolés ri’i situ. 
MAT.13.27	Itu kali maid mendi dihat ngara uma oné hia agu mai taéd: Mori, toé weli wini di’a kanang situt weri oné uma dité? Nia maid kaut ri’i situ? 
MAT.13.28	Mai walé de keraéng hitu: ca ata bali ata pandéd. Maig taé de mendi situ agu Hia: Asa ngoégnd ité kudut ami ngo kebut taungs ri’i situ? 
MAT.13.29	Landing mai taé Dihat ngara uma: Néka; boto kebut cala gandumd, du kebut ri’is méu. 
MAT.13.30	Sondang todo camad haéng du ako lé. Du hitu aku te taé isét ako: Olong ongkos ri’i situ, agu pongo bilang ujungs te tapa oné apis; poli hitu nongkos gandum situ te na’a oné joréng Dakus.”
MAT.13.31	Mori Yésus tombo kolé ca rapang bana agu isé, mai taén: “Pété Adak Surga Hitu cama ného lincé sawé, hiot emi agu wécak lata oné uma. 
MAT.13.32	Bo tu’ung lincé situ kéta ata céwé merikn oné mai sanggén lincé, maik émé todos, sawé situ ata céwé méséd oné mai pu’u uté bana, ngot ciri pu’u méséy, wiga kaka lélap éta awang, mai pandé cewo oné pangad.”
MAT.13.33	Agu tombo kolé Liha rapang ho’o agu isé: “Latang te Adak Surga weli ga, cama ného ragi hiot emi le cengata inéwai, hamol agu terigu telumpulu kilo, wiga ramong taungn.”
MAT.13.34	Sanggéd situ tombos le Mori Yésus agu ata do ba le rapang molés, agu toé manga ata toé ba le rapangs Liha agu isé, 
MAT.13.35	kudut rapakn reweng hiot caing le nabi:
MAT.13.35	“Aku ngoéng wuka mu’ug te curup toto rapang,
MAT.13.35	Aku nanang curup apa ata cehay pu’ung du wangkan mangan lino.”
MAT.13.36	Poli hitu ngoy Mori Yésus ledong ata do situ agu kolé gi. Mais ata nungkun, agu mai taéd ngong Hia: “Si’ang koé agu ami latang te rapang ri’i hiot todo oné uma.” 
MAT.13.37	Mai waléN: “Ata hiot wécak wini di’a, ngong Anak Manusia; 
MAT.13.38	Uma, ngong tana lino. Wini siot di’a, ngong ro’éng de Adak Surga, agu ri’i, ngong ro’éng de jing da’at. 
MAT.13.39	Ata bali hitut wécak wini ri’i, ngong jing da’at. Cekéng ako, ngong du cemoln lino agu sanggéd ata ako, ngong malékat. 
MAT.13.40	Jari, ného ongko ri’i situ agu longgo oné apid, nenggitu kolé du cemoln lino. 
MAT.13.41	Anak Manusia te jera malékatn agu isé te ngo ongkod sanggéd isét pandé wéléng, agu sanggéd ata siot pandé da’at. 
MAT.13.42	Sanggéd taung te péncar oné sapo apis; nitu mangan jéjéng agu kérek ngis. 
MAT.13.43	Du hitu isét molor, néra ného mata lesos oné osang de Emad. Céing ata manga tilun, porong séngét di’ay.”
MAT.13.44	“Latang te Adak Surga cama ného ceca ata boak oné umay, ata dumpu lata, poli hitu boak koléy. Ali nisang kéta nain itu kali ngo te pika taungs cao-can agu weli uma hitun.
MAT.13.45	Nenggitu kolé latang te Adak Surga hitu, cama ného cengata ata dagang, hiot kawé mutiara hitut manik kétay taran. 
MAT.13.46	Woko dumpu liha mutiara hitut wegit, itug ngon te pika taungs cao-can agu weli mutiara hitu!”
MAT.13.47	“Nenggitu kolé latang te paté Adak Surga, rapang ného ndala hiot oké oné tacik, agu haéng kéta taungs tarad ikang. 
MAT.13.48	Du penongn ga, itug sorokn lata ndala hitu nggere pé’ang tana masa, itug kali lontod agu igol taung ikang ata di’ad na’a oné roto, agu ikang ata da’at okés lisé. 
MAT.13.49	Nenggitu kolé du cemoln lino: Malékat-malékat te mais pandé bégas ata da’at oné mai ata di’a, 
MAT.13.50	itug kali okés ata da’at nggeroné sapo api; oné hitu te manga rétang agu kérek ngis.
MAT.13.51	Pecing weli le méu betuad sanggéd situ?” Mai walé disé: “Yo Mori, pecings lami.” 
MAT.13.52	Poli hitu taé de Mori Yésus kolé agu isé: “Ali hitu néténg isét pecing Taurat siot tiba toing oné mai Adak Surga rapang cama ného Mori mbaru hiot ka’ur taungs ceca weru agu ceca mangan oné mai cao-can.”
MAT.13.53	Du poli taung tombod rapang situ le Mori Yésus, itug kali ngon nitu main. 
MAT.13.54	Du cain oné béndar de Run, Mori Yésus toing ata situ oné mbaru ngaji rud. Og lenget kéta taungs agu mai taéd: “Mai nia maid Liha dumpun nggalas ho’o agu kuasa te pandé tanda lenget situ? 
MAT.13.55	Cala anak de tukang hajup Hia ta? Cala hi Mariap endén agu asé-ka’én: hi Yakobus, hi Yosép hi Simon agu hi Yudas? 
MAT.13.56	Agu toé weli sanggéd wetan ka’éng cama agu ités? Jari nia maid Diha dumpud sanggéd apa situ?” 
MAT.13.57	Itug kali majan lisé agu doét Hias. Wiga mai taé de Mori Yésus ngong isé; “Cengata nabi hiang lata nia kaut wan, maik toé oné béo run agu oné mbarun.” 
MAT.13.58	Agu landing le toé imbi lisé, toé dod tanda lenget ata pandé Liha nitu.
MAT.14.1	Lété hitu dengé tombo latang te Mori Yésus li Hérodés raja tana hitu. 
MAT.14.2	Maig taén agu pegawén: “Ho’og hi Yohanés Cebong; hia poli mosé kolén oné mai ata matan, wiga le hitu kuasa situ manga oné Hias.” 
MAT.14.3	Bebolon hi Hérodés poli jera deko hi Yohanés, langki agu buiy liha, landing le campit hi Hérodias wina di Pelipus asé-ka’én. 
MAT.14.4	Ali curup dé’it liha Yohanés, taén: “Toé kéta kopn ité emi hi Hérodias!” 
MAT.14.5	Alim po nanang te mbelé li Hérodés, maik hia rantang ata do, ai lélon lisé hi Yohanés cama ného nabiy. 
MAT.14.6	Maik du leso ramé loas di Hérodés, saéy anak inéwai di Hérodias oné beréha isé agu pandé lérém hi Hérodés, 
MAT.14.7	wiga sumpan, te téing hia, apa kaut ngoéngn. 
MAT.14.8	Du poli rekun le endén, mai taé de anak molas hitu: “Téing aku muing ulu di Yohanés Cebong lobo kepar ho’o.” 
MAT.14.9	Og wéong kéta nain raja, maik soho kaut sumpan, agu landing mekan situ, perénta kaut liha te téingn. 
MAT.14.10	Itu kali jera liha kepu bokak di Yohanés oné bui 
MAT.14.11	agu ulu di Yohanés ba lata lobo kepar, poli hitu téing oné anak molas hitu, itu ban néngn kamping endén. 
MAT.14.12	Poli hitu mais ata nungku di Yohanés te téti rapun agu te boaky. Itu kali ngod isé te tombo agu Mori Yésus.
MAT.14.13	Du poli dengén le Mori Yésus keréba mata di Yohanés, itug kali hésingn Hia nitu main, agu kudut ka’éng hanang koén, léti wangka te ngo oné osang lingi-lengot. Maik dengé lata do, itus kali lut Hiad, loléng tana masa, oné mai béo disé. 
MAT.14.14	Du wa’un Mori Yésus, itas Liha ata do situ monggur-kouk, itug kali pa’u nain le momang iséy agu Hia pandé inas isét beti. 
MAT.14.15	Du redu manén tana, ngos ata nungkun oné Hia agu mai taéd: “Osang ho’o lingi-lengot bailn, agu manég tana. Jeras ata do so’o te kolés, kudut isé ngancéng weli hang oné béo-béo.” 
MAT.14.16	Maik taé de Mori Yésus agu isé: “Néka kolés isé, paka le méus téi hangd.” 
MAT.14.17	Mai walé disé: “Ata mangan oné ami, hanang lima mongkod roti agu suad ikang.” 
MAT.14.18	Mai taé de Mori Yésus: “Ba cé’é Akus le meu!” 
MAT.14.19	Itug kali jerad Liha ata do situ lonto lobo remang. Agu du poli emid Liha lima roti agu suad ikang situ, congay Mori Yésus nggeréta awang agu wan berkak, poli hitu pu’ild Liha roti situ agu téing oné ata nungkun, itus kali ata nungkun pati péar latang te ata do. 
MAT.14.20	Agu isé situ hang wiga becurd. Poli hitu ligots lisé roti ata récid, penong campulusua langkangd. 
MAT.14.21	Ata ronad kanang ata hang nitu lima sebu atas, toé bilangs inéwai agu ata koéd.
MAT.14.22	Poli hitu Mori Yésus gélang-gélang jera ata nungkun te léti wangka, agu ngo pado-olo isé besina mai itu, Hia jera lawa do situ te kolés. 
MAT.14.23	Agu du poli jera koléd ata do situ Liha, Mori Yésus ngo éta goloy, te ngaji hanang koén. Du wiég tana, Hia hanang koén nitu. 
MAT.14.24	Wangka data nungkun manga pisa kilog tadangn oné mai tana masan agu gégé-goay le bombang, ai buru olo mai. 
MAT.14.25	Anggat ongga telu le wié, mai Mori Yésus nggeroné isé, lako lobo waéy. 
MAT.14.26	Du itad lata nungkun, Mori Yésus lako lobo waéy, ného wetérs isé agu noangd: “Poti hitu!” Itus kali ciékd taung le rantang. 
MAT.14.27	Maik gélang-gélang Mori Yésus taé agu isé: “Néka simpung! Aku ho’o, néka rantang!” 
MAT.14.28	Mai taé di Pétrus agu walé curup Diha: Mori, émé tu’ung Ité hitu, jera koé aku nggeresina Iték, lako lobo waé.” 
MAT.14.29	Mai taé dé Mori Yésus: “Mai ga!” Og wa’un hi Pétrus oné mai wangka agu lako lobo waé té cumang Mori Yésus. 
MAT.14.30	Landing du doing liha wéwét le buru, rantang hia agu pu’ung delepn, og ciékn: “Mori, campé koé aku!” 
MAT.14.31	Gélang-gélang los limén Mori Yésus, cau hia agu mai taén: “Oé ata toé danga imbi, co’o tara toé metek naim?” 
MAT.14.32	Itu kali isé tuké nggeréta wangka agu lik kolég buru hitu. 
MAT.14.33	Agu sanggéd isét oné wangka suju Hias, mai taéd: “Tu’ung-tu’ung kéta Ité Anak de Mori Keraéngt.”
MAT.14.34	Du caid besina isé wa’u oné Génésaréts. 
MAT.14.35	Woko baé Mori Yésus lata do oné béo hitu, tombo lisé temu tana hitu. Itug kali dadéd lisé sanggéd ata beti nggere-oné ranga Diha. 
MAT.14.36	Sawal lisé, cala sendo koé te cabi lindi juban. Agu isét cabi juban ina kéta taungs.
MAT.15.1	Poli hitu mai pisa taus ata Parisi agu ata pecing Taurat oné mai Yérusalém kamping Mori Yésus, agu mai taéd: 
MAT.15.2	“Co’o ata nungku Dité tara lagé adak de empo ditéd? Isé toé samo liméd du turung hang.” 
MAT.15.3	Maik walé de Mori Yésus ngong isé: “Co’o méu kolé tara lagé perénta de Mori Keraéngs, soho kaut adak de empos? 
MAT.15.4	Ai taé de Mori Keraéng: Hiang ga endém agu emam, agu céwén kole: Céing-céing ata mawang eman ko endén toét toé mata le pakiy. 
MAT.15.5	Maik taé de méu: céing kaut ata taé ngong eman ko endén: sanggéd campé ata, paka tiba le méu oné mai akun, hitus takung latang te Mori Keraéng, 
MAT.15.6	ata hitu toé sékékn kolé te hiang eman agu endén. Ali hitu okes le méu reweng de Mori Keraéng, landing kaut le lut adak de rus. 
MAT.15.7	Oé ata pisik! Kopn tu’ung curup di nabi Yésaya latang te méu:
MAT.15.8	Wa’u so’o bong Aku éta lobo wiwird,
MAT.15.8	maik naid tadang oné mai AkuD.
MAT.15.9	Oké bod ngaji disé kamping AkuD,
MAT.15.9	égém toing hitut wintuk disé perénta de manusia.”
MAT.15.10	Og béntad le Mori Yésus ata do situ, agu mai taén ngong isé: 
MAT.15.11	“Séngét agu idep koé oné nais: Toé hang ko waé inung ata pandé rinek, maik apa hitut loa oné mai mu’un, hituy ata pandé rinek laing.”
MAT.15.12	Itu kali maid ata nungkun agu réi Hia: “Mori, baé lité, curup Dité hitu pandé kéré kéta naid isét Parisi?” 
MAT.15.13	Mai walé de Mori Yésus: “Sanggéd po’ong ata toé weri le Ema Daku ata ka’éng éta Surga, kudut kebut agu waké-wakéd. 
MAT.15.14	Kongd isé situ: Isé ata buta, todang cama butad. Émé ata buta todang cama butad, toét-toé, isét sua pa’u oné ngalis.”
MAT.15.15	Maig taé di Pétrus agu Hia: “Si’ang koé rapang hitu agu ami.” 
MAT.15.16	Mai walé de Mori Yésus: “Toé tara pecing kin le méu ko? 
MAT.15.17	Toé baé le méu, sanggéd apa ata hang agu inung dité, nggerewa tukas agu oké oné kakus? 
MAT.15.18	Maik apa ata losa oné mai mu’ud, mai wa mai naid, hitu te pandé rinék atas. 
MAT.15.19	Ai oné mai naid tekad sanggéd nuk da’at, mbelé ata, loma, mbérong, tako, wada nggopé-nggapét, agu mbécik. 
MAT.15.20	Ho’os de ata pandé rinek. Maik hang le limé saki, toé manga pandé rinek ata laingn.”
MAT.15.21	Itug kali ngo nitu main Mori Yésus hésing oné tana Tirus agu Sidony. 
MAT.15.22	Main cengata inéwai Kanaan oné tana hitu agu ciékn: “Ba’éng koé aku, yo Mori, Anak di Daud, ai anak inéwai daku iling le jing da’aty agu leng kéta séréngn.” 
MAT.15.23	Landing toé kéta rimba le Mori Yésus. Og maid ata nungkun agu tegi oné Hia: “Co’om jera ngoy, ai hia lut ité agu ciék keta kin.” 
MAT.15.24	Mai walé de Mori Yésus: “Wuatg Aku hanang latang te jimbal-jimbal siot mora oné mai ata Israéld.” 
MAT.15.25	Landing inéwai hitu mai ruis agu suju Hia mai taén: “Mori, campé koé aku.” 
MAT.15.26	Maik mai walé de Mori Yésus: “Toé patun emi roti latang te anak koé, wéwéng oné acuy.” 
MAT.15.27	Mai taé de inéwai hitu: “Tu’ung Mori, maik acu hitu hang tora ata pa’u éta mai méja de morin.” 
MAT.15.28	Og walén le Mori Yésus agu mai taén ngong hia: “Oé endé, mésén tu’ung imbi de hau, itu tara jarin, ného baté tégim.” Agu du hitu muing inan anakn.
MAT.15.29	Du ledong tana hitu, Mori Yésus lako loléng sano Galiléay agu ngo éta golo agu lonto nituy. 
MAT.15.30	Remon wa, do ata cewur mai oné Hia, berotong ata péko, ata senggét, ata buta, ata dopel agu dod kolé ata beti bana, pehers lisé wa wa’i de Mori Yésus itu kali pandé ina kéta taungd Liha. 
MAT.15.31	Wiga lenget kéta taungs ata do situ ai ita ata dopel ngancéng tombos, ata senggét inas, ata péko lakos, ata buta ngancéng itas, agu sanggéd isé, naring ngasang de Mori Keraéng data Israél.
MAT.15.32	Itu kali bénta taungs ata nungkun Mori Yésus agu mai taén: “Wéong kéta nai Daku le momang ata do so’o. Telug leso isé lut Akus maik toé manga hangd. Aku toé gorig te jera isé kolé déméng daremd, rantang boats oné salang.” 
MAT.15.33	Mai taé data nungkun ngong Hia: “Co’oy oné osang lentong ho’o ité ngancéng dumpu roti te téing lawa do so’o?” 
MAT.15.34	Mai taé de Mori Yésus ngong isé: “Pisa mongkod roti de méu?” Mai waléd: “Pitu mongkod, agu manga kolé pisa mongkod ikang koé.” 
MAT.15.35	Itu kali susungd ata do situ le Mori Yésus, lonto wa tana. 
MAT.15.36	Poli hitu emis Liha roti pitu mongko agu ikang situ, ngaji wali di’a, pu’ils agu téing oné ata nungkun, mai ata nungkun gatang lawa do situ. 
MAT.15.37	Sanggéd lawa do situ hang wiga becurd. Poli hitu ligots ata récid, penong pitu langkangd. 
MAT.15.38	Lawa situt hang pat sebu ata ronad, toé rékéng inéwai agu anak koéd. 
MAT.15.39	Og jera lawa do situ le Mori Yésus te kolé. Hia léti wangka agu ngo oné tana Magadan.
MAT.16.1	Poli hitu mais ata Parisi agu ata Saduki kudut damang Mori Yésus. Tegi lisé kudut Hia toto can tanda éta mai Surga, oné isé. 
MAT.16.2	Maik mai walé de Mori Yésus: “Du le mané, ai ndéras awang, mai taé de méu: leso nggirong, 
MAT.16.3	agu du gula, ai wara agu sagém awang, mai taé de méu: leso nembeng. Tara de awang baé le méu woléngd, maik tanda wié-1eso toé baé. 
MAT.16.4	Ata uwa so’ot da’at agu toé junggu so’o, soléng kéta can tanda. Landing latang te isé, toé kéta téing tanda cedion agu tanda de nabi Yunus.” Itu kali Mori Yésus legong isé agu ngon.
MAT.16.5	Du ngo besina mai sanod ata nungku de Mori Yésus, hémong lisé ba roti. 
MAT.16.6	Mai taé de Mori Yésus agu isé: “Néka témo, agu jangka koé latang te ragi data Parisi agu Saduki.” 
MAT.16.7	Itug kali téntangn lisé agu mai taé cama taud: “Curup hitu Diha, méséng toé manga ba rotid ité.” 
MAT.16.8	Agu du baég le Mori Yésus apa hitut curup laing lisé, mai taén: “Co’o méu tara curup laing méséng toé manga roti? Oé, ata toé danga imbi! 
MAT.16.9	Toé kin dipecing le méu ko? Toé nuk le méu oné mai lima mongkod roti latang te lima sebu ata agu pisa rotod ata récid ligot le méu du hitu? 
MAT.16.10	Ko roti situt pitu mongko latang te pat sebu ata agu pisa rotod ata ligot le méu poli hitu? 
MAT.16.11	Co’o kaut méu tara toé pecingn, te toé roti betuan Daku. Jangka koé latang te ragi data Parisi agu Saduki.” 
MAT.16.12	Du hitud lisé pecingn betuan Diha: isé toé kudut sesenga’i agu ragi roti, maik latang te toing agu titong data Parisi agu Saduki.
MAT.16.13	Du cain Mori Yésus oné tana Kaisaréa, Pilipi, réi Liha agu ata nungkun: “Taé data, céing Anak Manusia hitu?” 
MAT.16.14	Mai walé disé: “Manga ata caro hi Yohanés tecebong, manga kolé ata caro: hi Élia agu manga kolé ata taé hi Yérémia ko cengata oné mai Sanggéd nabi.” 
MAT.16.15	Mai réi de Mori Yésus agu isé: “Maik le taé de méu ga, ceingk Aku ho’o?” 
MAT.16.16	Mai walé di Simon Pétrus: “Ité hi Mésias, Anak de Mori Keraéng ata mosé!” 
MAT.16.17	Mai walé de Mori Yésus ngong hia: “Mosé di’a hau Simon Bin Yunus, ai toé manusia hitut taé agu hau, maik Ema Daku hitut éta Surga. 
MAT.16.18	Aku taé agu hau: hau Pétrus, hau watu nampar, éta lobo hau Aku te hesed ro’éng Daku, toé ngancéng kodan le kuasa de mata. 
MAT.16.19	Oné hau téingn Laku kunci Adak Surga: Apa ata pongo le hau oné lino te pongo kid éta Surga, apa ata caca le hau oné lino, te caca kolés éta Surga.” 
MAT.16.20	Poli hitu Mori Yésus ré’ing ata nungkun kudut néka tombo agu céing kaut te Hiay Mésias.
MAT.16.21	Pu’ung du nitu main Mori Yésus wangkag tombon Liha agu ata nungkun te Hia paka ngo oné Yérusalém, agu do kéta cukung susan oné mai isét tu’a laing imam-imam kepala agu ata pecing Taurat, poli hitu ala latay, agu leso te telun to’o koléy. 
MAT.16.22	Maik hi Pétrus ndol Mori Yésus lupi racapn agu rengkes Hia, taén: “Mori, nahé Mori Keraéng oké tadang koéy ného curup Dité hitu! Nahé curup hitu néka kéta hena Itéy.” 
MAT.16.23	Og holésn Mori Yésus agu mai taén ngong hi Pétrus; “Pé’ang hau jing da’at, hau ca watu te timpok Akuh, ai hau toé nuk apa ata nuk de Mori Keraéngh, maik nuk kaut apa ata nuk de manusia.”
MAT.16.24	Itu kali Mori Yésus taé agu ata nungkun: “Émé cengata ata ngoéng te lorong Akuy, paka pali weki run, pola panggoln agu lorong Akuy. 
MAT.16.25	Céi-céing ata momang nain, hia te mamur nawan, agu céing ata mamur nawan landing Aku, hia te mo’éng mosén. 
MAT.16.26	Apa betuan émé cengata ata delék taung tana linoy, maik mora mosén? Agu apa ata ngancéng téing laingn te lesing mosén? 
MAT.16.27	Ai Anak Manusia te mai kolé agu néra de Eman agu londang le sanggéd malékat; du hitu Hia te wali néténg ata lorong agu pandén. 
MAT.16.28	Aku taé agu méu: Moron, oné mai méu ata manga cé’é ho’o, manga ata toé di matay émé toéd ita lisé main Anak Manusia neho raja oné baté peréntan.”
MAT.17.1	Enem leso wa ga, Mori Yésus dadé hi Pétrus, hi Yakobus agu asén hi Yohanés, agu cama laing agu iséy Hia ngo éta poco langkas. Nitu isé hanang koéd. 
MAT.17.2	Wa kéta ranga diséy, rodo caling kaut tara de Mori Yésus, rangan cias mana mata leso, agu juban ciri bakok dirap cama ného ciang. 
MAT.17.3	Agu itag lisé hi Musa agu hi Élia rémé tombod agu Hia. 
MAT.17.4	Mai taé di Pétrus ngong Mori Yésus: “Mori, mosé di’a tu’ungk ami ata manga oné osang ho’o. Émé ngoéngd ité, koném pandé cé’é ho’o laku telun sékang, can latang te Ité, can latang te hi Musa agu can latang te hi Élia. 
MAT.17.5	Agu rémé di’an hia curup rodo tuay rewung ata néray, tugep isé agu oné mai rewung hitu dengé reweng, ata nenggo’o taén: ‘Ho’oy anak momang Daku, agu Hia ata henan Laku, séngét koé Hiam.” 
MAT.17.6	Dengé kaut hitu, rodo toko cemut taungs rasuln, agu rantang kétas. 
MAT.17.7	Og kali main Mori Yésus agu dep isé, mai taén: “Hesém ga, néka rantang!” 
MAT.17.8	Agu du ngadakd isé, toég manga ita cengatan lisé, hanang Mori Yésus kali ga.
MAT.17.9	Du kolé éta mai pocod, pedé le Mori Yésus agu isé: “Néka kéta tombo agu ata le méu, apa ho’ot ita de meu oné céing kaut émé toéd to’o kolé oné mai ata matan Anak Manusia.” 
MAT.17.10	Mai réi data nungkun agu Hia: “Émé nenggitu, co’o tara taé disét Pecing Taurat, hi Élia paka mai oloy?” 
MAT.17.11	Mai walé de Mori Yésus: “Tu’ung hi Élia kudut maiy agu te olé sanggéd kéta taung. 
MAT.17.12	Agu Aku taé agu méu: Hi Élia polig main, maik ata toé pecing hia, agu sara naid kéta ata pandé agu hia. Nenggitu kolé anak Manusia agu te pandé susay lisé.” 
MAT.17.13	Du hitug pecing le rasul de Mori Yésus te Hia tombo ngong hi Yohanés Cebong.
MAT.17.14	Du Mori Yésus agu ata nungkun ngo kolé oné beréha ata do situs, maiy cengata ata cumang Mori Yésus agu io liha, 
MAT.17.15	mai taén: “Mori, ba’éng koé anak daku. Hia hena le ru’u monay, agu leng bail séréngn. Dongkalin hia pa’u oné api ko oné waéy. 
MAT.17.16	Aku poli dadé hia oné ata nungku Dité, landing toé ngancéng lisé pandé inan.” 
MAT.17.17	Maig taé de Mori Yésus: “Oé, méu ho’ot toé imbi agu ata wéléng, cai nia kolé di Aku paka ka’éng agu méug? Du nia kolé di Aku paka lembak agu méug? Dadé cé’é anak hitu.” 
MAT.17.18	Agu kenta da’atn le Mori Yésus ré’ing hia, itu tara pé’angn jing hitu oné mai hian agu anak hitu ina léléng lut muingy.
MAT.17.19	Poli hitu ata nungku de Mori Yésus mais rémé du hanang koéd agu Hia, réig lisé: “Co’o tara toé ngancéng mbérn lami jing hitu?” 
MAT.17.20	Mai walé Diha agu isé: “Ai méu toé danga imbi. Aku taé agu meu: Moron, émét nggo’o koé méu manga imbis tamat ného lincé sawé mésen, méu ngancéng taé ngong poco ho’o: Hésing cé’é mai ho’o, ngo nggeresina ituh, ngasang hésing dé poco hitu, agu toé manga ata toén latang te méu [
MAT.17.21	Ného nggo’o, toé ngancéng mbérn, bom le ngaji agu puasay.]”
MAT.17.22	Du hitu Mori Yésus cama-cama agu ata nungkun oné Galiléas, taé Liha kamping isé: “Anak Manusia kudut téing oné limé de manusia 
MAT.17.23	agu isé kudut mbelé Hias, maik oné leso te telun Hia mosé koléy.” Wiga sanggéd ata nungkun situ kémas kéta naid.
MAT.17.24	Du caid Mori Yésus agu ata nungkun oné Kapérnaum maiy ata tegi béa Mbaru de Mori Keraéng oné hi Pértus agu taén: “Co’o Gurum, tara toé bajar béan?” 
MAT.17.25	Walé liha: “Ma’u, itan muing te bajars,” agu du ngo oné mbarun hi Pétrus curu muing le réi le Mori Yésus: “Co’oy le nuk de hau Simon? Oné mai céin dé raja-raja oné lino ho’o tegi béa agu taki? Mai oné mai ro’éngd ko mai oné mai ata bali tanan?” 
MAT.17.26	Walé li Pétrus: “Mai oné mai ata bali tanan!” Maik taé de Mori Yésus agu hia: “Ngong toé oné ro’éngn. 
MAT.17.27	Maik kudut ité néka rabos isé, ngo ga, oké pékang oné sano. Ikang ata haéng laring cain le hau, cau agu céngka mu’un, manga kali itan le hau séng bonén. Emi séng situ agu bajar oné isé latang te ranga Dakud agu te méu.”
MAT.18.1	Du hitu mais ata nungku de Mori Yésus agu mai réid: “Ceing kéta ata céwé mésén oné Adak Surga?” 
MAT.18.2	Itug kali bénta cengata ata koé le Mori Yésus agu pésék oné beréha iséy 
MAT.18.3	agu mai taén: “Aku taé agu méu, moron, émé méu toé teserm agu toé ciri ného anak koé ho’om, méu toé ngancéng ngo oné Adak Surgas. 
MAT.18.4	Maik céi-céing ata merik nain agu ciri ného anak koé ho’om, hiay ata céwé mésén kéta oné Adak Surga. 
MAT.18.5	Agu céing ata tiba cengatan anak koé ného ho’o le ngasang Daku, hia tiba akuy.”
MAT.18.6	“Maik céing kaut hitut pandé ndékok cengatan oné mai anak koé so’o ata imbi Akus, céwé di’an hia hitu émé can watu mesé wasé oné bokakn, poli hitu pandé delep lau taciky. 
MAT.18.7	Calang da’at lino agu sanggéd pandé hena ndékok ata laing: bo kali calang ata manga muingy, maik copél hiat pandé mangan.
MAT.18.8	Emé limém ko wa’im te pandé ndékok laing hau, ketek oké situ, ai céwé di’am hau ngo oné mosé le limé tompokm agu senggétm, itu pong déméng limé suam agu wa’i suam oké oné api tédéng lén. 
MAT.18.9	Agu émé matam hitut te pandé ndékok laing hau, nggé’i okéy hitu, ai céwé di’am hau ngo oné mosé le mata cam, itu pong oké oné api neraka agu mata suam.
MAT.18.10	Nuk di’a-di’a néka hang le hep cengatan oné mai anak koé so’o. Ai Aku taé agu méu: Manga dé malékatd isé éta Surga, ata lélo mtaung ranga de Ema Dakus éta Surga. [
MAT.18.11	Ai mai de anak Manusia latang te mo’eng isét mora.”]
MAT.18.12	“Co’o nuk de méu? Émé cengata ata manga paéng ceratus jimbaln, agu can ata wéléngy, toé weli kongd liha situt ciok mpulu ciokd lé poco, agu ngo kawé jimbal hitut wéléngy? 
MAT.18.13	Agu aku taé agu méu: Moro matan, émé ita néng ga, céwé naka hitut ca liha po ciok mpulu ciok situt toé wéléngd. 
MAT.18.14	Nenggitu kolé Emas hitut éta Surga, toé ngoéngn oné mai cengatan anak koé so’o te moras.”
MAT.18.15	“Émé asé-ka’ém pandé ndékok, wahéng di’a-di’a hia sua taus. Émé séngét liha titong de hau, polig boné kolén hia le hau. 
MAT.18.16	Émé hia toé séngét hauy, dadé cengatan ko sua taun kolé ata, kudut le tombo de sua ko telu taun ata sakasin, perkara hitu toé gégo koléy. 
MAT.18.17	Émé hia toé séngét iséy, baro sékék hitu oné asé-kaé do. Agu émé hia toé kin séngét reweng data do, lélo kaut hia, cama ného cengata ata toé pecing Mori Keraéngy ko cengata ata tegi belasténg. 
MAT.18.18	Aku taé agu méu: Moro matan apa ata pongo le méu oné lino ho’o, pongo kolé éta Surga, agu apa ata cacas le méu oné lino ho’o, caca kolés éta Surga. 
MAT.18.19	Agu can kolé taé Daku agu méu: Émé sua taun oné mai méu oné 1ino ho’o cenais te tegi apa kaut, tegi disé situ sendos le Ema Daku hitut éta Surga. 
MAT.18.20	Ai nia manga sua ko telu taun ata impungs landing le ngasang Daku, nitu Aku manga oné beréha isék.”
MAT.18.21	Poli hitu mai hi Pétrus agu mai taén ngong Mori Yésus: “Mori, haéng pisa ngkalig aku te ampong asé-ka’ég émé hia pandé ndékok agu akuy? Haéng pitu ngkalin?” 
MAT.18.22	Mai taé de Mori Yésus ngong hia: “Toé! Aku taé agu hau: toé hanang pitu ngkalin. Maik haéng pintumpulu ngkali pitungkalin.
MAT.18.23	Ai latang te Adak Surga, rapang ného ca raja hiot kudut manga bilangn agu sanggéd mendin. 
MAT.18.24	Polig liha pu’ung bilangd, og béntan oné hia cengata ata monggurkouk keta raungn, dod cempulu sebu talénta. 
MAT.18.25	Landing le toé ngancéng bajard raung situ liha, raja hitu jera hia kudut pika taungs anak agu winan agu sanggéd paéngn, latang te bajar taung raungn situ. 
MAT.18.26	Og sujun mendi hitu io hia, agu mai taén: Mori géréng koé cekoén, sanggéd raung daku te léko taungs. 
MAT.18.27	Itu kali wa nain raja hitu le momang mendi hitu, wiga legon, agu koso taungs raungn.
MAT.18.28	Landing du kolén mendi hitu nitu main hia cumang agu cengata mendi bana, ata manga raung ceratus dinar kanang oné hia. Mai hia deko agu hajel bokakn agu mai taén bajars raungm ga! 
MAT.18.29	Itu kali suju haé reban hitu agu tegi ba’éng diha: Géréng koé cekoén ta ité, kudut bajar taungs laku raung situ. 
MAT.18.30	Maik hia ogoy agu téi haé reban hitu oné bui dengkir bajar taungs raungn.
MAT.18.31	Ita hitu haén situ iwo, wéong kéta naid, agu baro kéta taung apa ata ita disé oné morid 
MAT.18.32	Raja hitu jera bénta ata hitu agu mai taén ngong hia: Oé mendi da’at, sanggéd raungm poli taungs laku kosud, ai hau tegi ba’éng dakuh. 
MAT.18.33	Toé weli hau kolé paka ba’éng haé rebam ného aku poli momang haug? 
MAT.18.34	Og rabo kéta morin hitu agu téing hia oné isét rani dengkir hia bajar taungs raungn.
MAT.18.35	Nenggitu kolé pandé de Ema Daku éta Surga latang te méu, émé néténg méu toé ampong asé-ka’és mai wa mai naim.”
MAT.19.1	Du cemold taung toing de Mori Yésus, itu kali ngon Hia oné mai Galiléan agu cai oné tana Yudéa ata besina mai waé Yordany. 
MAT.19.2	Ata do lako londang lut Hias agu Hia kolé pandé ina iséy nitu. 
MAT.19.3	Itu kali maid ata Parisi agu te damang Hia. Réi 1isé: “Ngancéng ata céar agu winan, landing apa kaut comongn?” 
MAT.19.4	Mai walé de Mori Yésus: “Toé bacang le méu, te Hiat dédékn manusia pu’ung du wangkan, dédék isét ata rona agu inéwai?” 
MAT.19.5	agu nenggo’o kolé taén: “Landing hitu ata rona ledong eman agu endén te neki ca agu winan, wiga isét sua ciri ca wekis. 
MAT.19.6	Nenggitu dé, isé toé sua kolés, maik cas kali ga. Landing hitu, apa ata poli neki cas le Mori Keraéng, toé ngancéng céar le manusiad.” 
MAT.19.7	Mai taé disé ngong Hia: “Émé nenggitu, apa weli rajan hi Musa tara jera te téing surak céar émé ata céar agu winan?” 
MAT.19.8	Mai taé de Mori Yésus agu isé: “Le ndingur bails méu tara sendos li Musa te céar agu winas, maik du wangka pu’ungn toé nenggitu. 
MAT.19.9	Maik aku taé agu méu: Céing kaut ata céar winan, aikn landing le loma, poli hitu kawing agu inéwai banay, hia pandé lomay.” 
MAT.19.10	Mai taé data nungkun situ agu Hia: “Émé nenggitu woé-joé wina rona, komé néka kaut kawing.” 
MAT.19.11	Landing hitu mai taé Diha agu isé: “Toé sanggén ata ita salangn curup hitu, hanang isét téing widang kali. 
MAT.19.12	Manga ata hitut toé ngancéng kawingn soho nenggitu kéta muing hia loas le endén, agu ata hitut nenggitu muing pandén lata bana, agu manga ata hitut pandé weki run nenggitu, ngoéng de run, landing kaut perénta Surga. Céing ata ngancéng pecing betuan paka tingoy.”
MAT.19.13	Itu kali ata, dadé anak koé oné Mori Yésus, kudut Hia témba limén béta isé agu ngaji latang te isé; maik ata nungkun rabo ata situ. 
MAT.19.14	Maik mai taé de Mori Yésus: “Ondangs anak koé situ, néka cakas te mai nggere-cé’é Aku; ai ata ného isé situ dé morin Adak Surga.” 
MAT.19.15	Itu kali Hia témba limén bétan isé agu poli hitu Hia ngog nitu main.
MAT.19.16	Manga cengata ata mai oné Mori Yésus, agu mai taén: “Tuang Guru, apa ata di’an pandé daku, kudut haéng mosé tédéng lén?” 
MAT.19.17	Mai walé de Mori Yésus: “Apa rajan tara réi Akum hau te apa ata di’an? Ca kanang ata di’an. Maik émé nanang le hau ngo oné mosé, lut le hau sanggéd perénta de Mori Keraéng.” 
MAT.19.18	Mai taé data hitu agu Hia: “Perénta hiot niay?” Mai taé de Mori Yésus: “Néka paki ata, néka loma, néka tako, néka sabi nggopét, 
MAT.19.19	hiang ga emam agu endém, agu momang haé atam cama ného weki rum.” 
MAT.19.20	Mai taé data reba hitu agu Hia: “Sanggéd taung situ poli taungs laku pandéd, apa koléd ata toén?” 
MAT.19.21	Mai taé de Mori Yésus agu hia: “Émé ngoéng kudut jepekm hau, ngoh ga, pika kéta taungs paéngm agu téing isét lénggé, le hitu hau tiba paéng de Surga, poli hitu nggere-cé’é Aku agu lut Akuh.” 
MAT.19.22	Du dengé lata reba hitu curup hitu, itu kali ngon agu kémas kéta nain, ai do kéta paéngn.
MAT.19.23	Mai taé de Mori Yésus agu ata nungkun: “Aku taé agu méu, moron tu’ung, toé kéta émong latang te cengata ata bora te ngo oné osang Surga. 
MAT.19.24	Te cengkalin kolé Aku taé agu méu, céwé émong can kaba ngo nggeroné lewo jarum itu po can ata bora ngo oné osang Surga.” 
MAT.19.25	Du dengé hitu lata nungkun gejék hitu, lenget kétas isé, agu mai taéd: “Émé nenggitu, céing weli ata ngancéng selamakn?” 
MAT.19.26	Mbeler kéta lélod isé le Mori Yésus, agu mai taén: “Latang te manusia paté ho’o toé ngancéng, maik latang te Mori Keraéng ngancéng sanggén taung.”
MAT.19.27	Mai taé di Pétrus agu Mori Yésus: “Ami ho’o poli ledong sanggéd cao-cagm mai lut Itékm: aon weli ga, apay ata te tiba dami?” 
MAT.19.28	Mai taé de Mori Yésus agu isé: “Aku taé agu méu, moro matan, du leso dédékn kolé, du Anak Manusia lonto lobo seriga mésén, méu so’ot poli lut Akus, te lonto kolé lobo campulusua seriga latang te beté-bicar disét panga campulusua data Israél. 
MAT.19.29	Agu nété-néténg ata hitut ledong mbarud landing ngasang Daku, asé-ka’én ko wetan, eman ko endén, anakn ko uman, te tiba kolé ceratus ngkali mpalé agu te haéng mosé tédéng lén.
MAT.19.30	Maik dod ata cai tekolo te ciri ata taki musi laings, agu ata teke musi ciri ata te kolo laings.”
MAT.20.1	“Latang te Adak Surga cama ného cengata ata ngara uma anggor ata gula ucap to’oy te ngo kawé ata pala oné uma anggorn. 
MAT.20.2	Du hia poli retus agu isét duat palan, latang te lahé ca dinar ca leso, hia jera isé duat oné uma anggorn. 
MAT.20.3	Am niat ongga ciok le gula, hia ngo pé’ang koléy, agu itas liha manga kid ata iwod, ka’éng bod oné amba. 
MAT.20.4	Mai taén agu isé: Ngo koé méu oné uma anggor daku, agu apa ata duhan te téing laku agu méu. Itus kali ngod isé. 
MAT.20.5	Anggat ongga campulusua, agu ongga telu le mané, hia ngo pé’ang koléy agu pandé cama ného hio baon. 
MAT.20.6	Am ongga lima le mané, hia ngo pé’ang koléy, agu ita kolés liha ata iwod, agu mai taén ngong isé: Co’o méu tara ka’éng bos kaut tédéng lesos? 
MAT.20.7	Mai taé disé ngong hia: Ai toé manga atan te téing pala agu ami. Mai taé diha agu isé: Ngo koém kali méu oné uma anggor daku. 
MAT.20.8	Du wiég tana, mai taé de tuang hitu agu mandorn: béntas isét duat pala situ agu bajar nggajingd, pu’ung oné mai isét duat taki musi comong dengkir agu isét duat laring cai. 
MAT.20.9	Itug kali mai isét pu’ung duat ongga lima, agu néténg-néténg isé tiba gici ca dinard. 
MAT.20.10	Poli hitu mais isét duat te kolo, agu bet disé te tiba céwé do, kali nété-néténg isé tiba gici ca dinar kolés. 
MAT.20.11	Du tibad lisé, isé ngga’ut kétas agu tuang hitu, 
MAT.20.12	mai taéd: Isé so’ot mai taki musi ata duat ca jam kanangs, maik lité cama kauts ného ami ho’ot tédéng lesogm hempe-hut duat agu pari du leso tiling. 
MAT.20.13	Maik tuang hitu walé agu hiat cengata oné mai isé: asé-ka’én, aku toé manga toé agil latang te hau. Toé weli poli retusd ité te ca dinar ca leso? 
MAT.20.14	Emi néng maki de rum agu ngoh ga; aku kudut te téing isét taki musi so’o cama ného de méu. 
MAT.20.15	Toé néng aku nia-naig pandég agu cao-cag nia kaut ba naig? Ko guér hau, méséng gawasg aku?
MAT.20.16	Nenggitu, ata taki musin te ciri ata te kolo laing, agu ata te kolo te ciri ata teke musi laingy.”
MAT.20.17	Du Mori Yésus kudut ngo oné Yérusalémy béntas Liha rasul situt campulusua hanang koéd, agu mai taén ngong isé oné bahi-réha salang: 
MAT.20.18	“Ho’o tité ga, ngo oné Yérusalém agu Anak manusia te téing oné imam-imam kepalay, agu ata pecing Taurat agu isé te tepo Hia wahéng te matay. 
MAT.20.19	Agu isé te téing hia oné uku so’ot toé pecing Mori Keraéng, kudut Hia loér latay, luca agu panggoly, maik leso te telun Hia mosé koléy.”
MAT.20.20	Itu kali maig endéd anak di Zébédéus cama agu anakn oné Mori Yésus, itu kali suju wa ranga Dihad te tegi cao-ca agu Hia. 
MAT.20.21	Mai taé de Mori Yésus: “Apay ngoéng de hau?” Mai walén: “Anor koé lité Mori, kudut anak daku so’ot sua tau, émé ciri rajat Ite ngancéng cengatan lonto oné racap wanang Dité, cengatan kolé oné racap léo Dité.” 
MAT.20.22	Maik mai walé de Mori Yésus, taén: “Toé pecing le méu, apa hitut tegi de méu. Ngancéng weli le méu inung piala, hitut paka inung kéta lakuy?” Mai taé disé agu Hia: “Ngancéng lami.” 
MAT.20.23	Taé de Mori Yésus agu isé: “Piala Daku kudut inung muingy le méu, landing latang te lonto oné racap wanang Daku, ko oné racap léog, Aku toé manga hakg te téingd. Situ kudut te téing ata situt poli nangketd le Ema Daku.” 
MAT.20.24	Dengé hitu rabos ata nungku iwod situt cepulu agu asé-ka’é sua situ. 
MAT.20.25	Maik béntas isé le Mori Yésus, agu mai taéN: “Pecingp le méu, te isét cau perénta sanggéd uku, perénta ro’éngn le semambu, agu isét mésé cau kuasad le wuré-warét agu isé. 
MAT.20.26	Toé de nenggitu oné mai méu. Céing ata ngoéng te ciri ata mésé oné mai méu, hia paka ciri ata keturu laing méuy, 
MAT.20.27	agu céing ata ngoéng ciri tu’a laing oné mai méu, porong hia mendi laing de méuy, 
MAT.20.28	cama ného Anak Manusia, mai toé kudut te tiba keturu, maik latang te gori keturuy agu téing mosén, te sambé latang te ata do.”
MAT.20.29	Du Mori Yésus agu ata nungkun pé’ang oné mai Yériko, ata do lako londang lut Hia. 
MAT.20.30	Manga sua taus ata buta ata lonto kid lupi salang, dengé te Mori Yésus liba nituy, og kali béntan lisé: “Mori, Anak di Daud, ba’éng koé ami!” 
MAT.20.31	Maik ata do situ rondong isé, kudut isé hemas. Maik tambang molé mésén ciék disé, mai taéd: “Mori, Anak di Daud, ba’éng koé ami!” 
MAT.20.32	Itu kali asin Mori Yésus agu bénta isén. Mai taé Diha: “Apa ngoéng de méu te pandé Laku latang te méu?” 
MAT.20.33	Mai walé disé: “Mori, kudut ngancéng koé itakm.” 
MAT.20.34	Wa nain Mori Yésus le momang isé, itug kali asur Liha mata disé, agu du hitu kéta muing isé itas, poli hitu lut Hias.
MAT.21.1	Du Mori Yésus agu ata nungkun cai ruis Yérusalém agu cai oné Bétfagé hitut manga éta golo Zaituny, jera le Mori Yésus sua taus ata nungkun, 
MAT.21.2	agu pedén: “Ngo oné béo hiot bolo mai méu hitu, ai nitu dumpu le méu, ca keledai kina ata liwing kin agu anakn élor ruis hiay. Cacay keledai hitu agu arus ba ngger cé’é Akus. 
MAT.21.3	Agu émé manga ata tenga méun, taé kaut: Lut le sékékn Mori. Toé béhéng Liha ba koléd.”
MAT.21.4	Mangad apa situ kudut rapakd curup siot caing le nabi:
MAT.21.5	“Taé agu molas Sion:
MAT.21.5	Lé1o, rajam mai cé’é hauy Hia élus agu lembakn,
MAT.21.5	léti ca keledai kina,
MAT.21.5	agu ca keledai tékék mendo ata laing uwan.”
MAT.21.6	Itus kali ngod ata nungkun situ, agu pandé ného baté wuat de Mori Yésus oné isé. 
MAT.21.7	Aru lisé keledai kina hitu, agu anakn, poli hitu lapak laings nggebar disé, itug létin étan Mori Yésus. 
MAT.21.8	Ata do situt monggur-kouk kétas, wisi towéd oné salang, mangas ata ti’or saung hajud na’a oné salang. 
MAT.21.9	Lawa do situt lako bolo mai Mori Yésus agu ata lut musi main rai-raos kétas, agu taéd:
MAT.21.9	Hosana latang te Anak di Daud
MAT.21.9	berkaky Hia mai le ngasang de Morin,
MAT.21.9	hosana éta osang ata langkas kéta!”
MAT.21.10	Agu du Hia ngo oné Yérusalém, rai-raos kéta oné béndar hitu, agu mai taé data: “Céing kéta ata ho’o?” 
MAT.21.11	Mai walé data do situ: “Ho’oy nabi Yésus oné mai Nazarét, tana Galiléa.”
MAT.21.12	Itu kali Mori Yésus ngo oné Mbaru de Mori Keraéng agu wéling taungs isét manga dagangd oné natas Mbaru de Mori Keraéng. Pandé waléks Liha méja-méja paluk doi agu bangku disét pika tekur jawa, 
MAT.21.13	mai taén agu isé: “Manga tulis: Mbaru Daku, mbaru te ngaji. Maik le méu ciri kaut cewo data tako laingy.”
MAT.21.14	Itu kali: maid isét buta agu isét senggot oné Hia, oné Mbaru de Mori Keraéng, agu pandé ina taungs Liha. 
MAT.21.15	Maik du imam-imam kepala agu isét pecing Taurat ita tanda lenget situt pandé Diha agu anak koé situt raos oné Mbaru de Mori Keraéng: “Bong latang te Anak di Daud!” Heres kéta taungs nai disé, 
MAT.21.16	itu kali mai taéd agu Hia: “Dengé Lité apa situt taé de anak koé so’o?” Mai taé dé Mori Yésus agu isé: “Dengé Laku; toé dé’it bacang le méu: oné mai mu’u de anak wara agu anak koé ata rémé cucud Ité poli ambi naring?
MAT.21.17	Itu kali Hia pencang isén agu ngo bepé’ang mai béndary, ngo nggeroné Bétaniay agu toko nitun.
MAT.21.18	Le gula ucap du kolé nggeroné béndarn noing’g darem le Mori Yésus. 
MAT.21.19	Oné ruis salang ita Liha pu’u haju ara, itu kali ngo nitun, maik toé manga ita apa-apan Liha oné pu’u haju ara hitu, hanang saungn kali. Mai taén ngong haju hitu: “Hau toé kéta ngancéng wua koléh tédéng lém!” Agu du hitu kéta muing dangon haju ara hitu. 
MAT.21.20	Ita hitu ata nungkun lenget taungs, mai taéd: “Co’o kaut tara rodo dangon haju ara hitu?” 
MAT.21.21	Mai walé de Mori Yésus agu isé: “Aku taé agu méu, moro matan, émé méu imbi agu toé manga rambang nais méu, toé hanang ngancéng pandé apa ata pandé Daku agu haju ara hitu, maik ngancéng kolé méu émé taé agu poco ho’o: hésing ga agu wéwéng nggeroné tacik! Jariy apa hitu. 
MAT.21.22	Agu apa kaut ata tegi de méu oné ngaji, agu imbi tu’ung kéta, mangay kali tiban le méu.”
MAT.21.23	Itu kali ngon Mori Yésus oné Mbaru de Mori Keraéng agu rémé di’an toing nitun Hia, mais imam-imam kepala agu tu’a-tu’a de uku Yahudi oné Hia, mai taéd: “Le kuasa diong tara pandéd Lité paté situ? Agu céing hitut téing kuasa hitu oné Ité?” 
MAT.21.24	Mai walé de Mori Yésus agu isé: “Aku kolé téi can réi agu méu, agu émé téing walén le méu agu Aku, Aku te toi agu méu kolé le kuasa diong pandéd Laku paté hitu. 
MAT.21.25	Nia main cebong di Yohanés? Oné mai surga ko oné mai ata manusian? Téntang lisé cama isén, agu mai taéd, “Émé nggo’o taé Dité; Oné mai surgan, Hia te taé agu ité: Émé nggitu, apay rajan tara toé imbi hia le méu? 
MAT.21.26	Maik émé nggo’o taé dité: Oné mai manusian, ité rantang rondong lata do, ai sanggéd ata baé hi Yohanés ho’o cama ného nabiy.” 
MAT.21.27	Itu kali mai taéd ngong Mori Yésus: Toé baé lami.” Maig taé de Mori Yésus agu isé: Émé nggitu, Aku kolé toé toi agu méu, le kuasa diong Aku pandéd sangged situ.”
MAT.21.28	“Maik co’o nuk de méu latang te ho’o: Manga cengata ata suad anak ata ronan. Hia ngo oné anak ngason, mai taén: Nana ngo duat koé hau leso ho’o oné uma anggor. 
MAT.21.29	Mai walé de anak hitu: Toé gorig. Maik bemusi main teser agu ngon. 
MAT.21.30	Itu kali ngo oné anak ata suan, agu jéra kolé nenggitu. Agu walé de anak hitu: Yo, ema. Maik poli hitu hia toé ngoy. 
MAT.21.31	Céing weli oné mai isét sua situ ata pandé lorong wintuk de emad?”
MAT.21.31	Mai walé disé: “Hiat laring cain.” Mai taé de Mori Yésus ngong isé: “Aku taé agu méu, moro matan, ata tegi béa agu inéwai mbérong bolo mai méu ngo oné Mbaru de Mori Keraéng. 
MAT.21.32	Ai hi Yohanés mai kudut karong salang ata molor agu méu, maik méu toé goris te imbi hiam. Maik ata tegi béa agu inéwai mbérong imbi hias. Agu méu, koném itas, maik poli hitu méu toé goris te teserm agu toé kolé goris te imbi hiam.”
MAT.21.33	Séngét koé ca rapang pali bana: Manga cengata mori tana, duat uma anggory agu pandé kena léok main. Hia caké lewo, te kerak anggor agu hesé ténda éta te lami uma hitu. Poli hitu hia téing célong agu isét duat liha uma hitu, poli hitu hia ngo oné tana banay. 
MAT.21.34	Du tiong cai cekéng puad, hia jera mendin ngo oné isét duat kudut tiba cir ranga dihad. 
MAT.21.35	Maik isét duat situ dekos mendi situ: ongga lisé cengata, mbelés iwod agu ata iwod kolé peké le watus. 
MAT.21.36	Poli hitu mori hitu jera kolé mendi cebana, ata céwé do oné mai situ tekolo, maik isé so’o pandé kolé cama ného haéd lisé. 
MAT.21.37	Turung cemoln hia jera anakn oné isé, taén: Anak rug sengang lisé. 
MAT.21.38	Maik du isé situt duat ita lisé anakn hitu, mai taéd cama taud: Hiap ata tiba mbaté, wajo mbelé kolé hia lité, kudut mbatén ciri dités morid. 
MAT.21.39	Dekoy lisé agu wéwéng bepé’ang mai uma anggor hituy, poli hitu mbeléy. 
MAT.21.40	Du main keraéng hitut morin uma anggor, co’os pandéd liha isé situt duat?” 
MAT.21.41	Mai taé disé agu hia: “Pandé ampus kéta taungs liha ata da’at situ agu uma anggorn téing séwa lata banas, hitut cird téing agu hias du hitug cekengd.” 
MAT.21.42	Mai taé de Mori Yésus agu isé: “Toé dé’it bacang le méu oné Surak Nggeluk:
MAT.21.42	Watu hiot oké lata pandé mbaru,
MAT.21.42	polig ciri watu landukn:
MAT.21.42	apa situt jari oné mai Mori,
MAT.21.42	ca pandé ata lenget laing oné mata dité.
MAT.21.43	Landing hitu aku taé agu méu, te Perénta de Mori Keraéng kudut emiy oné mai méun, agu kudut téing oné ca uku ata cir wuan Perénta hitu.
MAT.21.43	[ 
MAT.21.44	“Agu céing-céing ata pa’u béta mai watu hitun, hia rewuty agu céing ata hena le watu hitun, hia méruky.]”
MAT.21.45	Du imam-imam kepala agu ata Parisi dengé rapang hitu, de Mori Yésus, baé lisé, te ngong isé hitu Diha betuan. 
MAT.21.46	Itu isé lémét te deko Hias, maik isé rantang ata do, ai rékéng data do situ, Hia Nabiy.
MAT.22.1	Itug kali Mori Yésus curup koléy, ba le rapang moléy agu isé: 
MAT.22.2	“Paté Adak Surga rapang ca raja ata pandé ramé kawing te anakn. 
MAT.22.3	Hia wuat mendin te bénta weki situt poli taéd te ramé kawing hitu, maik ata situ toé gorid te mai. 
MAT.22.4	Hia jera kolé mendi cebanan, mai pedén: Taé agu isé situt poli taéd: Moro matan, hang poli taungs wédid, lembu laki agu paéng ata liwing daku poli taungs mbeléd; poli taungs nangket, mai koém kali ga oné ramé kawing ho’o. 
MAT.22.5	Maik isét poli béntad toé pinga lisé; manga ata duat oné umad, manga ata ngo wintuk gejur koéd, 
MAT.22.6	agu ata iwod deko mendi situ, wahéng agu mbelés lisé. 
MAT.22.7	Rabo kétay raja hitu, itu kali jera lawan ngo nitu kudut pandé ampus taungs isét ala mendi situ agu tapa bendar disé hitu. 
MAT.22.8	Poli hitu taé taung agu mendin: Hang ramé kawing polisg wédid, maik ata so’ot poli taéd, toé remo te hitu. 
MAT.22.9	Landing hitu ngo taung oné salang-salang dangka agu bénta taung céing kaut ata cumang de méu, kudut mai oné ramé kawing hitu. 
MAT.22.10	Itu kali ngod mendin situ agu impung taung lisé sanggéd ata cumang disé oné salang ata da’at molé, ata di’a molé, wiga penong ndéi ramé kawing hitu le meka. 
MAT.22.11	Du ngoy onén raja hitu te cumang agu meka situ, ita liha cengata toé paké ceca raméy. 
MAT.22.12	Mai taén agu hia: Oé asé-ka’én, apa maim hau cé’é ho’o, toé paké agu ceca latangt ramé? Maik ata hitu hema kin. 
MAT.22.13	Itu kali mai taé de raja hitu ngong mendin: Pongos wa’i agu limén, poli hitu oké oné nendep hitut tuil da’at. Nitu manga jéjéng agu’ kérek ngis. 
MAT.22.14	Ai dod ata béntad, maik cekoés kali ata piléd.”
MAT.22.15	Poli hitu ngos ata Parisi; jangka disé, co’o moléy lisé ngancéng seréntén Mori Yésus le can réi. 
MAT.22.16	Isé jera ata nungku disé cama laing agu ata Hérodian kudut réi agu Hia: “Tuang Guru, baé lami Ité ata molor, agu molor kolé toing salang de Mori Keraéng, agu Ité toé manga rantang céing kautd, ai Ité toé manga pilé atad. 
MAT.22.17	Taé koé agu ami, co’o nuk Dité: Ngancég ko toé téing taki agu Kaisér (raja data Roma)?” 
MAT.22.18	Maik baé le Mori Yésus nai da’at disé agu mai taén: “Co’o tara damang Akus méu, oé ata pisik? 
MAT.22.19	Toto damang agu Aku le méu séng hitut kudut taki laingy.” Ba lisé ca dinar oné Hia. 
MAT.22.20	Itu kali Hia réi isén: “Gambar agu tulis diong ho’o?” 
MAT.22.21	Mai walé disé: “Gambar agu tulis de Kaisér.” Mai taé de Mori Yésus agu isé: “Téing agu kaisér apa ata paka téing le méu agu kaisér agu oné Mori Keraéng le méu apa ata paka téing oné Mori Keraéng.” 
MAT.22.22	Dengé walé hitu lenget kétas isé, agu ledong Mori Yésus, poli hitu ngos ga.
MAT.22.23	Du leso hitu mai pisa taus ata Saduki oné Mori Yésus, ata le ita disé, toé manga mosé kolé du poli mata. Réi lisé agu Hia: 
MAT.22.24	“Tuang Guru, taé di Musa, émé mata cengata agu toé manga na’a waén, asé-ka’én paka lili winan, kudut manga na’a waén, latang te asé-ka’én hitu. 
MAT.22.25	Mangag de pitu taus asé-ka’é, hiat ngaso kawingy, maik poli hitu matay. Landing le toé manga na’a waén, ledong winan hitu te lili le asé-ka’én. 
MAT.22.26	Nenggitu kolé hiat tesuan agu hiat te telun dengkir agu hiat tepitun. 
MAT.22.27	Agu cemol ga, du poli taungs matad isé, mata kolég inéwai hitu. 
MAT.22.28	Céing oné mai isét pitu situ te ciri rona laing de inéwai hitu du leso mosé koléd ata mata? Ai sanggéd isé poli wina laing inéwai hitud.” 
MAT.22.29	Walé de Mori Yésus agu isé: “Méu wéléngm, ai méu toé pecing Surak Nggelukm, nenggitu kolé kuasa de Mori Keraéng! 
MAT.22.30	Ai du leso to’o kolé, manusia toé laki agu toé wais, maik mosé ného malékat éta Surga. 
MAT.22.31	Maik latang te to’o koléd sanggéd ata mata, toéd bacang le méu ko, apa ata taé le Mori Keraéng, du Hia curup: 
MAT.22.32	Akuy Mori Keraéng di Abraham, Mori Keraéng di Ishak, agu Mori Keraéng di Yakub? Hia toé Mori Keraéng data matay, maik Mori Keraéng data moséy.” 
MAT.22.33	Ata do situt dengén, lenget laing lisé toingN.
MAT.22.34	Du dengén lata Parisi, te Mori Yésus poli pandé jenger ata Saduki, itus nekekd weki disé 
MAT.22.35	agu cengata oné mai isé ata pecing Tauraty, réi te damang Hia: 
MAT.22.36	“Tuang Guru, perénta nia ata mésén oné Taurat?” 
MAT.22.37	Mai walé de Mori Yésus agu hia: “Momang Mori Keraéng, mai wa mai nain, lawang wakarm agu lawang taung nuk naim. 
MAT.22.38	Hituy perénta ata mésén agu taki lén. 
MAT.22.39	Agu perénta tesuan, ata cama ného hituy, momang ga haé atam cama ného weki rum. 
MAT.22.40	Oné mai perénta so’o sua, wéod sanggéd Adak Taurat agu surak de sanggéd nabi.”
MAT.22.41	Du rémé impung kid ata Parisi, réi le Mori Yésus, mai taén: 
MAT.22.42	“Co’oy nuk de méu latang te Mésias? Anak diong Hia?” Mai taé disé ngong Hia: “Anak di Daud.” 
MAT.22.43	Mai taé Diha agu isé: “Émé nenggitu, co’o weli hi Daud le titong de Nai Nggeluk ngancéng caro Hia Morig, du taén:
MAT.22.44	Mori Keraéng poli curup agu Mori dakun:
MAT.22.44	lonto ga oné racap wanang Daku,
MAT.22.44	dengkir sangged ata bali de hau na’a
MAT.22.44	Laku wa mai wa’im.
MAT.22.45	Jari émé hi Daud caro Hia, Mori daku, co’oy néng Hia tara anak dihan koléy?” 
MAT.22.46	Toé kéta manga cengatan ata ngancéng walé Hia, agu pu’ung leso hitu toé kéta manga cengatan kolé ata mberes te réi cao-ca agu Hia.
MAT.23.1	Itug kali tombon Mori Yésus oné ata do agu ata nungkun, taén: 
MAT.23.2	“Isét pecing Taurat agu ata Parisi poli lonto krosi di Musad. 
MAT.23.3	Landing hitu sanggéd taung toing disé agu méu paka lorong agu pandés, maik néka luts wintuk disé, ai isé bo te toing atas, maik toé pandés le weki rud. 
MAT.23.4	Pongos lisé mendo mésé, poli hitu na’a éta lédar data, maik weki rud isé, toé gorid te cabi. 
MAT.23.5	Sanggéd gori pandé disé, hanang kaut pala ita lata; isé paké wasé ngaji ata nggebak agu lolo cumbi léwé; 
MAT.23.6	isé ngoéng lonto pété osang ata di’an laing ramé, agu osang taki olon oné mbaru ngaji; 
MAT.23.7	isé ngoéng hiang latas oné amba agu ngoéng te bénta Rabis. 
MAT.23.8	Maik méu néka kéta caro rabim; ai ca kanang kali rabi de meu, agu sangges meu asé-ka’ém. 
MAT.23.9	Agu méu néka kéta bénta ema, céing kaut oné lino ho’o, ai hanang ca kali emas, Hia hitut éta surga. 
MAT.23.10	Méu néka kolé te caro tu’am, ai ca kali tu’as, hi Mésias. 
MAT.23.11	Céing-céing ata taki étan oné mai méu, poro hia ciri ata te keturu laing méuy. 
MAT.23.12	Agu céing-céing ata pandé tu’a le weki run, hia te ciri ata meriky, agu céing-céing ata merik le weki run, hia te ciri ata teke étay.
MAT.23.13	Copél da’at méu, oé ata pecing Taurat agu méut Parisi, oé méut pisik, ai méu ata tadud parad Adak Surga olo mai ranga data. Ai weki rus méu toé ngo boném maik méus ata panggad isét kudut ngo bonés.
MAT.23.13	[ 
MAT.23.14	Copél da’at méu, oé ata pecing Taurat agu ata Parisi, oé méut pisik, ai le méus kodéld mbaru data luang, maik méu pandé bapur mata datam le ndar bail ngajis; Itu tara méu itan muing haéng wahéng daing mendon.]
MAT.23.15	Copél da’at méu, oé ata pecing Taurat agu ata Parisi, oé méut pisik ai méu limbang tacik agu labok tana masam, kudut pandé teser kaut hiat cengata te lut agama de méu, agu du poli tesern hia ga, méu pandé ciri ata nerakay, ata suang ngkali céwé da’at oné mai weki rus méu.
MAT.23.16	Copél da’at méu, oé tu’a ata buta, hiot taés, sumpa le ngasang de Mbaru Nggeluk, sumpa hitu toé tu’ung; maik sumpa le ngasang de emas Mbaru Nggeluk sumpa hitu ata ndeng laingn. 
MAT.23.17	Oé méut bapa agu méut buta, apa ata céwé mésén, emas ko Mbaru Nggeluk, ata pandé nggeluk emas hitu? 
MAT.23.18	Sumpa le ngasang de compang, sumpa hitu toé woky; maik sumpa le ngasang de takung situt condo bétad, sumpa hitu ata ndeng laingn. 
MAT.23.19	Oé méut buta, apa ata céwé mésén, takung hitu ko compang ata pandé nggelukd takung situ? 
MAT.23.20	Landing hitu céi-céing ata sumpa le ngasang de compang, hia sumpa le ngasang de compangy agu le ngasang apa kaut ata manga bétan compang kolé. 
MAT.23.21	Agu céing-céing ata sumpa le ngasang de Mbaru Nggeluk hia sumpa le ngasang de Mbaru Nggeluk agu le ngasang kole Dihat ka’éng nituy. 
MAT.23.22	Agu céing-céing ata sumpa le ngasang de surga, hia sumpa le ngasang seriga de Mori Keraéng, agu le ngasang kole Dihat ata lonto bétan.
MAT.23.23	Copél da’at méu, oé ata pecing Taurat agu ata Parisi, oé méut pisik, ai alang nggurus ca weras, lia agu laja bajars le méu, maik ata céwé mésén oné peréntad Taurat toé pingas le méu, ného: agil, momang agu junggu. Hitu ca, paka pandéy agu so’o iwod néka lendé. 
MAT.23.24	Oé méut tu’a buta, alang lemus le méu céméy oné mai tuakn, maik unta ata manga bonén kodel kaut le méu.
MAT.23.25	Copél da’at méu, oé ata pecing Taurat agu méut Parisi, oé méut pisik, ai gelas agu mangko le méu nawis, bepé’ang maid, maik boned, enggerep agu ngomper. 
MAT.23.26	Oé ata Parisi buta, olong nawi bonéd gelas situ, wiga nggélok bod bepé’ang maid.
MAT.23.27	Copél da’at méu, oé ata pecing Taurat agu méut Parisi, oé méut pisik, ai méu cama ného boa hiot wulak le cét bakoky, hiot pé’ang main nggélok tu’ung lélon, molors le mata data, maik oné main penong le toko agu sanggéd wéang. 
MAT.23.28	Nenggitu kolé néng méu, pé’ang main molors lélon le mata data, kali oné main penong kanang pisik agu le da’at.
MAT.23.29	Copél da’at, oé ata pecing Taurat agu ata Parisi, oé méut pisik ai méu pandé boa de nabi-nabi agu pandé di’a compang disét nggeluk 
MAT.23.30	agu mai taés: Émét manga kami du mosé de empogm, ami toé kéta gorigm te lut isékm, te mbelé nabi-nabi situ. 
MAT.23.31	Maik le hitu méu ciri sakasi latang te weki rus, te méu waé data situt mbelé nabi-nabi situm. 
MAT.23.32	Jari penong kin kolé kali tongka paka de empos. 
MAT.23.33	Oé méut ular, oé méut waé de ular mbangi! Co’o méu kong mo’éngs, oné mai wahéng de api neraka? 
MAT.23.34	Landing hitu lélo dé, Aku jera nabi-nabi ngo oné méu, isét nggalas agu ata pecing Taurat: iwod oné mai isé le méu mbelés agu pépék oné panggols, ata iwod te onggas le méu oné mbaru-mbaru ngaji agu pandé kélos le méu moséd, mai oné mai bendar ca agu bendar ca, 
MAT.23.35	kudut le méus polad, landing bowo dara disét ata toé manga salad pu’ung oné mai hi Habél, hitut molor, dengkir oné hi Zakaria anak di Bérékya hitut mbelé le méu oné bahiréha osang nggeluk agu compang. 
MAT.23.36	Aku taé agu méu: Moro matan, sanggéd so’o pola taung le uwa ho’os!”
MAT.23.37	“Yérusalém, Yérusalém, hau ata mbeléd nabi-nabi agu peké le watus ata jera Daku oné hau! Dongkalin Aku nuk te impung taungs anakm, cama ného iné-manuk hiot igol taungs anakn wa mai lebén, maik méu toé goris. 
MAT.23.38	Lélo, mbarum ho’o te ledongy agu ciri lingi-lengoty. 
MAT.23.39	Agu Aku taé agu méu: Pu’ung ho’o main, méu toé ngancéng ita Aku kolém, wiga mai taés:
MAT.23.39	Naring koé Hiat mai le ngasang de Mori Keraéngy!”
MAT.24.1	Poli hitu Mori Yésus ngo bepé’ang mai Mbaru de Mori Keraéng, agu ngon. Og maid ata nungku Diha agu toso oné Mbaru de Mori Keraéng. 
MAT.24.2	Mai taé Diha agu isé: “Itas le méu sangéd taung situ ko? Aku taé agu méu, moron matan, agit can koé watu so’o ata ondang kid tondol lobo watu haéd; te pandé lur kéta taungs.”
MAT.24.3	Du lari lonton Mori Yésus éta golo Zaitun, mais ata nungku oné ranga Diha kudut te tombo hanang koéd agu Hia. Mai taéd: “Tombo koé agu ami du niag tai jarid apa situ, agu co’o tandan mai Dité agu tandan te cemol lino? 
MAT.24.4	Mai walé de Mori Yésus agu isé: “Néka témo, boto manga ata pandé cibul méu! 
MAT.24.5	Ai dod ata te mai ba ngasang Dakus, agu mai taéd: Aku dé Mesias, wiga isé situ pandé wéléng ata do. 
MAT.24.6	Manga dengén le méu kacik rampas, agu réba kudut manga rampas. Landing néka sogit laing le méu agu néka simpungm; ai sanggéd situ paka mangas, maik toé di hitu leso cemoln. 
MAT.24.7	Ai wa’u ca te to’o dungkang wa’u ca, raja ca dungkang raja ca. Te manga darem agu nupung oné néténg tana. 
MAT.24.8	Maik sanggéd situ, hitus di wangkad susa pa’it du toé di cekeng weru.
MAT.24.9	“Du hitu méu kudut téi te luca latam, agu te alam agu méu te kodo le sanggén uku landing ngasang Daku, 
MAT.24.10	agu dod ata te legong agamad; isé pika cama taud agu kodo cama taud. 
MAT.24.11	Do tuad nabi tangké situt pandé wéléng taung ata. 
MAT.24.12	Agu le tambang dod ata pandé da’at, wiga momang cama haé ata te ciri ces. 
MAT.24.13	Landing isét ta’ong dengkir cemoln, ngancéng selamaks. 
MAT.24.14	Agu keréba di’a de Adak ho’o kudut te keréba oné temu tana linoy kudut sabin latang te sanggén uku, poli hitu itu pong caiy cemol.”
MAT.24.15	“Jari émé ita le méu ‘Hiat pandé woréng’ hesé oné osang nggeluky, lorong curup hitut poli tombon le nabi Daniél-isét bacang surak porong lélo di’a hitu – 
MAT.24.16	itu tara isét manga oné Yudéa paka losi nggerlé pocos. 
MAT.24.17	Ata do siot lari lonto, é tangis lobo mbarud, néka wa’u nggere-was te emi cecad oné mbaru, 
MAT.24.18	agu ata siot rémé oné umad, néka wé’é te emi ceca pakéd. 
MAT.24.19	Copél mésé latang te isé endé siot rémé na’ang weki ko rémé cucu anakd du hitu. 
MAT.24.20	Ngajim kali, kudut du losis hitu néka du cekeng duréng agu néka hena oné leso Sabat. 
MAT.24.21	Ai du hitu te manga wahéng mésé ata toé dé’it mangay pu’ung du mangan lino ho’o, dengkir te ho’on agu hitut toé manga koléy. 
MAT.24.22	Agu émé toé pandé wokoky cekengn, oné mai sanggéd apa kaut so’ot moséd, toé kéta manga retangd; landing le manga isét poli lird cekeng hitu te pandé wokok kauty.
MAT.24.23	Du hitu émé manga ata taé agu méu: Lélo hi Mésias manga no’oy ko hi Mésias manga lé hioy, néka imbi le méu. 
MAT.24.24	Ai mésias-mésias tangké agu nabi-nabi tangké-té cais agu isét ngancéng pandé tanda mésé agu tanda lenget, wiga émé ngancéng kolé pandé wéléng ata poli lird. 
MAT.24.25	Nuk di’a-di’a, Aku poli tombo muingn agu méu. 
MAT.24.26	Jari, émé manga ata nggo’o taén ngong méu: Lélo, Hia manga oné satar mambaky, néka ngo nitu méu; Lélo, Hia manga oné lo’angy, néka imbi le méu. 
MAT.24.27	Ai cama ného ndilap, wili-welok awo main agu wéwéng gérakn haéng salé kolépn, nenggitu kolé tai main Anak Manusia. 
MAT.24.28	Nia manga tobo, nitus holid ka rentumd.”
MAT.24.29	“Toé béhéng lété du polin wahéng du hitu, mata leso te ciri nendépy, agu wulang toé manga néran agu sanggén ntala, te pa’u kéta taungs éta mai awang agu sanggéd kuasa de awang gégo kéta taungs. 
MAT.24.30	Du hitu te ita tanda de Anak Manusia éta awang agu sanggéd uku oné lino te jéjéngs agu te ita lisé Anak Manusia hitu mai lobo rewung éta awang déméng agu kuasa mésén agu angosn. 
MAT.24.31	Agu hia te jera pé’ang taungs malékat-malékat kudut tebang terompét ata maor kéta runingn, agu isé te nekek taungs ata poli lird oné mai pat lok de lino, oné mai binting awang ca, haéng binting awang bana.
MAT.24.32	Nuk kaut le méu betuan rapang haju ara: Émé ngoél rengka-rengka koén agu wangkas ludungd, pecing dé le méu te cekeng lena tiong cé’én. 
MAT.24.33	Nenggitu kolé, émé ita taung situ le méu, pecing dé le méu, tiong cé’én dé ga, wa dungka para mbaru gi. 
MAT.24.34	Aku taé agu méu: Moro matan, isét uwa so’o toé kéta retangs, émé toé di manga taung apa so’o. 
MAT.24.35	Awang agu lino te mora taungs, landing curup Daku toé ngancéng moray.
MAT.24.36	Landing latang te leson agu wién hitu, toé manga cengatan ata pecingn, malékat-malékat éta Surga kolé toé, agu Anak kolé toé, hanang weki run hi Ema.”
MAT.24.37	“Ai cama ného apa du mosé di Nuh, nenggitu kolé néng tai du main Anak Manusia. 
MAT.24.38	Ai cama ného isé leso bebolon tuan mbang mésé hitu, hang agu inungs, na’a rona agu na’a winas, haéng leso hi Nuh tuké nggeroné kepaln, 
MAT.24.39	agu isé toé baé cekoén latang te cao-ca, bebolon cain mbang mésé hitu te pandé ampus taung isé; nenggitu kolé néng tai du main Anak Manusia. 
MAT.24.40	Du hitu émé manga sua taus ata oné uma, hiat cengata te dadéy, agu hiat cengata ledong nituy; 
MAT.24.41	émé manga sua taus iné-wai rémé tukd, dadé hiat cengata agu hiat cengata ledong nituy. 
MAT.24.42	Landing hitu néka témo, ai toé pecing le méu du leso apa Moris hitu te maiy.
MAT.24.43	Landing nuk di’a-di’a ho’o: Émé pecing lata ngara mbaru du nia le wié main ata tako, toét-toé wela kin, agu toé sondang mbarun te rampok 1atay. 
MAT.24.44	Landing hitu, méu kolé paka jengkek di’a-di’a, ai main Anak Manusia du toé kéta manga nuk calan le méu.”
MAT.24.45	“Céing mendi ata tipek agu nggalas nai, ata téti le morin te sanggéd ata do latang te téing hang du leso hitu? 
MAT.24.46	Mosé di’a mendi ata repéng le morin rémé gorin, du cain morin hitu. 
MAT.24.47	Aku taé agu méu: Moro matan, morin hitu te téti hia ciri ata lami sanggéd paéngn. 
MAT.24.48	Landing émé mendin hitu ata da’at agu get oné nain: 
MAT.24.49	Mori daku toé di maiy, wiga hia pu’ung ongga taung haé mendin, agu hang-inung cama-cama agu ata languy, 
MAT.24.50	maik morin mendi hitu cai du leso ata toé kéta manga nukn liha, 
MAT.24.51	agu te ala hiay agu pandé hia cama ného wada disét lopé-lapét. Nitu baén manga jéjéng agu kérek ngis.”
MAT.25.1	“Du hitu latang te Adak Surga ného rapang cepulu taus anak molas, siot emi culu agu ngo curu hiat kopé harat. 
MAT.25.2	Lima taus oné mai isé ata bapa agu lima taus ata nggalas. 
MAT.25.3	Anak molas situt bapa ba culud, landing toé améng minad, 
MAT.25.4	maik anak molas situt nggalas, ba culud agu améng kid minad oné botol. 
MAT.25.5	Maik ali hiat kopé béhéng kétay toé tara caiy, rendut taungs isé agu lémotd. 
MAT.25.6	Du wié toko-tereng dengé reweng data kepok: Caig kopé! Curu hia! 
MAT.25.7	Anak molas situ to’o taungs agu tutung di’a culud. 
MAT.25.8	Anak molas siot bapa gesar agu anak molas situt nggalas: Téing koé ami cekoén mina de méu, ai tiong te pesas culu dami. 
MAT.25.9	Landing mai walé de anak molas situt nggalas: Toé ha, boto toé rapak te rug ami agu latang te méu. Komé ngo méu oné ata pika mina agu weli nitum. 
MAT.25.10	Maik du rémé ngo weli minad, cai kin hiat kopé harat, agu isét poli mengkek di’ad ngo cama agu hias nggeroné ndéi kawing, agu tadu para. 
MAT.25.11	Poli hitu caid anak molas sio agu mai taéd: Mori, mori, lénga koé ami para! 
MAT.25.12	Maik mai walé diha: Aku taé agu méu, moro matan, aku toé pecing méuk. 
MAT.25.13	Landing hitu, ambi-ambi koé, ai toé pecing le méu leson, nenggitu kolé wién.”
MAT.25.14	“Ai latang te Adak Surga, cama ného cengata ata kudut ngo pé’ang tana pé’angy, bénta taungs liha mendid agu imbi isé te lami sanggéd paéngn. 
MAT.25.15	Hia cengata téingy liha lima talénta, hiat cengata kolé sua talénta, agu hiat cengata kolé cay, néténg isé téing lorong nggepukd, poli hitu ngog hia. 
MAT.25.16	Itu kali hidi-hadan ngon mendi hiot tiba lima talénta. Pandé bekas liha séng situ wiga bekad lima talénta. 
MAT.25.17	Mendi hiot tiba sua talénta, nenggitu kolé pandén wiga beka sua taléntad. 
MAT.25.18	Landing mendi hiot tiba ca talénta, ngo caké kombek agu nitu liha cehan séng de morin. 
MAT.25.19	Béhéng kéta wa ga kolég morid mendi situ, itu kali mangan bilang agu isé. 
MAT.25.20	Mendi hiot tiba lima talénta maiy agu ba bekad lima talénta, mai taén: Mori, lima taléntad téing lité agu aku; lélo, aku poli delék bekad lima taléntad. 
MAT.25.21	Mai taé de morin ngong hia: Di’a tu’ung pandé de hau, oé mendi daku ata di’a, ata junggu, hau junggum oné wintuk koé, aku te téing hau cau taé ata mésén. Maih, ngo boné agu cama laing oné mosé di’a de morim. 
MAT.25.22	Itu kali main mendi hiot tiba sua talénta, agu mai taén: Mori, sua taléntad ata imbi akus lité; lélo, aku poli delék bekad, sua taléntad. 
MAT.25.23	Maig taé de morin agu hia: Di’a tu’ung pandé de hau, oé mendi daku ata di’a agu junggu, hau junggum te cau perkara koé, aku kudut téing hau, cau perkara mésé. Maih, ngo cama laing oné mosé di’a de morim. 
MAT.25.24	Itu kali main mendi hiot tiba ca taléntay, mai taén: Mori, pecing laku tité, ité manusia ata rani mésé, ata ako oné osang nia baté toé rédé lité, agu nongko nia baté toé weri dité. 
MAT.25.25	Landing hitu rantangk aku, wiga ceha talénta dité wa tana bonéy: Ho’oy, tiba néngm, ranga rum! 
MAT.25.26	Maik walé de morin hitu: Oé, hau mendi da’at, ata ngondé, jari polig pecingn le hau, te aku ako oné osang hitut nia baté toé rédé laku, agu nongko oné osang nia baté toé weri laku? 
MAT.25.27	Émé nggitu, téing koésb le hau séng daku oné iséd pecing pandé bekad, kudut du kolég aku, cengkali tiba agu bekad. 
MAT.25.28	Landing hitu, emiy talénta hitu, oné mai hian, agu téing oné hiat manga cempulu taléntan. 
MAT.25.29	Ai néténg ata hitut mangad, oné hia te téing wiga diha héla-haéd. Maik céing ata toé kéta manga apa-apan, situt manga oné hiad, te emi kolés oné mai hiad. 
MAT.25.30	Aku péncary mendi hitut toé manga betuan, oné nendep ata céwé tuil kéta. Nitu te manga jéjéng agu kérek ngis.”
MAT.25.31	“Émé cai Anak Manusia agu néra mésén, agu sanggéd malékatn cama laing agu Hias, itu Hia te lonto angos lobo serigan. 
MAT.25.32	Itug kali sanggéd taung uku te liups oné ranga Diha, agu Hia te céhar isé oné mai cengata cama ného ata lami jimbal hiot lir jimbal agu mbé, 
MAT.25.33	agu Hia te pidiks sanggéd jimbal oné racap wanangn, sanggéd mbé pidik oné racap léon. 
MAT.25.34	Agu mai curup de raja hitu agu isét oné racap wanang: Mai méu, oé ata berkak le Ema Daku, tiba ga osang ata poli ambin te méu; pu’ung mangan lino ho’o!” 
MAT.25.35	Ai du daremg Aku, téing hangk le méu, du masa waég Aku, téing inungk le méu; lété du weki toé pecingk Aku le méu, dadék le méu nggeroné mbarus; 
MAT.25.36	du lacog Aku, téing wéngko weki Aku le méu; du betig Aku ngo la’at Aku méu; du oné buig Aku, ngo la’at Aku le méu. 
MAT.25.37	Mai walé data molor situ ngong Hia, taéd: Mori, oné pisa ami ita Ité darem, mai ami téing hangt, ko masa waé Ité, mai ami téing inung? 
MAT.25.38	Du nia ami ita Ité weki toé pecing, mai ami téing toko oné mbaru, ko lacot, mai ami téing wéngko weki? 
MAT.25.39	Du nia ami ita Ité betit ko oné buit, mai ami ngo la’at Itékm? 
MAT.25.40	Agu mai walé de Raja hitu agu isé: Moro matan, Aku taé agu méu, sanggéd kaut ata pandé le méu latang te cengatan oné mai asé ka’é Daku so’ot lengki da’at, méu poli pandé latang te Akus. 
MAT.25.41	Agu mai kolé curup Diha agu ata situt oné racap léon: Néka ita wa ranga Dakum, oé méut niur, ngo oné api utung tédéng lén ata poli muing améngn latang te jing da’at agu haé didingn. 
MAT.25.42	Ai du darem Aku, méu toé téing Aku hang; du masag, méu toé téing Aku waé; 
MAT.25.43	Du Aku weki toé pecing, méu toé téing Aku osang te tokog; du lacog, méu toé téing Aku towé, du betig agu du oné buig, méu toé ngo la’at Akum. 
MAT.25.44	Itug kali walé disé ngong Hia, taéd: Mori, du nia ami ita Ité daremt, ko masa waét, ko cama ného weki toé pecing, ko lacot, ko betit, ko oné buit, agu ami toé campé Itékm? 
MAT.25.45	Itu kali Hia te walé iséy: Aku taé agu méu; moro matan, sanggéd kaut ata toé pandé le méu latang te cengatan oné mai isét lengki da’at so’o, méu toé pandé kolé latang te Aku. 
MAT.25.46	Agu isé so’o te ngo oné osang wahéng tédéng lén, landing sanggéd ata molor ngo nggeroné mosé tédéng lén.”
MAT.26.1	Woko poli taungs sanggéd toingn Mori Yésus, mai taén ngong ata nungkun: 
MAT.26.2	“Pecingp le méu, te téké sua leso kali ramé Paskah, du hitug Anak Manusia te téing kudut panggoly.”
MAT.26.3	Du hitu neki ca taungs imam-imam kepala agu tu’ad ata Yahudi oné natas de Imam Mésé, ngasangn hi Kayafas, 
MAT.26.4	agu isé jangka te nanéng deko Mori Yésus le adong molé kudut te mbelé Hia. 
MAT.26.5	Maik mai taé disé: “Néka du leso ramé, boto raha taud ro’éng.”
MAT.26.6	Du manga oné Bétanian Mori Yésus, oné mbaru di Simon ata hena deit le bokéy, 
MAT.26.7	mai cengata inéwai oné Hia, ba ca kuntul watu hitut manga mina bengé ata wegitn. Mina hitu loli liha oné sa’i de Mori Yésus, hitut rémé hangn. 
MAT.26.8	Ita hitus rabo da’ats ata nungkun agu mai curupd: “Té co’on kéta pandé mbasa-saék ho’o? 
MAT.26.9	Ai mina hitu ngancéng pika wegity agu séngn ga, te téing ata lénggés.” 
MAT.26.10	Landing Mori Yésus pecing nuk disé agu mai taén: “Co’o méu tara pandé susa inéwai ho’os? Ai hia poli pandé ca ata di’an latang te Aku. 
MAT.26.11	Ai ata lénggé mangamtaungs agu méu, landing Aku toé tédéngk agu méu. 
MAT.26.12	Ai le pandé loli minan hitu hia oné weki Daku, hia améng latang te du boak Aku. 
MAT.26.13	Aku taé agu méu: moro matan, nia-nia kaut wéron keréba di’a ho’o oné temu tana lino, apa ho’ot pandé diha te caro mtaungy kudut nuk hia.”
MAT.26.14	Poli hitu ngog cengata oné mai rasul situt campulu suas, ngasangn hi Yudas Iskariot, oné imam-imam kepala. 
MAT.26.15	Mai taén: “Apa téing aku le méu, kudut aku téing Hia oné méu?” Bajar lisé agu hia telumpulu ringgi pérak. 
MAT.26.16	Pu’ung nitu main hia, kawé salang ata di’an te téing Mori Yésus.
MAT.26.17	Du leso laring cain, leso ramé Roti Toé Manga Ragi, maid rasul-rasul de Mori Yésus oné Hia agu mai taéd: “Nia wan ngoéng Dité ami wintuk hang ramé Paska latang te Ité?” 
MAT.26.18	Mai walé de Mori Yésus: “Ngo méu sina béndar oné keraéng hitu ata pecing Lakuy, taé agu hia: Pedé de Tuang Guru: leso Daku ruis gi; oné mbaru de hau kéta Aku kudut ramé Paskag, cama laing agu rasul-rasul Daku.” 
MAT.26.19	Itus kali ngod ata nungku situ, pandé ného baté pedé de Mori Yésus agu isé, agu kudut te ramé Paskah.
MAT.26.20	Du wiég tana, Mori Yésus lonto hang cama-cama agu campulusuas rasul. 
MAT.26.21	Agu du rémé hangd isé, mai taén: “Aku taé agu méu, moro matan, cengata oné mai méu te téing Akuy.” 
MAT.26.22	Agu wéong kéta naid isé réi gici ca agu Hia: “Cala aku, Mori?” 
MAT.26.23	Mai walé Diha: “Hia hiot cama-cama agu Aku lembo limén oné mangko ho’o, hia hituy kudut téing Aku. 
MAT.26.24	Anak Manusia ata ngo muingy, duha ného ata poli tulis latang te Hia, landing mata oloy ata hitut liha tara téingn Anak Manusia. Céwé di’an ata hitu émé néka loasy.” 
MAT.26.25	Mai walé di Yudas hitut kudut téing Hia taén: “Cala aku Rabi?” Mai walé de Mori Yésus ngong hia: “Polig taé le rum.”
MAT.26.26	Du rémé hangd isé, Mori Yésus emi roti, étan ngaji wali di’a, pu’ils Liha agu téing oné rasul-rasuln, mai taén: “Emi ga, hang ga, ho’o dé weki Daku.” 
MAT.26.27	Poli hitu emi Liha piala, étan ngaji wali di’a, poli hitu téing agu isé, mai taén: “Inung ga, sanggés méu, oné mai piala ho’o. 
MAT.26.28	Ai ho’o dé dara Daku, dara baté reké ata bowo latang té ata do kudut ampong ndékokd. 
MAT.26.29	Landing Aku taé agu méu: Pu’ung ho’o maig Aku toé inung kolé oné mai pu’u anggor ho’ok dengkir leso Aku inung ata werun, cama laing agu méu oné Adak de Ema Daku.”
MAT.26.30	Du poli dérén lisé déré naring, ngog Mori Yésus agu sanggéd rasul nggeréta golo Zaitun.
MAT.26.31	Mai curup de Mori Yésus ngong isé: “Wié ho’o, sanggés méu te gégo imbis landing Aku. Ai manga tulisn: Aku te mbelé hiat lamid, agu jimbal-jimbal situ, te mbihi-mbehars. 
MAT.26.32	Landing poli to’og Aku, te olo Aku méu lau Galiléa.” 
MAT.26.33	Mai walé di Pétrus: “Koném gégo taung imbi disé, landing Ité, aku kali tadan te gégok.” 
MAT.26.34	Mai taé de Mori Yésus ngong hia: “Aku taé agu hau, moro matan, wié ho’o, du toé di kakors manuk hau poli pali Akum telungkalin.” 
MAT.26.35	Mai taé di Pétrus ngong Hia: “Koném matak aku cama-cama agu Ité, aku toé pali Iték.” Nggitu kolés curupd rasul do.
MAT.26.36	Itu kali cain Mori Yésus agu sangged rasul oné ca osang ngasangn Gétsémani. Poli hitu mai taén ngong isé: “Géréng cé’é méu, laing koé Aku ngo sina hiok te ngaji.” 
MAT.26.37	Agu dadé Liha hi Pétrus agu sua taus anak di Zébédéus cama laing agu Hia. Og pu’ung nitu main Hia wéong agu simpung kéta naiN. 
MAT.26.38	Mai taén agu isé: “Nai Daku wéong kétay néhot kudut mata Laku doingn. Géréng cé’é agu jerék koém, cama laing agu Akum.” 
MAT.26.39	Itu kali Hia lako nggere-olo cekoén, tikuly agu ngaji, mai taéN: “Yo Ema, Emét ngancéng kéta, co’om laun piala séang ho’o oné mai Akun; landing néka ného hitut ngoéng Daku, maik lorong hitut baté ngoéng Dité.” 
MAT.26.40	Poli hitu Hia kolé oné rasul-rasul, ita isé rémé toko kid mai taén ngong hi Pétrus: “Toé ngancéng méu te wela cama agu Aku tamat cajamn? 
MAT.26.41	Ambi-ambi agu ngaji koém, rantang pa’u oné damangm: ai bo kali nais sundurn, landing weki les-lémbek.” 
MAT.26.42	Itu kali ngo té sua ngkalin agu ngaji, mai taén: “Yo Ema Daku, émé toé ngancéng hésingn piala ho’o, aikn émé te inung kéta Lakuy, nia kaut ngoéng Dité.” 
MAT.26.43	Agu du mai kolén Hia ita Liha isé lari toko kid, ai leng bail dendutd. 
MAT.26.44	Sondangd isé nitu Liha, itu kali ngon te telu ngkalin, hitu kin kali ngajin. 
MAT.26.45	Poli hitu, mai kolé Hia oné rasul-rasul, mai taén agu isé: “Toko kis meu ko? Lélo, ho’og dé redun Anak Manusia te téing lobo limé data ndékoky. 
MAT.26.46	To’o ga, mai ngot ga. Hiat ata téing Aku ruis gi.”
MAT.26.47	Du rémé di’an tombon Mori Yésus, caig hi Yudas, cengata oné mai campulusua ata rasul situ, agu cama laing agu hia do kéta lawa ata ba sempilang agu semambud ata jera le imam-imam kepala, tu’ad uku Yahudi. 
MAT.26.48	Ata hitut téing Hia, poli toin tanda ho’o agu isé: “Ata hitut omo daku, hitu dé Hia, deko Hia.” 
MAT.26.49	Agu hidi-hadan hia ngo cumang Mori Yésus agu mai taén: “Tabé o Tuang Guru.” Itu kali omon liha Hia. 
MAT.26.50	Landing mai taé de Mori Yésus ngong hia: “Oé ase-kaén, latang te hitu mai de hau ko?” Itu kali ngod isé nggere-olo cau Mori Yésus agu dekon. 
MAT.26.51	Landing cengata oné mai isé, ata lorong Mori Yésus, werus sempilangn, paki cengata mendi de Imam Mésé, wiga capék muing tilun. 
MAT.26.52	Maig taé de Mori Yésus ngong hia: “Na’a kolé oné bakon sempilang hitu, agu céing-céing ata téti sempilang, te mata le sempilangy. 
MAT.26.53	Ko, le nuk de hau te Aku toé ngancéng tegi agu Emag, Kudut Hia komét katu béta mai campulu suan lawa malékat te campé Aku? 
MAT.26.54	Émé nenggitu, co’og ngancéng cai olon hiat tulis oné Surak Nggeluk, hitut taén, paka jari nenggitu?” 
MAT.26.55	Du hitu mai taé de Mori Yésus ngong ata do situ: “Nuk de méu aku ho’o ata tako mésé, wiga méu améng taung sempilang agu semambus te deko Aku? Égém Aku néténg leso lonto toing atak oné Mbaru de Mori Keraéng, maik méu toé deko Akum. 
MAT.26.56	Landing, sanggéd so’o tara jarid kudut rapakd situt tulis oné surak de nabi-nabi.” Itu kali sanggéd rasul legong Hias, agu losid.
MAT.26.57	Du poli dekon lisé Mori Yésus, dadéy lisé oné hi Kayafas, Imam Mésé. Nitu poli taung neki-weki ata pecing Taurat, agu sanggéd taung tu’ad. 
MAT.26.58	Agu hi Pétrus lut Hia tadang main haéng oné natas de Imam Mésé, agu du poli bonén, Hia lonto agu isét lamiy te lélo co’o cemoln bicar hitu.
MAT.26.59	Sanggéd imam kepala, ngaid sanggéd Adak Agama, kawé sakasi ata nggopét latang te Mori Yésus, kudut wahéng te matan 
MAT.26.60	maik isé toé dumpu sakasi, koném dod maid sakasi nggopét. Turung cemoln hesé sua taus ata, 
MAT.26.61	mai taéd: “Taé data ho’o: Aku ngancéng pandé renco Mbaru de Mori Keraéng, agu telu leso kaut wa, ngancéng hesé kolén.” 
MAT.26.62	Og hesén Imam Mésé agu mai taén ngong Hia: “Toé kéta walés le Hau mboték de sakasi so’o latang te Hau ko?” 
MAT.26.63	Landing Mori Yésus hema kéta kin. Maig taé de Imam Mésé hitu agu Hia: “Lé ngasang de Mori Keraéng, taé agu ami, co’o Hau, hi Mésias Anak de Mori Keraéng, ko toéh?” 
MAT.26.64	Walé le Mori Yésus: “Hau polig taé le rum. Landing Aku taé agu hau, pu’ung ho’o ga méu te ita Anak Manusia lonto du racap wanang Dihat kuasa mésé, agu mai lobo rewung éta awangy.” 
MAT.26.65	Itu kali Imam Mésé hitu wirot ceca pakén agu mai taén: “Hia ho’o mbécik Mori Keraéngy. Te co’on kolé lité kawé sakasin? Ho’og dengén le méu mbécik Diha. 
MAT.26.66	Co’oy weli nuk de méu ga?” Walé disé, taéd: “Hia paka wahéng mata muingy!”
MAT.26.67	Itu kali isé buntar ipo du rangan agu racukn; ata iwod ongga Hia, 
MAT.26.68	agu mai taéd: “Damang dé taé agu ami, oé Mésias, céing weli ata hitut ongga Hau?”
MAT.26.69	Rémé nggitun hi Pétrus lonto bepé’ang oné natas. Itu kali cain cengata mendi inéwai oné hia, mai taén: “Hau kolép ca ata cama laing mtaung agu Mori Yésus ata Galiléa hitu.” 
MAT.26.70	Landing pali liha oné ranga data do, mai taén: “Toé pecing laku apa betuan curup de hau.” 
MAT.26.71	Du kudut ngo nggerpé’ang lewangn hia, ca mendi bana kolé ita hia, mai taén agu ata do nitu: “Ata ho’o dé cama mtaung agu Mori Yésus, ata Nazarét hitu.” 
MAT.26.72	Agu pali kolé liha agu sumpa da’atn: “Aku toé pecing ata hituk.” 
MAT.26.73	Toé béhéng wa ga, ata situt manga nitu ngo oné hi Pétrus, mai taéd: “Toé-toét hau muing ca oné mai isé situ, lélo kaut curupm lami.” 
MAT.26.74	Itu wangkan hi Pétrus mawang agu sumpan: “Aku toé kéta pecing ata hituk.” Du hitu kakors manuk. 
MAT.26.75	Itud nukn li Pétrus apa hitut curup le Mori Yésus agu hia: “Toé di kakors manuk, hau poli pali Akum telu ngkalin.” Itug kali ngo bepé’angn agu nesut rétangn le wéong kéta nain.
MAT.27.1	Du tiongn gérak tana, sanggéd imam kepala agu taung tu’ad uku Yahudi, lonto camas bantang te ala Mori Yésus. 
MAT.27.2	Isé ranté Hia, itu kali todangn agu téing oné hi Pilatus, wakél de adak Roma itu.
MAT.27.3	Du hi Yudas, ata téing Hia, ita, te Mori Yésus poli letin te alay, og tesern. Itug kali téing koléd liha séng situt telumpulu ringgit pérak oné sanggéd imam kepala agu taung tu’ad, 
MAT.27.4	agu mai taén: “Aku poli pandé ndékok ai téing dara data toé manga salan.” Landing mai walé disé: “Apay nipu dami hitu? Papong rum hau hitu!” 
MAT.27.5	Itu kali pekéd liha séng pérak situ nggere-oné Mbaru Nggeluk, agu kolé nitu main, og wendu le run. 
MAT.27.6	Imam-imam kepala emi séng pérak situ agu mai taéd: “Séng so’o néka ondang na’a oné peti takung, ai so’o ringgi dara.” 
MAT.27.7	Du poli bantang camad, isé weli ali séng situ tana ata caron Tana Data Tukang Lewing latang te boa data long. 
MAT.27.8	Itup tara dengkir leso ho’on caro lata Tana Dara. 
MAT.27.9	Le hitu rapakg curup ata poli tombon le nabi Yérémia: “Isé tiba séng telumpulu ringgi pérak, hituy séng co’i ropo te cengata, lorong co’i hitut éta main disét Israél, 
MAT.27.10	agu isé téing séng situ latang te jaji tana data tukang lewing, ného baté pedé de Mori agu aku.”
MAT.27.11	Itu kali Mori Yésus dadé oné ranga di Pilatus. Wakél de Adak Roma hitu réi agu Hia: “Raja data Yahudi Hau ko?” Mai walé de Mori Yésus: “Weki rum hau ata taé nenggitu.”
MAT.27.12	Maik le buang de imam-imam kepala agu de tu’a do latang te Hia, toé gorin te walé. 
MAT.27.13	Mai taé di Pilatus agu Hia: “Toé dengés le Hau do kétas buang data sakasi-sakasi so’o latang te hau?”
MAT.27.14	Landing toé kéta walé cekoén Liha, wiga adak tana hitu lenget kétay.
MAT.27.15	Laséng olo main, hiat Paténg tana ngancéng ledo can ata bui du leso ramé le lir data do. 
MAT.27.16	Agu du hitu manga oné bui cengata ata leng kéta bail da’atn, ngasangn hi Yésus Barabas. 
MAT.27.17	Le poli impung taungd lé hitu, mai taé di Pilatus ngong isé: “Céing ngoéng de méu kudut lego laku latang te méu, Yésus Barabas ko Yésus hitut caron hi Kristus?” 
MAT.27.18	Pecing muing liha, isé téing Mori Yésus le beti naid. 
MAT.27.19	Du lari lonton hi Pilatus oné seriga beté-bicar, pedé le winan: “Néka oné hau bicar data molor hitu, ai landing Hia aku susa mésé du nipig oné wié.”
MAT.27.20	Landing le sosok de imam-imam kepala agu taung ata tu’ad, lawa do situ buber kétas te tegi, kudut lego hi Barabas maik ala Mori Yésus. 
MAT.27.21	Paténg tana hitu walé agu taé oné isé: “Céing oné mai isét sua so’o ata ngoéng le méu kudut lego laku latang te méu?” Mai taé disé “Hi Barabas.” 
MAT.27.22	Mai taé di Pilatus ngong isé: “Émé nenggitu, co’oy kéta laku pandén Mori Yésus hitut béntan hi Kristus?” Sanggéd isé ciék kéta taungs: “Pépék Hia oné panggol!”
MAT.27.23	Mai kolé taén: “Landing pandé da’at apa kéta ata poli pandé Diha?” Maik isé tambang kétas ciékd: “Pépék Hia oné panggol.” 
MAT.27.24	Woko lélo li Pilatus te oké bod sanggéd curup diha, ngot wangkag kolé te manga rihi-rahat, itu kali emi waén agu samo limén oné ranga data do agu mai taén: “Aku toé manga salag latang te dara data ho’o; aiks weki rus méu!” 
MAT.27.25	Agu sanggén ro’éng situ walé: “Kong damang dara Diha tanggong lami agu le anak-anak dami!” 
MAT.27.26	Itu kali ledon liha hi Barabas latang te isé, maik Mori Yésus lisé lucay, poli hitu condo liha kudut pépék oné panggoly.
MAT.27.27	Poli hitu sedadu-serdadu di Pilatus todang Mori Yésus nggere-oné mbaru di Pilatus, itu kali bénta taung lawa rentum baling mai Mori Yésus. 
MAT.27.28	Mai isé loak taung ceca pakéN agu onén lisé juba kentusy. 
MAT.27.29	Isé rojok ca songkok karot agu na’a oné sa’iN, poli hitu téing Hia lisé ca helung oné limé wanangN. Poli hitu isé tikul olo mai Hia agu loér lokét Hia lisé, mai taéd: “Tabé o, Raja data Yahudi!” 
MAT.27.30	Isopé lisé Hia, agu emi helung hitu agu ongga oné sa’in. 
MAT.27.31	Poli taung loérn lisé Hia, agu paké kolés ceca Run. Poli hitu todang Hia nggere-pé’ang te pépék oné panggoly.
MAT.27.32	Du isé lako nggerpé’ang béndar, isé cumang agu cengata oné mai Kiréné, ngasangn hi Simon. Dedek molé ata hitu lisé, te pola panggol de Mori Yésus.
MAT.27.33	Itu kali caid isé oné ca osang ata ngasangn Golgota, ngong: “Osang Toko Longkor.” 
MAT.27.34	Itu kali isé téing Hia inung anggor ata halok le pesuy. Du poli cemekn Liha, toé gorin Hia te inung. 
MAT.27.35	Du poli pépékn Hia oné panggol, itus kali pati lisé ceca pakén le téka-nampo. 
MAT.27.36	Itu kali isé lonto nitud te lami Hia. 
MAT.27.37	Agu éta sa’in manga tulis, te tombo, co’o tara pépékn Hia oné panggol: Ho’oy hi Yésus Raja Data Yahudi.”
MAT.27.38	Ata panggol cama-cama agu Hia, manga sua taus ata tako, cengata oné racap wanangN agu cengata oné racap léoN.
MAT.27.39	Sanggén ata lako nitu loér Hia, cang agu ngéngur sa’id, 
MAT.27.40	mai taéd: “Oé Hau hitut kudut pandé renco Mbaru de Mori Keraéng agu hesé kolé le Hau oné telu leso, selamak damang weki ruM, émé Hau Anak de Mori Keraéngh, damang wa’uh de éta mai panggol hitu!” 
MAT.27.41	Nenggitu kolé loér de imam-imam kepala agu ata pecing Taurat agu sanggéd tu’a-tu’a, mai taéd: 
MAT.27.42	“Ata bana Liha ngancéng selamakd, maik weki ruN toé ngancéng selamakn, émé Hia raja data Israél, damang dé ‘Hia wa’uy éta mai panggol hitu kudut imbi lami Hia. 
MAT.27.43	Hia bengkes kéta tu’ung oné mai Mori Keraéng: Di’ab ga, Mori Keraéng te selamak Hiay, Mori Keraéng henan agu Hia. Ai Hia poli taé ruN: Aku dé Anak de Mori Keraéngk.” 
MAT.27.44	Ngot ata tako situt cama panggol agu Hia, mbécik kolé Hia nenggitu.
MAT.27.45	Pu’ung ongga campulusua nendep tuil oné temu tana hitu dengkir ongga telu. 
MAT.27.46	Anggat ongga telu, ciék-idén Mori Yésus: “Eli, Eli, lama sabakhtani?” Ngong: Mori Daku, Mori Daku, co’o tara ledong Akud Ité? 
MAT.27.47	Dengé hitus, pisa taus ata hesé lupi nitu mai taéd: “Hia bénta hi Élia.” 
MAT.27.48	Og hidi-hada main cengata oné mai isé situ; hia emi bunga karangy, bembo oné anggor héo, itu kali tudukn le laro helung agu téing inung oné Mori Yésus. 
MAT.27.49	Landing taé data iwon: “Néka, damang lélon, ot mai hi Elia te campé Hia.” 
MAT.27.50	Mori Yésus ciék da’at koléy, agu beté nain.
MAT.27.51	Lélo damang, tabér rinding Mbaru de Mori Keraéng, rodo wirot kaut laing suay, pu’ung éta main haéng-wan, cain nupung mésé, agu golo-golo watu biké laing suas. 
MAT.27.52	Sanggéd boa lénga kéta taungs agu dod ata nggeluk ata poli matad to’o kolés. 
MAT.27.53	Agu du poli to’on Mori Yésus, isé kolé ngo pé’ang oné mai boad, poli hitu ngo oné béndar nggeluks, agu toto wekid oné lawa do.
MAT.27.54	Kepala de serdadu agu sanggéd serdadu ata lami Mori Yésus, cirik rantang kéta taungs du ita lisé nupung agu sanggéd situt ata polid, itug kali mai taéd: “Tu’ung-tu’ung kéta, Hia ho’o Anak de Mori Keraéngy.”
MAT.27.55	Agu manga nitu do kolés inéwai ata lélo déu maid, isé inéwai siot lorong Mori Yésus oné mai Galiléa ata laséng gatang Hiad. 
MAT.27.56	Oné mai isé situ manga kolé hi Maria Magdaléna, agu hi Maria endé di Yakobus agu hi Yosép agu endé de anak-anak di Zébédéus.
MAT.27.57	Redu kudut wiég tana, main cengata ata bora, ata Arimatéa, ngasangn hi Yosép agu hia kolé poli ciri ata nungku de Mori Yésus. 
MAT.27.58	Hia ngo cumang hi Pilatus agu tegi liha rapu de Mori Yésus. Jera li Pilatus te téing agu hia. 
MAT.27.59	Agu mai hi Yosép téti rapu hitu, wuwus le towé hemél ata bakok mbot, 
MAT.27.60	agu loling liha oné boa weru, ata poli cakén oné golo watu. Agu du poli nggolingn liha ca watu mésé oné para boa hitu, itug kali kolén.
MAT.27.61	Maik hi Maria Magdaléna agu hi Maria bana, ka’éng kid nitu lonto bolon para boa hitu.
MAT.27.62	Ného diangn du leso poli mengkek, mais imam-imam kepala agu ata Parisi cama-cama ngos oné hi Pilatus, 
MAT.27.63	agu mai taéd: “Keraéng, nuk kin lami, te Hia hitut pandé calang ata du lari mosén, nenggo’o taén: Telu leso wa ga, Aku to’o kolék. 
MAT.27.64	Landing hitu, jér koé lité te lami boa hitu haéng leso te telun; émé toé, aram maikin rasul-rasuln te tako rapu Diha, poli hitu ga, mai taéd ngong ro’éng: Hia poli to’o kolén oné mai ata mata, wiga pandé calang ho’o ata céwé da’atn cemoln, oné mai hitut laring cain.” 
MAT.27.65	Mai taé di Pilatus ngong isé: “Ho’os ata lami situ latang te méu, ngom kali ga, agu lami di’a-di’a boa hitu.” 
MAT.27.66	Os kali ngod isé agu le campé disé situt lamin, cap lisé boa hitu agu lamiy.
MAT.28.1	Du laun leso Sabat, le gula ucap, du leso laring cain minggu hitu, ngo hi Maria Magdaléna agu hi Maria bana, te lélo boa hitu. 
MAT.28.2	Itu wan cai nupung mésé, ai cengata malékat de Mori wa’u éta mai awangn agu dur watu hituy agu nggoléngy liha, poli hitu lonto bétan. 
MAT.28.3	Rangan cama ného hilaty agu ceca pakén mbot mana kampas bombong. 
MAT.28.4	Isét lami situ ndéwer taungs wekid le rantang agu cama kaut kudut matas. 
MAT.28.5	Maik malékat hitu taé agu inéwai situ: “Néka rantang méu; ai baé laku méu, kawé Mori Yésus, hiot wéo oné panggol. 
MAT.28.6	Hia toég manga cé’é ho’on, ai Hia poli to’o kolén, cama ného hiot poli tombo le Run. Mai, lélo damang osang baté lolingn. 
MAT.28.7	Agu gélang koé ngos te tombo agu rasul-rasul te Hia polig to’on oné mai ata mata. Cai olo Hia po méu lé Galiléa; nitu méu te itan Hia. Tadan, polig dé taén Laku agu méu.” 
MAT.28.8	Gelang-gélangs isé koléd oné mai boa hitu, déméng agu rantangd, maik kais kéta naid agu tendi kétas mburukd te tombo agu rasul-rasul de Mori Yésus. 
MAT.28.9	Calak doing, Mori Yésus cumang dungka agu isé mai taén: “Tabé latang te méu.” Isé ngo ruis Hia agu nggao wa’in agu suju Hias. 
MAT.28.10	Mai taé de Mori Yésus ngong isé: “Néka rantang. Ngom ga, agu tombo oné asé-ka’é Daku, kudut isé ngo oné Galiléas, agu nitus isé te tiba Akus.”
MAT.28.11	Du isé ngai oné beréha salangd, mais pisa taus oné mai isét lami ngo nggere-oné kota agu tombo taung sanggéd apa ata poli itad lisé agu imam-imam kepala. 
MAT.28.12	Agu du poli bantang agu iséd taung tu’a, tepo kaut lisé, og téing séng do-do kauts serdadu-serdadu situ, 
MAT.28.13	agu mai taéd: “Méu paka tombo, te rasul-rasul Diha mai le wiés agu tako Hia du méu lari tokos. 
MAT.28.14	Agu émé dengé keréba ho’o li Pilatus, ami te tombo agu hia, wiga méu toé manga co’o laings.” 
MAT.28.15	Isé tiba séng situ agu pandé lorong ného baté pedé disé oné isé. Agu tombo ho’o wéro-émbon oné sanggén ata Yahudi dengkir te ho’on.
MAT.28.16	Og ngod rasul situ campulu ca oné Galiléas, oné golo hiot poli toi le Mori Yésus agu isé. 
MAT.28.17	Du ita Hiad isé, suju Hia, maik manga pisa taus ata sesenga’is. 
MAT.28.18	Mori Yésus mai ruis isé agu mai taén: “Oné Aku poli téing kuasa, oné Surga agu oné lino. 
MAT.28.19	Landing hitu ngom ga, pandé koé ciri ata nungku Dakus sanggéd ata agu cebong koé isé le méu, le ngasang de Ema, agu de Anak, agu de Nai Nggeluk, 
MAT.28.20	agu toing koé isé te pandé sanggéd apa ata poli jera Laku agu méu. Agu paka idep di’a le méu, Aku loréng méu mtaungk dengkir cemoln lino.”
MRK.1.1	Ho’o dé kréba di’a laring cain te tombo Mori Yésus Kristus Anak de Mori Keraéng. 
MRK.1.2	Ného manga poli tulis oné Surak de nabi Yésaya:
MRK.1.2	“Lélo ga, Aku wuat penggawag be bolo mai Hau,
MRK.1.2	hia ata arong salang latang te Hau,
MRK.1.3	manga reweng data ata kepok oné satar mambak:
MRK.1.3	We’ang ga salang latang te Morin, Pandé helek koé salang baté lako Diha.”
MRK.1.4	Nenggituy dé hi Yohanés Cebong tombo oné satar mambak ba keréba te cebong kudut tesér agu ampong ndékoks. 
MRK.1.5	Itug kali maid sanggéd ata oné mai tana Yudéa agu ata béndar Yérusalém, ndarut kaut agu tura ndékokd, cebongs liha oné waé Yordan. 
MRK.1.6	Hi Yohanés cuki juba wulu untay, agu kantengn oné mai luit, agu hangn pusu agu waé ruang. 
MRK.1.7	Nenggo’oy keréba diha: “Poli aku te cai Hia hitut céwé mésé kuasan oné mai aku; te tengguk caca wasé sepatu Diha kaut, toé remok aku. 
MRK.1.8	Aku te cebong méu le waé, maik Hia cepisa cebong méu le Nai Nggeluk.”
MRK.1.9	Du hitu mai Mori Yésus oné mai Nasarét tana Galiléa, agu Hia cebong li Yohanés oné Waé Yordan. 
MRK.1.10	Du mai oné mai waén Hia, rodo ita Liha léngay awang agu Nai Nggeluk wa’u ného Tekur Jawa lobo Hiay. 
MRK.1.11	Itug kali dengé reweng éta mai Surga: “Hau dé Anak cembes Daku, Hau kéta ata henan oné nai Daku.”
MRK.1.12	Poli hitu muing dadé Hia le Nai Nggeluk nggere-oné satar mambak. 
MRK.1.13	Oné satar mambak hitu Hia ka’éng patmpulu leso béhéngn agu damang le jing da’aty. Hia kaéng nitu oné bahi-réha kaka mila, maik malékat-malékat gatang Hias.
MRK.1.14	Du poli dekon hi Yohanés, itug kali main Mori Yésus nggere-oné Galiléa te toing Keréba Di’a de Mori Keraéng, 
MRK.1.15	mai taén: “Ho’o dé cekengn ga, tiong te cai Adak de Mori Keraéng. Tesérm ga, agu imbi koé Keréba Di’am!”
MRK.1.16	Du Mori Yésus lako loléng lupi sano Galiléa, itas Liha hi Simon agu asé-ka’én hi Andréas. Isé rémé kéta oké ndalad oné sano, ai isé ata ndala ikangs. 
MRK.1.17	Mai taé de Mori Yésus ngong isé: “Mai é, lut Akum, agu méu te toing agu titong Laku kudut ndala manusiam.” 
MRK.1.18	Og kali isé lego wa kaut ndalad agu lorong Hias. 
MRK.1.19	Agu du Mori Yésus toé di tadang koé lakon, itas Liha hi Yakobus anak di Zébédéus agu asén hi Yohanés rémé kéta besik ndalad bonén wangka. 
MRK.1.20	Mori Yésus gélang-gélang bénta isé agu isé legong kaut emad hi Zébédéus oné wangka cama agu ata pala disé, og kali lut Hiad.
MRK.1.21	Mori Yésus agu ata nungkun cai oné Kapernaums. Du pu’ungn leso Sabat, Mori Yésus lampuk oné mbaru ngajin agu toing atay. 
MRK.1.22	Isé jenger kéta taungs dengé toing Diha, ai Hia toing isé ného toing data hiot manga kuasan, toé ného toing disét pecing Taurat. 
MRK.1.23	Du hitu oné mbaru ngaji hitu manga cengata ata tamang le jing da’aty. Mai kepok data hitu: 
MRK.1.24	“Co’o kéta betuan tara mai cé’é amim hau Yésus ata Nasarét? Asa kudut mai pandé kosé ami Hau? Pecing laku, céi Hau hitu: Ata Nggeluk oné mai Mori Keraéng.” 
MRK.1.25	Maik Mori Yésus kenta jing da’at hitu, mai taén: “Hemah ga, pé’ang ga oné mai ata ho’om!” 
MRK.1.26	Jing da’at hitu ké’u-ka’ul ata hitu; cang agu rémé werésn hia mbetér nggere-pé’ang oné mai ata hitun. 
MRK.1.27	Isé jenger kéta taungs, wiga isé réi cama taud, mai taéd: “Apa kéta ho’o gé? Ho’o toing ata werun. Hia curup déméng agu kuasan. Sanggéd jing da’at kolé peréntas Liha agu lorong kaut Hias.” 
MRK.1.28	Itug kali gélang kéta wéro-émbon tombo ngasang Diha oné temu tana Galiléa.
MRK.1.29	Du kolén oné mai mbaru ngaji hitu Mori Yésus cama laing agu hi Yakobus agu hi Yohanés ngo nggere-oné mbaru di Simon agu Andréas. 
MRK.1.30	Inang di Simon halas kin nitu ai pémpangy. Gélang-gélang lisé tombon oné Mori Yésus. 
MRK.1.31	Hia ngo ruis osang de inéwai hituy, cang agu candang limén hia campé te to’on, wiga ina muing pémpangn. Poli hitu inéwai hitu gatang iséy. 
MRK.1.32	Du manég tana agu kolepg leso, dadé lata nggere-oné Mori Yésus sanggéd ata beti agu ata hena le jing da’at. 
MRK.1.33	Itu kali impung taung ata oné béndar hitu be olo mai para mbaru hitu. 
MRK.1.34	Hia pandé ina taungs ata do situt susa ali beti do, agu mbérs jing da’at; toé ondangs Liha sanggéd jing da’at situ te curup, ai pecing lisé Hia.
MRK.1.35	Le gula ucap, du ngili-ngelak kin tana, to’o Hia agu ngo nggere-pé’angy. Hia ngo oné osang ata lingi-lengot kéta agu ngaji nituy. 
MRK.1.36	Maik hi Simon agu haé lakon kawé Hias; 
MRK.1.37	Du dumpun Hia lisé, mai taéd: “Sanggéd ata kawé Ites.” 
MRK.1.38	Mai walé Diha: “Mai ga, ité ngo osang cebanat, nggere-oné bendar ata ruis ho’o, kudut nitu kolék Aku tombo Keréba Di’a, ai latang te hituk Aku tara maig.” 
MRK.1.39	Itug kali ngon Hia oné temu tana Galiléa agu tombo Keréba Di’a oné sanggéd mbaru ngaji disé agu mbér taungs sanggéd jing da’at.
MRK.1.40	Cengata ata hena le beti boké mai wa ranga de Mori Yésus, cang agu tikuln oné ranga Diha, hia tegi campé Diha, mai taén: “Émé ngoéngd Ité, Lité koé ngancéng inan beti daku.” 
MRK.1.41	Itug kali kendut kéta nai Diha ali momang, og kali Hia los limén asur ata hitu agu mai taén ngong hia: “Ngoéng’g Aku, inah betim ga.” 
MRK.1.42	Du hitu kéta muing moray beti boké data hitu, agu nggomas kéta wekin. 
MRK.1.43	Jera muing Liha ata hitu te koléy agu ré’ing tu’ung: 
MRK.1.44	“Nuk di’a-di’a, néka kéta tombo le hau apa ho’o agu céing-céing kaut, maik ngoh ga toto wekim oné imam agu ba takung lut ina betim, baté perénta di Musa kudut pecing kolé lisé.” 
MRK.1.45	Maik ata hitu ngo wéro-émbon pandé hitu agu tombo taung néténg ata, wiga Mori Yésus toé ngancéng kolé liba si’ang kétay nggere-oné béndar. Hia ka’éng bepé’angy oné osang ata lik mentuk kétay; koném nenggitu mai kéta kid ata do oné Hia, oné mai temu tana.
MRK.2.1	Poli hitu, pisa leso musi main, du Mori Yésus cai kolé oné Kapernaumy, dengé tombo te Hia manga oné mbaruy. 
MRK.2.2	Og maid kolé ata do nemper nitus wiga ké’ot muing mbaru, haéng para lé. Lari kéta tombo keréba di’an Hia agu isé, 
MRK.2.3	manga kolé ata te dadé wa ranga Diha cengata ata péko, pat taus ata rakangn. 
MRK.2.4	Maik isé toé ngancéng ba dungka Hia, ai do baild ata situ, itu kali rongkasn lisé éta mbaru dungka Hia; woko lénga gi, ulur wan lisé ata péko hitu do’éng agu berotongn. 
MRK.2.5	Du ita le Mori Yésus imbi disé, mai taé Diha ngong ata péko hitu: “Oé anak Daku, polig ampongd ndékokm!”
MRK.2.6	Maik nitu manga kolé lontod pisa taus ata pecing Taurat, manga nuk oné naid: 
MRK.2.7	“Co’o ata ho’o tara curup nenggitun? Hia mbécik Mori Keraéngy. Céing ata ngancéng ampong ndékok, bom hanang Mori Keraéng kali?”
MRK.2.8	Maik gélang muing pecingn le Mori Yésus, te isé nuk nenggitus, og kali mai taé Diha ngong isé: “Co’o tara nenggitun nuk oné nais méu? 
MRK.2.9	Nia ata céwé émongn, curup agu ata péko ho’o: Ndékok de hau polisg ampongd, ko curup nggo’o: To’oh ga, téti brotongm agu lakoh? 
MRK.2.10	Maik kudut pecing le méu, te oné lino ho’o Anak Manusia manga kuasan te ampong ndékok” – maig taé Diha ngong ata péko hitu -- : 
MRK.2.11	“Latang te hau, Aku taé, to’oh ga, téti brotongm agu kolé nggere-oné mbarum!” 
MRK.2.12	Agu ata hitu heséy, gélang-gélang téti brotongn agu ngo nggere-pé’angy oné ranga de lawa do situ, wiga sanggéd isé jenger taungs, og kali naring Mori Keraéng, mai taéd: “Pandé nenggo’o toé dé’it manga itan lité.”
MRK.2.13	Poli hitu Mori Yésus ngo kolé lupi sanoy, agu sanggéd taung ata do mai oné Hias, itug kali Hia toing isén. 
MRK.2.14	Rémé lako nitun Hia, ita Liha hi Léwi anak di Alféus lonto oné mbaru tegi béa, itu kali mai taé Diha ngong hia: “Mai é, lut Akuh!” Itu kali hesén hi Léwi ngo lut Hiay. 
MRK.2.15	Poli hitu, du Mori Yésus hang oné mbaru diha hitu, do kétas ata tegi béa agu ata ndékok hang cama-cama agu Hias agu ata nungku Diha, ai do kéta ata lut Hia. 
MRK.2.16	Du ata pecing Taurat agu ata Parisi ita te Hia hang rénjang kétay agu isét tegi béa agu ata ndékok situ, mai taé disé agu ata nungku Diha: “Co’o Hia tara hang rénjang kéta agu ata tegi béa agu ata ndékok?” 
MRK.2.17	Dengé le Mori Yésus réi disé agu mai taén ngong isé: “Toé ata weki di’a ata kawé doktér, maik ata beti; mai Daku toé latang te kawé ata nggeluk, maik ata ndékok.”
MRK.2.18	Manga cengkalin du ata nungku di Yohanés agu ata Parisi lari puasad, mais ata agu réi oné Mori Yésus: “Co’o tara ata nungku di Yohanés agu isét Parisi puasas, maik ata nungku Dité toé?” 
MRK.2.19	Mai walé de Mori Yésus agu isé: “Ngancéng weli haé reba dihat kopé harat puasas, égém hiat kopé harat hitu cama laing agu isén, isé toé ngancéng puasas. 
MRK.2.20	Maik manga leson tai, hiat kopé harat hitu emi oné mai isén, agu du hitu di isé te puasas. 
MRK.2.21	Toé manga cengatan ata tumpak caré ata toéd neket oné baju boték, ai émé nenggitu caré-caré hitu te pandé tambang biretn, ata werun pandé biret hitut mangan, itug kali tambang kéta mésén biretn. 
MRK.2.22	Nenggitu kolé néng, toé manga cengatan ata loli anggor weru nggere-oné kandi luit manga, ai émé nenggitu anggor hitu agu kandin oké taungs. Maik anggor weru paka loli oné kandi weru koléy.”
MRK.2.23	Manga cengkalin du leso Sabat, Mori Yésus lako oné uma gandum, agu lari lakod ata nungku Diha, ako lisé gandum. 
MRK.2.24	Mai taé data Parisi ngong Hia: “Lélo dé! Co’o isé tara pandé nenggo’od ata ireng laing du leso Sabat?” 
MRK.2.25	Mai walé Diha agu isé: “Toé léng baca dé’it le méu apa ata poli pandé di Daud, du hia agu isét haé lakon toé manga hapéd agu darems, 
MRK.2.26	co’o hia ngo nggere-oné Mbaru de Mori Keraéngy du hi Abyatar ciri ata Imam Méséy, itug kali hang roti takung situ – ata ireng kéta te hang lata banas, bom sanggéd imam – agu téing kolé liha agu isét haé lakon?” 
MRK.2.27	Mai kolé taé de Mori Yésus agu isé: “Tara mangan leso Sabat latang te ata manusia agu toé manusia latang te leso Sabat, 
MRK.2.28	ai Anak Manusia kolé Mori de leso Sabat.”
MRK.3.1	Poli hitu Mori Yésus ngo kolé nggere-oné mbaru ngajiy. Nitu manga cengata ata matag limé can. 
MRK.3.2	Isé lémét mtaung Mori Yésus émé pandé ina ata hituy du leso Sabat, kudut isé ngancéng pandé hena le salan Hia. 
MRK.3.3	Mai taé de Mori Yésus ngong ata hitut matag limé can hitu: “Mai cé’é ho’oh, hesé oné réha hau!” 
MRK.3.4	Poli hitu mai taé Diha ngong isé: “Nia ata ngancéng du leso Sabat, pandé di’a ko pandé da’at, pandé selamak mosé data ko paki ata?” Maik hema kaut isé situ. 
MRK.3.5	Hia nawes kéta nain ali teger nai disé, agu déméng cumpengn Hia énam taung ata lupi Hia, itug kali curupn oné ata hitu: “Lendor limém hitu ga!” Agu hia lendor limén, itug kali rodo ina kaut limén hitu. 
MRK.3.6	Itug kali ngo nggere-pé’angd ata Parisi agu gélang-gélang bantang camad agu ata Hérodian te ala Hias.
MRK.3.7	Poli hitu Mori Yésus agu ata nungkun hedong ngo lupi sanos agu do ata oné mai Galiléa lut Hias. Nenggitu kolé ata oné mai Yudéa, 
MRK.3.8	oné mai Yérusalém, Iduméa, besina mai waé Yordan, agu oné mai Tirus agu Sidon, do kéta ata mai oné Hia, du poli dengén lisé sanggéd taung situt poli pandé Diha. 
MRK.3.9	Hia jera ata nungkun améng can wangka latang te Hia, ai lawa do situ rantang kéco Hia lisé. 
MRK.3.10	Ai Hia pandé ina ata do, wiga sanggéd isét beti dedek-dedek taud nggere-oné Hia kudut cabi Hias. 
MRK.3.11	Woko isét hena le jing da’at ita Hias, isé cembar taungs wa ranga Diha agu ciékd: “Ata ho’o tu’ung-tu’ung Anak de Mori Keraéngy!” 
MRK.3.12	Maik Hia ré’ing tu’ung kéta isé, néka tombo céing kéta Hia.
MRK.3.13	Poli hitu Mori Yésus tuké nggere-éta goloy. Hia bénta isét baté ngoéng Diha agu isé kolé néng mai oné Hias. 
MRK.3.14	Hia pilé isét campulu sua latang te lut Hias agu latang te wuats Liha ba Keréba Di’a 
MRK.3.15	agu téing Liha kuasa latang te mbér jing da’at. 
MRK.3.16	Isét campulu sua ata poli pilé Liha ho’os: hi Simon ata téing ngasangn Liha hi Pétrus, 
MRK.3.17	hi Yakobus anak di Zébédéus, agu hi Yohanés asé di Yakobus, isét sua so’o téing ngasang koéd Liha Boanérgés, ngong mberes ného genggus, 
MRK.3.18	poli hitu hi Andréas, Pelipus, Bartoloméus, Matéus, Tomas, Yakobus anak di Alféus, Tadéus, hi Simon ata Zélot, 
MRK.3.19	agu hi Yudas Iskariot hiot pika Hia.
MRK.3.20	Poli hitu Mori Yésus ngo nggere-oné ca mbaruy. Itug kali maid kolé lawa do, nemper kolés, wiga toé ngancéng te hangs. 
MRK.3.21	Du asé-ka’é Diha dengé taungs pandé situ, isé kudut mai dadé Hia, ai lorong taé disé Hia toég salang bonén curupn. 
MRK.3.22	Agu isét pecing Taurat ata mai oné mai Yérusalém, taéd: “Hia koro le Béélzébul, agu le kuasa de tu’a de jing da’at hia mbér jing da’at.” 
MRK.3.23	Mori Yésus béntas isé, og kali curup agu isé ali rapang moléy: “Ngancéng jing da’at mbér kolé jing da’aty? 
MRK.3.24	Émé ca pemerénta bikéy, pemerénta hitu toé ngancéng ndengn, 
MRK.3.25	agu émé ca kilo bikéy, ka’éng kilo hitu toé ngancéng ta’angn. 
MRK.3.26	Nenggitu kolé émé jing da’at cangkar cama taud agu émé pati sua hia, hia toé ngancéng ta’angn, maik hitug cain kudut mempoy. 
MRK.3.27	Maik toé manga cengatan ata ngancéng purak mbaru de laki te rampas cecan émé toé di olong pongoy ata laki hitu. Poli hitu hia po ngancéng rampok mbaru hitu. 
MRK.3.28	Aku taé agu meu: Ata tu’ungn, sanggéd ndékok agu mbéis de sanggéd anak manusia, te ampongs agu sanggéd mbéis ata caro liséd. 
MRK.3.29	Maik émé manga cengata ata mbéis Nai Nggeluk, hia toé manga ampongn tédéng lén ai ndékok hitu cameng dengkir tain.” 
MRK.3.30	Tara nenggitun curup Diha, ai taé disé, Hia rasung le jing da’aty.
MRK.3.31	Itug kali mais endé agu asé-ka’é de Mori Yésus. Rémé hesé bepé’angd isé, jera lisé ata kudut bénta Hia. 
MRK.3.32	Manga ata do lonto léok Hias, isé tombo oné Hia: “Lélo dé, endé agu asé-ka’é Dité manga bepé’angs, agu nanang te cumang Ités.” 
MRK.3.33	Mai walé de Mori Yésus agu isé: “Céing néng endé Daku agu céing kolés néng asé-ka’é Daku?” 
MRK.3.34	Hia lélo kéta taungs sanggéd ata situt lonto léok Hias nitu, agu taén: “Ho’os endé Daku agu asé-ka’é Daku! 
MRK.3.35	Céing-céing ata pandé lorong ngoéng de Mori Keraéng, isé situ asé ka’ég, isé situ wetag, isé situ endé Daku.”
MRK.4.1	Manga cangkalin Mori Yésus pu’ung kolé toing oné lupi sanoy. Itug kali maid ata logur-kouk kétas nemper ruis Hia, wiga Hia lonto lobo ca wangka ata ngai ka’éngn, og kali lonto nitun, maik isét lawa do situ, pé’ang tana masas, oné lupi sano hitu. 
MRK.4.2	Agu do kétas toing Diha le rapang molé agu isé. Oné toing situ nggo’o taé Diha ngong isé: 
MRK.4.3	“Séngét di’a-di’am ga! Manga cengata ngo wécak wini. 
MRK.4.4	Du rémé wécakd liha, manga iwod wini situ pa’u oné lupi salangs, itu kali maid kaka lélap, agu tenggok kéta taungs. 
MRK.4.5	Iwod pa’u éta lobo watu nampars, hiot toé do tanan, itug kali gélang todod, ai mipis tanan. 
MRK.4.6	Landing du étan leso, mélo taungs agu dangos ai toé kong wakéd. 
MRK.4.7	Iwod kolé pa’u bahi-réha karots, woko ludung kolés karot situ agu kecé bélak situ wiga matad, wiga toé manga wuad. 
MRK.4.8	Agu iwod pa’u oné tana behengs, todos uwa wié-lesod agu wuas, danid manga ata alép telumpulu, manga ata alép enempulu, manga kolé ata alép ceratusd.” 
MRK.4.9	Agu mai taé Diha: “Céing-céing ata manga tilun te séngét, séngét di’a-di’a!”
MRK.4.10	Du hanang koén Hia, ata situt lut Hia agu campulusua taus ata rasul réi Hia apay betuan rapang hitu. 
MRK.4.11	Mai taé Diha: “Agu méu poli téing nggalas nai kudut pecing pété ceha Adak de Mori Keraéng, maik latang te ata bana sanggéd cao-ca toing le rapang molés, 
MRK.4.12	kudut:
MRK.4.12	Koném po ita lisé, maik toé idep
MRK.4.12	koném po séngéts lisé, maik toé tingo,
MRK.4.12	kudut isé néka tesérs agu ampong ndékokd.”
MRK.4.13	Itu kali mai taé Diha ngong isé: “Toé pecing le méu betuan rapang ho’o? 
MRK.4.14	Émé nenggitu co’o kolés pecingd ba kréba de Mori Keraéng. 
MRK.4.15	Sanggéd ata situt lupi salang, baté wécakn wini hitu ngong isét dengé curup hitu og main jing da’at agu emi curup situ oné mai iséd. 
MRK.4.16	Nenggitu kolé siot weri oné watu nampar, ngong ata siot lélak kétas te dengé curup hitu 
MRK.4.17	maik toé wakéy agu ce koé kauty. Émé poli hitu cai denet data ko mosé céncés ali curup hitu, isé hedongs. 
MRK.4.18	Agu situt iwod ngong siot weri oné bahi-réha remang karot, hitus ata dengé curup hitu, 
MRK.4.19	wajo le simpung de lino ho’o agu ali nggopét de bora agu belek sanggéd apa bana, ngo nggere-onés agu kecé curup hitu wiga toé wuas. 
MRK.4.20	Agu cemoln siot weri oné tana beheng ngong ata siot séngét agu tiba reweng hitu, itug kali wuad, manga ata alép telumpulud, manga ata alép enempulu agu mangas ata alép ceratusd.”
MRK.4.21	Mai Mori Yésus curup agu isé: “Ata ba culu toé kudut pésék wa roto be way ko be wan wongka tokoy, maik kudut pésék oné bongga run. 
MRK.4.22	Ai toé manga can situt cehas ata toé ita si’angs, agu toé can situt bonés ata toé cirik pecings. 
MRK.4.23	Céing ata manga tilun te séngét, séngétm ga!” 
MRK.4.24	Mai kolé taé Diha: “Pinga di’a koé hitut dengés! Tongka hitut paka méu latang te méu, agu manga kolé te tambang oné méu. 
MRK.4.25	Ai céing ata mangan, te téing oné hia, maik céing ata toé mangan, apa kaut ata mangan oné hia, kudut emi oné mai hiad.”
MRK.4.26	Mai taé de Mori Yésus: “Nenggo’oy Adak de Mori Keraéng hitu: cama ného ata weri wini oné uma, 
MRK.4.27	itug kali le wié hia ngo tokoy agu le gula hia to’on, agu wini hitu gumuky agu gélang langkasn, co’o ko co’o kaut tara nenggitun, toé pecing liha hitu. 
MRK.4.28	Tana lino le run pandé wuan, laring cain olong tokorn, poli hitu kétén, poli hitu wuan repas cengkali oné kétén. 
MRK.4.29	Émé té’é kéta gi ata hitu pu’ung akon, ai cekeng ako cai gi.”
MRK.4.30	Mai kolé taé Diha: “Co’o kéta koléy kudut tomingn lité Adak de Mori Keraéng hitu, ko ali rapang ného nia koléy lité? 
MRK.4.31	Adak hitu rapangn cama ného wini sawé ata weri wa tana. Bo kali wini hitu kéta ata merikn oné mai sanggéd wini ata mangad oné lino. 
MRK.4.32	Maik émé weriy, todoy agu ciri céwé mésé oné mai sangged uté bana agu génggam kéta dangkan, wiga kaka lélap éta awang ngancéng pandé cewo bonén.”
MRK.4.33	Do kéta tarad rapang nenggitun Hia tombo oné isé lorong agu tingo disé, 
MRK.4.34	agu toé kéta manga ata toé le rapang moléd Liha curup agu isé, maik latang te ata nungku Diha, tombo dungka taungs Liha sanggéd cao-ca émé hanang koéd.
MRK.4.35	Léléng leso hitu kin, du manég tana, Mori Yésus taé agu isé: “Mai ga ité ngo be sinat.” 
MRK.4.36	Isé ledong ata do situ agu ngod, agu dadé Mori Yésus cama laing agu isé oné wangka agu ngai lonto kin, agu sanggéd wangka cebana kolé lut Hias. 
MRK.4.37	Rodo tuan warat agu bombang mésé kawo wangka disé wiga wangka hitu penong le waé. 
MRK.4.38	Du hitu Mori Yésus lari tokon bemusin wangka hitu oné ca wongka. Mai ata nungkun kéngko Hia agu mai taéd: “Tuang Guru, toé kéta pinga Lité, kudut te copélt ite?” 
MRK.4.39	Itu kali to’on Hia wa mai, kenta warat hitu agu curup nggere-oné sano hitu: “Lik hau ga! Leteth ga!” Itug kali likn warat hitu agu sano hitu letet tu’ungy. 
MRK.4.40	Og kali mai taé Diha ngong isé: “Co’o tara rantang kétas méu? Co’o tara toé imbin le méu?” 
MRK.4.41	Isé rantang kétas agu curup cama taud: “Céing kéta péng hia ho’o, wiga warat agu sano lorong kaut perénta Dihas?”
MRK.5.1	Itus kali caid isé sano besinad, oné tana data Gerasa. 
MRK.5.2	Ného itun di Mori Yésus wa’u oné mai wangkan, main cengata ata henag le jing da’at oné mai boa kudut cumang Hia. 
MRK.5.3	Ata hitu ka’éng nituy agu toé kéta manga cengatan ata ngancéng te pongo hia, koném po le ranté, 
MRK.5.4	ai poli dongkalin hia pengkutn agu rantéy, maik pandé beté taungs ranté liha agu tepo taungs langki situt pengkut hia, wiga toé manga cengatan ata remo koé mberesn te kukut hia. 
MRK.5.5	Wié-leson hia labok oné boa hitu agu labok golo cang agu ciékn agu ongga weki run le watu. 
MRK.5.6	Du ita liha Mori Yésus déu main, mburuk hia te cumang agu suju Hiay, 
MRK.5.7	agu reweng mésén hia kepokn: “Kudut co’og aku Lité Mori Yésus, anak de Mori Keraéng? Moro matan Mori, néka wahéng aku!” 
MRK.5.8	Ai poli dé’it curupn le Mori Yésus agu hia: “Oe poti jing da’at! Pé’angh ga oné mai ata ho’o!” 
MRK.5.9	Poli hitu Hia réi agu ata hitu: “Céi ngasang de hau?” Mai walén: “Ngasang daku hi Légion, ai ami ata dokm.” 
MRK.5.10	Hia geso kéta tegin kudut Mori Yésus néka wur sanggéd jing situ oné mai tana hitu.
MRK.5.11	Manga nitu oné ampak golo do kétas ela rémé kawé hangd, 
MRK.5.12	mai sanggéd jing situ tegi agu Hia, mai taéd: “Jera koé ami te ka’éng oné sanggéd ela situ!” 
MRK.5.13	Mori Yésus sendo tegi disé. Itug kali pé’angd sanggéd jing situ agu ngo oné sanggéd ela situs. Ca néwas ela situt am sua sebu dod woncek oné mai tado ngampang nggere-wa sano agu mata taungs oné itu.
MRK.5.14	Og kali losi kéta taungs ata situt lami ela situ agu tombo apa hitu oné béndar agu oné béo baling main. Ali hitu wiga mai kéta taung ata kudut lélo apa hitut poli jarin. 
MRK.5.15	Isé mai oné ranga de Mori Yésus agu ita ata hitut henang le jing da’at ngai lonton, polig paké bajun agu ina gi, ata hiot hena le Légion hitu. Wiga rantang kéta taungs isé. 
MRK.5.16	Sanggéd ata situt poli ita le rud pandé hitu, tombo agu isé co’oy ata poli jarin oné weki data hitut henang le jing hitu agu sanggéd ela situ. 
MRK.5.17	Itug kali isé soka Mori Yésus kudut Hia legong tana disé hitu.
MRK.5.18	Du kudut ngo nggere-oné wangkan Mori Yésus, mai kolé ata hiot poli henang le jing bao tegi kudut sendo koéy te lut Hia. 
MRK.5.19	Toé sendo le Mori Yésus, maik mai taé Diha ngong ata hitu: “Koléh ga nggere-oné mbarum, nggere-oné haé béom, agu tombo oné isé sanggéd cao-ca ata poli pandé de Mori Keraéng oné wekim agu co’o Hia poli momang haun!” 
MRK.5.20	Ata hitu koléy agu pu’ung wéro-émbongd liha oné temu tana Dékapolis sanggéd cao-ca ata poli pandé de Mori Yésus oné wekin agu sanggéd isé lenget kéta taungs.
MRK.5.21	Du poli ngo besina sanon kolé le wangkan Mori Yésus, ata do lusut kétas maid cewur oné Hias. Lari Hia manga oné lupi sanon, 
MRK.5.22	tuan kolé cengata kepala mbaru ngaji, ngasangn hi Yairus. Du cumangn liha Mori Yésus, tikul hia wa wa’i Diha, 
MRK.5.23	agu geso kéta tegin oné Hia: “Anak inéwai daku lari betin, éta bokak nain ga, cala ngancéng koé ngot agu témba koé limé Dité bétan, kudut cébon agu kong mosén.” 
MRK.5.24	Itug kali ngon Mori Yésus agu ata hitu. Do cengkali ata lut Hia agu pémpét nia-niad baling Hias.
MRK.5.25	Manga kolé nitu cengata inéwai ata campulusua ntaung’g béhéngn hena le ru’u gogang. 
MRK.5.26	Hia poli dong kalin rewos le doktér, wiga cipot taung paéngn ata manga oné hiad, maik kéba bod kaut, ngot tambang molé betin. 
MRK.5.27	Hia poli dengé tombo datan latang te Mori Yésus, o kali oné bahi-réha lawa do situ, hia lut Mori Yésus musi main agu cau juba Dihay. 
MRK.5.28	Ai nuk diha: “Am cabi kaut laku juba Diha, ina muing betig.” 
MRK.5.29	Du hitu kéta muing meti-jit kaut daran, agu noing’g liha, te weki diha polig inan oné mai betin. 
MRK.5.30	Du hitu kéta muing kolé pecingn le Mori Yésus te manga kuasa ata pé’angn oné mai weki Diha, itug kali holés nggere-musin oné beréha lawa do situ agu mai réin: “Céing ata cau juba Daku?” 
MRK.5.31	Mai walé de ata nungku Diha: “Bom toé itas Lité lawa do so’ot dudi ruis weki Dité, agu mai weli Ité réi kolé: Céi ata cau Aku?” 
MRK.5.32	Og kali énam Liha lawa do situt baling main kudut te lélo céi hitut poli cabi juba diha. 
MRK.5.33	Inéwai hitu rantang da’aty agu jejer du pecing liha apa ata poli jari oné wekin, mai agu tikul wa ranga de Mori Yésus agu molor kéta tombon sanggéd cao-ca agu Hia. 
MRK.5.34	Mai taé Diha ngong inéwai hitu: “O anak Daku, le imbim tara di’am hau. Koléh ga agu nisang naim, ai poli inan betim!”
MRK.5.35	Rémé kéta curupn Mori Yésus, caid ata oné mai mbaru de kepala mbaru ngaji hitu agu mai taéd: “Anak dité rowa gi, te co’o koléd ité cégotn keraéng Guru?” 
MRK.5.36	Maik Mori Yésus toé pinga laing curup disé agu curup oné kepala mbaru ngaji hitu: “Néka rantang, imbi kaut!” 
MRK.5.37	Itug kali Mori Yésus toé sendo cengatan ata lut, bo hi Pétrus, hi Yakobus agu hi Yohanés asé-kaé di Yakobus. 
MRK.5.38	Isé cai oné mbaru de kepala mbaru ngaji agu nitu ita Liha ngai-ngaok kétas ata, rétang agu jéjéngs. 
MRK.5.39	Du cai onén Hia, mai taé Diha ngong ata do situ: “Co’o tara ngaoks agu rétangs méu? Anak koé ho’o toé matay, maik ata tokoy!” 
MRK.5.40	Maik tawa laing molé lisé Hia. Og kali jera ngo pé’angs Liha sanggéd ata situ, itu kali dadéd Liha ema agu endén anak koé hitu agu isét cama-cama agu Hia, nggere-oné lo’ang de anak koé hitu. 
MRK.5.41	Itug kali cau Liha limé de anak koé hitu, mai taén: “Talita kum,” ngong: “Oé anak, Aku taé agu hau, to’oh ga!” 
MRK.5.42	Du hitu kéta muing anak koé hitu to’on agu lakoy, ai campulusua ntaung’g umurn. Sanggéd ata situt manga nitu lenget kéta taungs. 
MRK.5.43	Langi tu’ung Liha agu isé, kudut néka cengatan ata pecing pandé hitu, og kali jeras Liha isé téing hang anak koé hitu.
MRK.6.1	Poli hitu Mori Yésus ngo nitu main agu cai oné béo Run, ngai ata nungkun lut Hias. 
MRK.6.2	Du leso Sabat, Hia pu’ung toing oné mbaru ngaji agu lawa do nitu lenget taungs du dengé toing Diha agu mai taéd: “Nia maid kéta Diha sanggéd apa situ? Nggalas apa kéta kolé situt téing oné Hias? Agu sanggéd tanda lenget situ, co’os Liha pandéd? 
MRK.6.3	Toé weli Hia ata tukang hajuy, anak di Maria, asé-ka’én hi Yakobus, hi Yosés, hi Yudas agu hi Simon? Agu toé weli weta Diha manga cama-cama agu ites?” Itug kali majan lisé agu doét Hias. 
MRK.6.4	Og kali mai taé de Mori Yésus ngong isé: “Cengata nabi hiang lata nia-nia kaut wan, maik toé oné béo run, oné bahi-réha haé kilon agu oné mbarun.” 
MRK.6.5	Hia toé manga pandé can koé tanda lenget nitu, bo pandé ina pisa taus ata beti le témba limé Diha bétan isé. 
MRK.6.6	Hia lenget koléy ali toé imbi disé.
MRK.6.6	Itu kali Mori Yésus lako léok béoy cang agu toing atan. 
MRK.6.7	Hia bénta isét campulusua rasul situ agu wuat isé sua-suas. Hia téing isé kuasa te mbér sangged jing da’at, 
MRK.6.8	agu pedé oné isé kudut néka ba apa-apa oné salang, bo dongkar, roti kolé néka, bokong kolé néka, 
MRK.6.9	ngancéng paké sendal, landing néka paké suan baju. 
MRK.6.10	Mai kolé taé Diha ngong isé: “Émé oné ca osang méu poli tibas oné ca mbaru, ka’éng nitum dengkir méu kolé oné mai mbaru hitus. 
MRK.6.11	Agu émé manga ca osang ata toé tiba méu agu émé isé toé ngoéngd te séngét méus, kolé nitu mais agu péntang kaut kebok situ wa wa’is latang te langi agu isé.” 
MRK.6.12	Og kali ngod isé te ba keréba kudut sanggén ata tesérs 
MRK.6.13	agu isé mbér do jing da’at agu doés do kolé ata beti le mina agu pandé ina isé.
MRK.6.14	Hi raja Hérodés kolé dengé taung tombo ngasang de Mori Yésus ai pecing taung lata ngasang Diha agu mai taé data: “Hi Yohanés Cebong poli to’o kolé oné mai ata matan agu itu tara mangan do kéta kuasa oné hia.” 
MRK.6.15	Ata iwod nggo’o taéd: “Hia hitu hi Elia!” Ata iwon kolé nggo’o taéd: “Hia hitu cengata nabi cama ného isét nabi-nabi médé.” 
MRK.6.16	Du dengén li Hérodés tombo hitu, mai taén: “Toé ta, hia hitu hi Yohanés hiot poli kepu bokakn laku agu to’o koléy.”
MRK.6.17	Ali weki run muing hi Hérodés, jera ata kudut deko hi Yohanés agu pengkut hia oné bui landing manga raja di Hérodias, wina de asé-ka’én hi Pelipus, ai hi Hérodés poli roko hian te ciri winan. 
MRK.6.18	Ai hi Yohanés poli dé’it renti hi Hérodésn: “Toé kéta kopn hau emi wina de asé-ka’ém!” 
MRK.6.19	Ali hitu hi Hérodias rangkat kétay agu hi Yohanés agu mek kin te ala hia, maik toé ngancéng, 
MRK.6.20	ai hi Hérodés, sengang kolé agu hi Yohanés, ai pecing liha te hi Yohanés cengata ata molor agu nggeluk, wiga kémbén liha. Maik émé séngét liha toing di Yohanés, mbu-mbek kin nain, maik lélak kin te séngét hia.
MRK.6.21	Cemoln ga cain sokor di’a latang te hi Hérodias du hi Hérodés pandé ramé leso dadingn latang te gatang pegawé-pegawé mésé agu kepala tentera agu sanggéd ata tu’a oné tana Galiléa. 
MRK.6.22	Du hitu anak molas di Hérodias ngo oné sa’éy, agu hia pandé nisang nai di Hérodés agu sanggéd mekan. 
MRK.6.23	Mai taé de raja ngong ata molas hitu: “Apa kaut ata tegi de hau, téing kauts laku, koném waga cecupun tana ho’ot perénta daku!” 
MRK.6.24	Anak hitu ngo réi oné endén: “Apa ata di’an tegi daku?” Mai walé de endén: “Tegi ulu di Yohanés Cebong!” 
MRK.6.25	Itug kali gélang-gélangn hia ngo nggere-oné raja agu tegin: “Ngoéng daku, paka ho’o muing lité téing oné akun ulu di Yohanés Cebong lobo kepar.” 
MRK.6.26	Itu kali wéong kéta nain raja, maik landing poli wadan agu ali sanggéd mekan, hia toé gorin te doét. 
MRK.6.27	Raja gélang-gélang jera cengata pegawén agu perénta kudut emi ulu di Yohanés. Ata hitu ngoy agu poka bokak di Yohanés oné bui. 
MRK.6.28	Hia ba ulu hitu oné kepar agu téing oné anak molas hitu agu anak molas hitu téing agu endén.
MRK.6.29	Du dengén alan hi Yohanés le ata nungkun, mais isé téti rapun, agu boaky lisé.
MRK.6.30	Poli hitu sanggéd rasul kolés, impung agu Mori Yésus agu tombo oné Hia sanggéd ata poli gori agu toing disé. 
MRK.6.31	Itu kali mai taé Diha ngong isé: “Mai ga, ngo oné osang ata lingotn, kudut hanang koéd, agu asi cekoén!” Ai do bail ata haluk pé’ang oné, wiga latang te lompong kaut toé manga lingad. 
MRK.6.32	Os ngod isé te hedong, léti wangka nggere-oné osang ata lingotn. 
MRK.6.33	Maik du ngod isé, do kéta ata ita isé agu pecing nggere-nias ngod. Wajo kaut lako loléng sanos, rodo tuad maid ata do oné mai sanggéd béndar nggere-oné osang hitu wiga cai olos. 
MRK.6.34	Du wa’un Mori Yésus ita Liha nunggu-nengger kéta lawa do, itug kali wéong kéta nain ali momang isé, ai isé cama ného jimbal siot toé manga ata lamid. Itug kali pu’ungn Hia toing do kéta oné isé.
MRK.6.35	Du manén tana ga, mais ata nungku nggere-oné Hia agu mai taéd: “Osang ho’o lingot kétay agu manég tana. 
MRK.6.36	Co’om jera kolés ga, kudut isé ngancéng weli hang oné béo-béo agu mukang ata ruis cé’é ho’o.” 
MRK.6.37	Maik mai walé Diha: “Méu paka téing hang ata do so’o!” Mai kolé taé disé agu Hia: “Ma’ut, lami kétas tau weli roti ata améng sua ratus dinar te cakong isé?” 
MRK.6.38	Maik mai taé Diha ngong isé: “Pisa mongkod roti ata manga oné méu? Damangs di lélod!” Poli nggo’o lélod lisé, mai taéd: “Lima mongkod roti agu suad ikang.” 
MRK.6.39	Og kali jeras Liha lawa do situ kudut lonto néténg liups lobo remang lebo. 
MRK.6.40	Agu du poli emid Liha lima mongkod roti agu suad ikang situ, 
MRK.6.41	Hia conga nggere-éta awangy agu wan berkak, itu kali pu’il sanggéd roti situ agu téings Liha oné ata nungkun, kudut pati oné lawa do situ; nenggitu kolé ikang situt sua mongkod, pati kéta taung oné sanggéd lawa do situ. 
MRK.6.42	Agu sanggéd isé hang wiga becur kéta taungs. 
MRK.6.43	Poli hitu ligots lisé ropo roti situt récid campulusua rotod, toé bilang nitus ikang ata récid. 
MRK.6.44	Ata hangd roti situ manga lima sebud ata rona.
MRK.6.45	Poli hitu Mori Yésus jera muings Liha ata nungkun paka léti wangka agu ngo olos nggere-sina Bétsaida, lari nggitun Hia jera lawa do situ kolé taung. 
MRK.6.46	Woko poli bécang Hia agu isén, Hia ngo nggere-éta goloy te ngaji. 
MRK.6.47	Du wiég tana, wangka hitu manga oné bahi-réha sanoy, maik Mori Yésus ka’éng hanang koén pé’ang tana masa. 
MRK.6.48	Du itas Liha hempe-hut kétas bisé wangkad wajo le pamper buru olo mai, niat ongga telu le wié, Hia mai oné isé, lako lobo waéy agu Hia kudut lagé iséy. 
MRK.6.49	Du itan lisé Hia lako lobo waéy, bet disé poti, wiga isé ciék da’ats, 
MRK.6.50	ai sanggéd isé ita kéta taung Hia, agu isé rantang taungs. Maik gélang-gélang mai taé Diha ngong isé: “Néka simpung! Aku ho’o, néka rantang!” 
MRK.6.51	Og kali Hia ngo nggere-oné wangka, cumang agu isé, agu lik kolég buru. Isé lenget kétas agu bules taung nukd, 
MRK.6.52	koném po poli mantén lisé tanda lenget roti hitu, toé kin nipu lisé, agu nai disé ngegil kid.
MRK.6.53	Du caid besina, Mori Yésus agu ata nungkun wa’u oné Génésaréts agu asi nitus. 
MRK.6.54	Du pé’angd oné mai wangka, gélang kéta pecingn lata Mori Yésus. 
MRK.6.55	Itu kali mburuk kétas isé nggere-oné temu tana hitu agu pu’ung muing berotongd sangged ata beti nggere-oné Mori Yésus, nia kaut wan mangan Hia. 
MRK.6.56	Nia kaut liba Diha, oné sangged béo, oné sanggéd béndar ko oné sanggéd mukang peher lata sanggéd ata beti oné amba, agu tegi oné Hia, kudut isé sendo koés am tamat te cabi lindi juba Diha. Agu sanggéd ata situt cabi Hia ina kéta taungs.
MRK.7.1	Manga cangkalin ca liups ata Parisi agu pisa taus ata pecing Taurat oné mai Yérusalém mai cumang Mori Yésus. 
MRK.7.2	Ita lisé te manga pisa taus ata nungku Diha hang déméng limé sakid, ngong toé olong samo liméd. 
MRK.7.3	Ai sanggéd ata Parisi cama ného ata Yahudi, toé ngancéng hangs émé toé olong samo liméd, ai isé lorong ruku éta mai empod; 
MRK.7.4	agu émé kolé oné mai ambad toé rodo hangs, émé toé olong samos. Do kolé wintuk bana ata cau disé, ného rapang nawi cangkil, gelo agu kembokang. 
MRK.7.5	Ali hitu ata Parisi agu ata pecing Taurat situ réi oné Hia: “Co’o tara ata nungku Dité toé mosé lorong wintuk de adak disé empo dité, maik hang déméng limé sakid?” 
MRK.7.6	Mai walé Diha agu isé: “Getok tu’ung curup di nabi Yésaya latang te méu, oé ata pisik! Ai nggo’o tulisn:
MRK.7.6	Wa’u so’o hiang Aku éta lobo wiwird,
MRK.7.6	maik naid tadang kid oné mai Aku,
MRK.7.7	oké bod sanggéd taung suju disé agu Aku,
MRK.7.7	ngai toing hitut toing disé pandé lata manusia.
MRK.7.8	Adak de Mori Keraéng kebang le méu kudut cau kéta adak de manusia.”
MRK.7.9	Mai kolé curup de Mori Yésus agu isé: “Cedek tu’ung méu te doét Adak de Mori Keraéng, kudut méu ngancéng kémbéng adak de rus. 
MRK.7.10	Ai hi Musa poli taén: Hiang ga emam agu endém! agu: céing ata mawang eman ko endén paka matay. 
MRK.7.11	Maik mai taé de méu: Émé manga cengata ata curup agu eman ko agu endén: Apa kaut ata manga oné aku, ata ngancéng te tinu méu, poli taungs bolad laku te takung -- ngong takung agu Mori Keraéng -- 
MRK.7.12	itu kali méu te sendo hia te pandé hitu-ho’o te tinu eman agu endén. 
MRK.7.13	Le wintuk hitu reweng de Mori Keraéng le méu toé pingay, hanang lut kaut adak hitut cau de méu. Agu do kolé wintuk bana nenggitu, ata pandé de méu.”
MRK.7.14	Og kali Mori Yésus bénta kolé ata do agu curup oné isé: “Sanggés taung méu séngét Akum agu na’a koé oné nais: 
MRK.7.15	Apa kaut pé’ang mai ata ngo nggere-oné weki data, toé pandé rinek hia laingy, maik apa ata losa oné mai weki data hituy kali ata pandé rinek laing hia.” [
MRK.7.16	Céing ata manga tilun te séngét, séngét ga!]
MRK.7.17	Du poli ngo nggere-oné mbarun Hia te hedong oné mai ata don, ata nungku Diha réi agu Hia betuan rapang hitu. 
MRK.7.18	Mai walé Diha: “Toé kolé pecing le méu betuan? Toé pecing le méu te sanggéd cao-ca situt mai pé’ang maid nggere-oné weki data, toét pandé rinek laing hia, 
MRK.7.19	ai toé lako pala naiy maik oné tukay wan, poli hitu losa oné jambangy?” Le hitu kudut toing Liha te sanggéd hang toé manga irengd. 
MRK.7.20	Mai kolé taé Diha: “Apa ata losa oné mai weki data, hitut pandé rinek hia laing, 
MRK.7.21	ai situt oné mai, mai oné mai nai data, losa sanggéd nuk da’at, loma ata, tako, ala ata, 
MRK.7.22	ngoéng ata, kanang-kanang akun, gauk da’at, sehak, belek da’at, mét tau, mbécik, mésé nai, sembutar. 
MRK.7.23	Sanggéd pandé da’at so’o, tua oné mai naid agu hitus ata pandé rinek atad.”
MRK.7.24	Og kali Mori Yésus téti nitu main agu ngo nggere-oné tana Tirus. Hia ngo oné ca mbaru, agu toé ngoéngn te pecing lata, maik cai Diha toé kong lépéngn. 
MRK.7.25	Manga ca endé ata anak molasn hena le jing da’aty, gélang dengén cai Diha, og kali main agu suju wa wa’i Diha. 
MRK.7.26	Inéwai hitu cengata ata Yunani oné mai Siro-Fénisia. Tegi liha oné Mori Yésus te mbér jing da’at hitu oné mai anakn. 
MRK.7.27	Itu kali mai taé de Mori Yésus ngong Hia: “Kong olong becurs di anak koé, ai toé patun emi roti ata poli améng latang te anak koé agu peké nggere-oné acuy.” 
MRK.7.28	Maik mai walé de inéwai hitu: “Tu’ung Mori, maik acu hitut wa ngaung méja kolé hang rewok roti situt pa’u de anak koé.” 
MRK.7.29	Og kali mai taé de Mori Yésus ngong inéwai hitu: “Landing le curupm hitu, ngo muingh ga, ai jing da’at hitu poli losan oné mai weki de anakm.” 
MRK.7.30	Inéwai hitu kolé nggere-oné mbarun, ita liha anakn hitu halas kin éta lobo wongka, agu jing da’at hitu polig losan.
MRK.7.31	Poli hitu Mori Yésus legong kolé tana Tirus agu lako palé Sidon ngo nggere-oné sano Galiléa, oné bahi-réha tana Dékapolis. 
MRK.7.32	Cai nituy, dadé lata oné Hia cengata ata nenteng agu dopel agu tegi oné Hia, kudut témba koé limé Diha bétan ata hitu. 
MRK.7.33	Agu du poli kentong dion hia le Mori Yésus oné mai ata do, wiga hanang koéd isé, Hia puci limé rempan nggere-oné tilu data hitu, poli hitu loa ipo Diha agu cabi lema data hitu. 
MRK.7.34	Rémé nggitun, cang agu conga nggere-éta awangn, Mori Yésus do’éng nai mésén agu curup oné hia: “Éfata!” ngong cengka ga! 
MRK.7.35	Og kali léngan tilu data hitu agu du hitu muing kedok kolé cawi leman, wiga getas kéta curupn. 
MRK.7.36	Mori Yésus pedé agu sanggéd ata manga nitu, kudut néka tombo agu ata céi-céing kaut. Maik koném ré’ing ného nia kaut isé Liha, danga-danga molé lisé tombon. 
MRK.7.37	Isé lenget agu nganga ca béka mu’ud agu mai taéd: “Hia pandé di’a taung sanggén cao-ca, ata nenteng pandé nilors Liha, ata dopel pandé curups Liha.”
MRK.8.1	Du hitu manga kolé ata lawa do kéta nitu, agu ali isé toé manga hangd, Mori Yésus bénta ata nungkun agu mai taén: 
MRK.8.2	“Mohas kéta nai Daku ita ata do so’o. Telu lesog musi main isé lut Akus, agu isé toég manga bokongd. 
MRK.8.3	Agu émé jera kolé mbaru isé Laku déméng daremd, aram te boats oné salang, ai manga ata mai déu maid.” 
MRK.8.4	Mai walé data nungku Diha: “Co’o kéta téi hangd ata do so’o wiga becurd oné osang ho’ot lingi-lengot?” 
MRK.8.5	Mori Yésus réi agu isé: “Pisa mongkot roti de méu?” Mai walé disé: “Pitud.” 
MRK.8.6	Itu kali Hia jera ata do situ lonto wa tanas. Poli hitu Hia emi roti pitu mongko situ, ngaji wali di’ay, pu’ils agu téing oné ata nungku Diha latang te patis agu téing lisé oné lawa do. 
MRK.8.7	Isé kolé manga pisa mongkod ikang, agu du poli berkakd, jera kolé Liha kudut pati taungs ikang situ. 
MRK.8.8	Agu isé hang wiga becurd. Poli hitu ligots lisé roti situt récid pitu rotod. 
MRK.8.9	Isé situ am manga pat sebu atas. Og kali jera koléd le Mori Yésus. 
MRK.8.10	Hia lampuk tuké nggere-éta wangka agu ata nungkun agu lajar nggere-oné tana Dalmanuta.
MRK.8.11	Os kali maid ata Parisi agu sina-cé’é kétas curupd agu Mori Yésus. Kudut damang Hia, isé tegi oné mai Hia ca tanda éta mai Surga. 
MRK.8.12	Itug kali gesar oné nain Hia agu curup: “Co’o tara tegi tandad ata uwa so’o? Aku taé agu méu, moro matan, latang te ata uwa so’o toé kéta téing tandas.” 
MRK.8.13	Hia legong isé nitu; Hia léti kolé wangkay agu ngo besinay.
MRK.8.14	Musi main po baé te ata nungku de Mori Yésus hémong te ba rotis, hanang ca kanang ata manga oné isén, oné wangka. 
MRK.8.15	Og kali Mori Yésus jér isé, mai taén: “Néka témo agu jerék latang te ragi data Parisi agu ragi di Hérodés.” 
MRK.8.16	Ngasang kenanu lisé, agu mai curup cama taud: “Tara nenggitun curup Diha, ai ité toé manga rotid.” 
MRK.8.17	Agu du pecing le Mori Yésus apa hitut curup disé cama taud, mai taé Diha: “Co’o tara curup laing le méu toé manga roti? Toé tara ita oné nais ko? Ko ata tingul méu? 
MRK.8.18	Méu manga matas, toé ita le méu, agu méu manga tilus, toé kin dengé le méu ko? Toé nuk kolé le méu, 
MRK.8.19	du pu’ild Laku lima mongkod roti latang te lima sebu ata du hitu, pisa rotod penong ata récid?” Mai walé disé: “Campulu sua rotod.” 
MRK.8.20	Réi kolé le Mori Yésus: “Agu du pitu mongkod roti te cakong pat sebu ata du hitu, pisa rotod ligot le méu situt récid?” Mai walé disé: “Pitu rotod.” 
MRK.8.21	Og kali mai taé Diha ngong isé: “Toé kéta tara tingo le méu oné nais?”
MRK.8.22	Poli hitu cai Mori Yésus agu ata nungkun oné Bétsaida. Nitu dadé lata nggere-oné Mori Yésus cengata ata buta kudut cadi koé Liha. 
MRK.8.23	Mori Yésus cau limé data buta hitu agu dadé hia pé’ang mai béo. Og kali Hia iso mata data hitu agu témba limén lobo ata hitu agu réi Liha: “Poli itad le hau cao-ca?” 
MRK.8.24	Ata hitu lélo nggere-oloy, mai taén: “Aku ita atak, ai ita isé lari lakod, maik itad ného pu’u hajus.” 
MRK.8.25	Mori Yésus entep kolé limén oné mata data hitu, itu kali ata hitu ita tu’ung kétay agu poli inan, wiga hia ngancéng ita si’ang kétas sanggén cao-ca. 
MRK.8.26	Poli hitu Mori Yésus jera hia kolé mbarun agu pedén: “Asi di kolé béom!”
MRK.8.27	Poli hitu Mori Yésus agu ata nungkun ngo néténg béos oné tana Kaisaréa Filipi. Rémé lakod, mai réi Diha agu ata nungkun: “Taé data, céik léng Aku ho’o?” 
MRK.8.28	Mai walé dise: “Manga ata caro ité: hi Yohanés Cebong, manga kolé ata caro: hi Élia, manga kolé ata caro: cengata oné mai sanggéd nabi.” 
MRK.8.29	Hia réi agu isé: “Maik co’o de méun, céik léng Aku ho’o?” Og kali walén li Pétrus: “Ité hi Mésias!” 
MRK.8.30	Itu kali Mori Yésus ré’ing tu’ung kétas isé, kudut néka kéta tombo oné céi-céing kaut latang te Hia.
MRK.8.31	Poli hitu pu’ungn Mori Yésus toing isé, te Anak Manusia paka cukung susa doy agu te dungkang le tu’a do, le imam kepala agu le ata pecing Taurat, cemoln te ala latay agu to’o koléy oné leso te telun. 
MRK.8.32	Curup ho’o tombo Liha si’ang kétay. Maik hi Pétrus ndol Mori Yésus nggere-pé’ang lupi salang agu rengkes Hiay. 
MRK.8.33	Og kali holésn Mori Yésus, cang agu lélo ata nungkun, Hia rabo agu hi Pétrus, mai taé Diha: “Pé’ang hau poti, ai hau toé nuk apa ata nuk de Mori Keraéng, maik apa ata nuk de manusia.” 
MRK.8.34	Itu kali Mori Yésus bénta ata do agu ata nungku Diha, mai taén ngong isé: “Céing kaut ata ngoéng lut Aku hia paka pali weki run, pola panggoln agu lut Aku. 
MRK.8.35	Ai céing kaut ata ngoéng te mo’eng mosén, hia te mora mosén; maik céing kaut ata mora mosén landing Aku agu Injil, hia te mo’eng mosén. 
MRK.8.36	Apa betuan hiat cengata delék sanggéd wéang de lino, maik hia mora mosén? 
MRK.8.37	Ai apa ata ngancéng téing liha te paluk mosén? 
MRK.8.38	Ai céing kaut ata ritak landing Aku agu landing sanggéd curup Daku, oné bahi-réha uwa weru so’o ata toé junggu agu ndékok so’o, Anak Manusia kolé te ritaky landing ata situ émé Hia mai koléy tai déméng agu néra de Eman cama laing agu sanggéd malékat nggeluk.”
MRK.9.1	Mai kolé taé Diha ngong isé: “Aku taé agu méu, moro matan, oné bahi-réha ata so’ot mangad, manga ata toé matas, émé toé di ita lisé Adak de Mori Keraéng poli cain déméng kuasan.”
MRK.9.2	Enem leso wa ga, Mori Yésus dadé hi Pétrus, hi Yakobus, agu hi Yohanés, cama-cama agu isé, Hia ngo nggere-éta poco langkas. Nitu isé hanang koéd. Itug kali Mori Yésus caling taran wa ranga disé, 
MRK.9.3	agu ceca paké Diha bakok mbot kéta. Toé kéta manga cengatan oné lino ho’o ata ngancéng dedang ceca paké nenggitu. 
MRK.9.4	Itug kali ita lisé hi Élia cama agu hi Musa, isét sua rémé tombod agu Mori Yésus. 
MRK.9.5	Mai taé di Pétrus agu Mori Yésus: “Yo Guru, delék kéta nai dami woko manga cé’é ho’okm. Co’om hesé telun lami sékang, can latang te Ité, ca latang te hi Musa, agu can latang te hi Élia.” 
MRK.9.6	Hia curup nenggitu ai toé noing liha apa ata paka curupn, ai isé rantang kétas. 
MRK.9.7	Og kali tuan rewung kémbéng isé agu oné mai rewung hitu dengé reweng: “Ho’o kéta dé Anak cembes Daku, séngét koé Hiam.” 
MRK.9.8	Agu du énam lisé rodo mora kaut ata baling mai isé, toé manga ita cengatan kolé, hanang Mori Yésus kanang. 
MRK.9.9	Rémé koléd éta mai poco hitu, Mori Yésus ré’ing isé, kudut néka tombo agu céing-céing kaut, apa hitut poli itan lisé, émé Anak Manusia toé di to’o koléy oné mai ata matan. 
MRK.9.10	Isé cau tu’ung ré’ing hitu bao, cang agu siwi-sok kid cama taud ngong apa néng “to’o kolé oné mai ata mata.” 
MRK.9.11	Itu kali réi lisé agu Hia: “Co’o tara nggo’on curup disét pecing Taurat, olong mai hi Élia te kolo?” 
MRK.9.12	Mai walé de Mori Yésus: “Tu’ung olong mai hi Élia tekolo, kudut poléng sanggén taung. Hanang co’o ata poli tulis latang te Anak Manusia, te Hia paka ta’ong susa doy agu mbécik latay? 
MRK.9.13	Maik Aku curup agu méu: Tu’ung hi Élia polig cain, maik ata pandé sara-naid lorong ngoéng de rud, ného ata poli tulis latang te hia.”
MRK.9.14	Du Mori Yésus, hi Pétrus, hi Yakobus agu hi Yohanés kéor kolés oné ata nungku iwod, itas lisé lawa do nemper kid baling ata nungku situ, agu pisa taus ata pecing Taurat rémé kéta léwang sina-cé’éd. 
MRK.9.15	Du ita kaut lata do situ Mori Yésus, lengets isé agu hidi-hadad ngo curu hias. 
MRK.9.16	Itu kali Mori Yésus réi agu isé: “Apa kéta léwang tau de méu agu isé?” 
MRK.9.17	Mai taé dihat cengata oné mai ata do situ: “Tuang Guru, anak daku ho’o dadé cé’é Ite laku, ai hia hena le jing ata pandé dopeln. 
MRK.9.18	Agu émé cangep hia le jing da’at hitu, wewaky liha wa tana; wiga wusa mu’un, kérek ngisn, agu wedét wekin. Aku poli tegi oné ata nungku Dité, kudut mbér lisé jing da’at hitu, landing toé ngancéng lisé.” 
MRK.9.19	Mai taé de Mori Yésus ngong isé: “Oe méut uwa ho’ot toé imbi, nang du nian di Aku ka’éng cama laing agu méu? Ného nia kéta kolé di kodeln Laku pandé da’at de méu? Dadé cé’é anak koé hitu!”
MRK.9.20	Og kali dadén lisé oné Hia. Du jing da’at hitu ita Mori Yésus, pandé kéu-kaul kéta anak koé hitu, wiga nggele-nggoténgn anak koé hitu wa tana, agu wusa taung mu’un. 
MRK.9.21	Mai réi de Mori Yésus agu eman anak koé hitu: “Capa kéta béhéng tekan anak koé ho’o?” Mai walén: “Pu’ung du laing koén olo ga. 
MRK.9.22	Agu dondé kéta jing da’at hitu sorok hia nggere-oné api ko nggere-oné waé kudut pandé woréng hia. Landing hitu émé ngancéngy Lité, campé koé agu ba’éng koé ami.” 
MRK.9.23	Mai walé de Mori Yésus: “Taé de hau, émé ngancéng Lité? Toé manga ata toé ngancéng latang te ata imbi!” 
MRK.9.24	Gélang-gélang ema data koé hitu ciékn: “Imbig laku, ba’éng koé aku ho’ot toé imbi!” 
MRK.9.25	Du ita le Mori Yésus tambang molés cewurd ata do, renti Liha jing da’at hitu, agu reweng mésén, mai taén: “Oé hau jing da’at ata pandé dopel agu nenteng, Aku mbér hau, pé’ang ga oné mai anak koé ho’o agu néka mai koléh!” 
MRK.9.26	Itu kali pé’angn jing da’at hitu cang agu ciékn agu panci-péncarn liha anak koé hitu. Anak koé hitu mana rapu taran, wiga do kéta ata curup: “Hia poli matan.” 
MRK.9.27	Maik Mori Yésus cau limé de anak koé hitu agu kéngkon, og kali to’o le run. 
MRK.9.28	Du Mori Yésus cai oné mbaru, agu ata nungkun hanang koéd agu Hia, mai réi disé: “Co’ok ami tara toé ngancéng mbér jing da’at hitu?” 
MRK.9.29	Mai walé Diha agu isé: “Jing da’at ho’ot nenggo’o taran, toé ngancéng mbér moléy, hanang le ngajiy kali.”
MRK.9.30	Mori Yésus agu ata nungkun angkak nitu maid agu lako lagé tana Galiléas, agu Mori Yésus toé gorin te pecing lata; 
MRK.9.31	ai Hia lari toing ata nungkun. Mai taé Diha ngong isé: “Anak Manusia kudut condo oné limé datay, agu isé kudut ala Hias, agu telu leso wa poli alan lata, Hia mosé koléy.” 
MRK.9.32	Isé toé pecing betuan curup hitu, agu sesenga’i kolés te réi agu Hia.
MRK.9.33	Poli hitu cai Mori Yésus agu ata nungkun oné Kapérnaum. Du cai oné mbarun Mori Yésus, Hia réi ata nungkun: “Apa curup de méu bao oné salang?” 
MRK.9.34	Maik hema kid isé, ai oné salang bao, léwang taud céing ata mésén oné mai isé. 
MRK.9.35	Og kali lonton Mori Yésus agu béntas ata nungkun situt campulu sua. Mai taé Diha ngong isé: “Émé cengata ngoéng ciri tu’a laing, hia paka ciri ata koéy agu mendi data doy.” 
MRK.9.36	Itu kali Mori Yésus witir cengata anak koé agu peher oné réha iséy, poli hitu kapu anak koé hitu agu mai taén ngong isé: 
MRK.9.37	“Céing kaut ata tiba anak koé nenggo’o landing ngasang Daku, hia tiba Akuy. Agu céing kaut ata tiba Aku, toé Aku hitut tiba liha, maik Hia hitut wuat Aku.”
MRK.9.38	Mai taé di Yohanés agu Mori Yésus: “Tuang Guru, ita lami cengata ata toé haé lako Dité mbér jingy le ngasang Dité, maikm ami ré’ing ata hitu, ai hia bom haé lako ditéy.” 
MRK.9.39	Maik mai taé de Mori Yésus: “Néka ré’ing hia le méu! Ai toé manga ata, ata poli pandé tanda lenget le ngasang Daku, agu du hitu kolé pocu Akuy. 
MRK.9.40	Céing kaut ata toé léwang itéy, hia hitu oné mai itén. 
MRK.9.41	Aku taé agu méu: Moro matan kéta, céing kaut ata téi méu ca gelasn waé landing méu ata lorong Akum, hia toé manga mora lahén.”
MRK.9.42	Céing-céing ata pandé wéléng cengatan oné mai anak koé so’ot imbi, céwé di’an latang te hia émé can watu mésé pongo oné bokakn, poli hitu hia oké oné taciky. 
MRK.9.43	Agu émé limém pandé ndékok hauy, ndapuy, ai céwé di’an hau ngo nggere-oné mosé tédéng lén déméng tompokm, itu po déméng limé suam oké nggere-wa neraka, nggere-oné api ata toé kéta pesay; [
MRK.9.44	oné osang hitu, uli toé ngancéng matas, agu api toé manga pesan.] 
MRK.9.45	Agu émé wa’im pandé ndékok hauy, ndapuy, ai céwé di’am hau ngo oné mosé tédéng lén déméng senggotm, po déméng wa’i suam maik oké nggere-wa neraka; [
MRK.9.46	oné osang hitu ulin toé ngancéng matas, agu api toé manga pesan.] 
MRK.9.47	Agu émé matam pandé ndékok hauy, nggé’iy, ai céwé di’am hau ngo nggere-oné Adak de Mori Keraéng déméng mata cam, po déméng mata suam maik oké nggere-wa neraka, 
MRK.9.48	nitu uli ngai huwisd toé matas agu api toé pesay.
MRK.9.49	Ai nété-néténg ata te ci’é le apis. 
MRK.9.50	Ci’é hitu di’an, maik émé ci’é hitu ciri beléy, lepai kéta koléy pandé cerakn? Poro méu manga mtaung ci’é hitu oné wekis agu mosé hambor cama taus.”
MRK.10.1	Angkak nitu main Mori Yésus ngo nggere-oné tana Yudéa agu tana be sina mai waé Yordan agu nitu cewur kolés ata do mai oné Hia; agu ného laséngn Hia toing isé koléy. 
MRK.10.2	Lari nggitun mai kolés ata Parisi te damang Mori Yésus, mai réi disé oné Hia: “Ngancéng ko toé rona céar winan?” 
MRK.10.3	Maik mai walé Diha agu isé: “Co’o perénta di Musa agu méu?” 
MRK.10.4	Mai walé disé: “Hi Musa sendo te céar wina, tama olong pandé surak saung leba.” 
MRK.10.5	Mai kolé taé de Mori Yésus ngong isé: “Ali tengger nais méu tara tulisn perénta ho’o li Musa latang te méu. 
MRK.10.6	Ai du wangkan lino ho’o Mori Keraéng dédék ata rona agu inéwai, 
MRK.10.7	landing hitu ata rona paka legong eman agu endén, ka’éng neki ca agu winan, 
MRK.10.8	wiga isét sua situ ciri ca wekis kali. 
MRK.10.9	Landing hitu apa ata poli nekid le Mori Keraéng, toé ngancéng céar kolés le manusia.”
MRK.10.10	Du cai oné mbarud réi kolé lata nungkun agu Mori Yésus betuan curup hitu. 
MRK.10.11	Mai taé Diha agu isé: “Céing kaut ata céar winan poli hitu kawing agu inéwai banay, hia pandé loma landing lagé wina tokon hitu. 
MRK.10.12	Agu émé wina céar ronan agu kawing agu ata rona banay hia kolé pandé lomay.”
MRK.10.13	Og kali podod lata anak koé oné Mori Yésus, kudut berkak koés Liha; maik ata nungku Diha rabo ata situ. 
MRK.10.14	Du ita hitu le Mori Yésus, rabo kolé Hia agu mai taén agu isé: “Ondangs anak koé situ mai cé’é Akud, néka cakas isé, ai ata cama ného anak koé so’o kali paéngn Adak de Mori Keraéng. 
MRK.10.15	Aku taé agu méu: Moro matan, céing kaut ata toé tiba Adak de Mori Keraéng cama ného anak koé, hia toé ngancéng ngo bonén.” 
MRK.10.16	Og kali kapud Liha anak koé situ cang agu témba limén bétan isé, Hia berkak iséy.
MRK.10.17	Du Mori Yésus ngo kudut ruda olo lakon, mai cengata mburuk oné Hia agu tikul wa ranga Diha, réi Liha: “Yo Guru ata di’a, co’o kéta pandé daku, kudut haéng mosé tédéng lén?” 
MRK.10.18	Mai walé de Mori Yésus: “Co’o tara taé de hau Aku ata di’ak? Toé manga cengatan ata di’a, hanang Mori Keraéng kali. 
MRK.10.19	Hau tantu pecing sanggéd Adak de Mori Keraéng. Néka paki ata, néka ngoéng ata, néka tako, néka sabi nggopét, néka caka hak data, hiang ga emam agu endém!” 
MRK.10.20	Mai taé data hitu agu Hia: “Yo Guru, sanggéd taung situ poli lutd laku pu’ung du rémé rebag.” 
MRK.10.21	Og kali Mori Yésus lélo hia agu momang koléy, itu kali curup agu hia: “Témé ca kin géong de hau: ngoh ga, pika taungs paéngm, agu téing oné ata lénggé, hau te tiba paéng éta mai Surga, poli hitu mai cé’é agu lut Akuh.” 
MRK.10.22	Dengé curup hitu hia, leges muingy, itug kali ngon agu wéong nain, ai dod boran.
MRK.10.23	Itu kali Mori Yésus lélo ata nungkun situt baling mai Hia agu mai taén: “Menan tu’ung ata paéng do nggere-oné Adak de Mori Keraéng.” 
MRK.10.24	Sanggéd ata nungku Diha lenget kétas dengé curup Diha hitu. Maik Mori Yésus ruda olo kin curupn: “Oé anak Daku, mena tu’ung ngo oné Adak de Mori Keraéng. 
MRK.10.25	Céwé émong ca kaba puci oné lewo jarum itu po ata bora ngo nggere-oné Adak de Mori Keraéng.” 
MRK.10.26	Tambang kéta lengetd isé agu curup cama taud: “Émé nggitu, céing kéta kali ata ngancéng selamakn?” 
MRK.10.27	Mori Yésus lélo isé agu mai taén: “Apa ata toé ngancéng le manusia, maik ngancéng le Mori Keraéng. Ai sanggén cao-ca ngancéng kéta taung latang te Mori Keraéng.”
MRK.10.28	Mai taé di Pétrus ngong Mori Yésus: “Ami ho’o poli ledong sanggén cao-ca agu lut Itékm!” 
MRK.10.29	Mai walé de Mori Yésus: “Aku taé agu méu, céing kaut ata landing Aku agu landing Keréba Di’a legong mbarun, asé-ka’én, ko wetan, endén agu eman, anak koén ko uman, 
MRK.10.30	ata hitu ho’o muing ga, te tiba kolé ceratus ngkali alép dod: mbaru, asé-ka’é, weta, endé, anak koé agu uma, koném lari nggitun lut kin ali rik lata, agu latang te nggere-olon tai hia te tiba mosé tédéng lén. 
MRK.10.31	Maik dod ata tekolo te ciri ata taki musis, agu ata taki musi ciri ata te kolos.”
MRK.10.32	Mori Yésus lako bolo mai ata nungkun du ngo nggere-oné Yérusalém. Ata nungku situ simpungs, nenggitu kolé sanggéd ata situt lut Hia musi mai rantangs. Cengkalin kolé Mori Yésus bénta ata nungku situt campulu sua agu Hia wangka tombo agu isé, apa ata jari laing oné weki Diha, 
MRK.10.33	mai taén: “Ho’o tité ga ngo oné Yérusalém agu Anak Manusia kudut condo oné sanggéd imam kepala agu ata pecing Taurat, agu isé kudut tepo Hia paka matay. Agu isé kudut téing Hia oné limé de wa’u banay ata toé pecing Mori Keraéngs, 
MRK.10.34	agu Hia te loér-lokéty, iso péy, luca agu te alay, maik du leso te telun, Hia mosé koléy.”
MRK.10.35	Og kali hi Yakobus agu hi Yohanés, anak di Zébédéus, mai oné ranga de Mori Yésus agu mai taéd agu Hia: “Yo Guru, bengkes dami kudut Ité ngancéng koé sendo tegi dami!” 
MRK.10.36	Mai walé Diha agu isé: “Apa ngoéng de méu kudut pandé Laku agu méu?” 
MRK.10.37	Mai taé disé: “Sendo koé ami te lonto oné kedéra Dité tai, hiat cengata oné racap wanang Ditéy agu hiat cengata oné racap léo Ditéy.” 
MRK.10.38	Maik mai taé de Mori Yésus agu isé: “Méu toé pecing apa hitut tegi de méu. Ngancéng le méu inungn oné mai piala susa hitut paka inung Laku agu cebong hitut paka tiba Laku?” 
MRK.10.39	Mai walé disé: “Ngancéng lami.” Mori Yésus curup oné isé: “Bo hitun, méu kudut inung oné mai piala hitut paka inung Daku agu kudut cebong ali cebong hitut paka tiba Laku. 
MRK.10.40	Maik latang te lonto oné racap wanang ko racap léo Daku, Aku toé manga kuasag te téingn. Hitu kudut téing oné sanggén ata poli letin.”
MRK.10.41	Dengé hitu lisét ata nungku situt cepulu, rabos oné hi Yakobus agu hi Yohanés. 
MRK.10.42	Maik Mori Yésus bénta isé agu mai taén: “Pecing le méu, te isét ata perénta laing, perénta ro’éngd sara rud kaut, agu sanggéd taung ata mésé paké kuasad, kudut denet atas. 
MRK.10.43	Néka nggitu latang te méu. Céing oné mai méu ata lélak kudut ciri ata mésé, olong ciri ata intur laingy di, 
MRK.10.44	agu céing ata ngoéng te ciri tu’a wintuk oné mai méu, paka olong ciri mendiy di. 
MRK.10.45	Ai Anak Manusia kolé mai toé kudut intur latay, maik latang te intur atay, agu oké mosén latang te sambé taung ata do.”
MRK.10.46	Itu kali cain Mori Yésus agu ata nungkun oné Yériko. Agu du Mori Yésus angkak oné mai Yérikon, cama-cama agu ata nungkun, agu lawa do situt lusut kétas lud, manga cengata ata buta, te tegi campé, ngasangn hi Bartiméus, anak di Timéus, lonto kin lupi salang. 
MRK.10.47	Du dengén liha hitug liban Mori Yésus, ata Nasarét, wangkag kepokn hia: “Mori Yésus, anak di Daud, ba’éng koé aku!” 
MRK.10.48	Do ata rengkes hia, kudut heman. Maik tambang molé kepokn: “Anak di Daud, ba’éng koé aku!” 
MRK.10.49	Itug kali asin Mori Yésus agu mai taén: “Bénta hia le méu!” Og béntan lisé ata buta hitu agu mai taéd ngong hia: “Mberes koé naim, heseh ga, Hia bénta hauy.” 
MRK.10.50	Og kali hia loak kaut nggebarn, hidi-hadan hesén agu ngo cumang Mori Yésus. 
MRK.10.51	Mai réi de Mori Yésus agu hia: “Apa kéta ngoéngm, kudut pandé Laku latang te hau?” Mai walé data buta hitu: “O Tuang Guru, kudut ngancéng itak aku!” 
MRK.10.52	Og kali mai taé de Mori Yésus ngong hia: “Koléh ga, le imbim tara inam hau!” Du hitu kéta muing rodo ita kaut gi, itug kali hia lut Mori Yésus oné salang.
MRK.11.1	Du Mori Yésus agu ata nungkun cai ruis Yérusalém, ruis Betfagé agu Bétania, oné ampak golo Zaitun, Mori Yésus jera sua taus ata nungkun, 
MRK.11.2	agu pedén: “Ngo méu nggere-oné béo hitut dungka méu. Du palang cai nitus méu, méu te ita muing ca keledai reba, ata toé di nggopu latay. Caca le méu keledai hitu agu aru ba cé’é ho’oy.” 
MRK.11.3	Agu émé manga ata bentang méun: “Co’o tara emin le méu, walé kaut: Sékékn Mori. Toé béhéng ba kolé cé’é ho’oy to’ong.” 
MRK.11.4	Itug kali ngod isé, agu ita lisé ca keledai reba ata ngai liwing kin bolo mai lewang, oné lupi salang, mai isé caca wasén. 
MRK.11.5	Agu pisa taus ata manga nitu bentang isé: “Caca kudut co’on le méu keledai hitu?” 
MRK.11.6	Walé lisé cama ného baté pedé de Mori Yésus. Itu kali sondang kaut lata situ. 
MRK.11.7	Og arun lisé keledai hitu nggere-oné Mori Yésus, agu lapak kaut ali towé diséy, itu kali létin Mori Yésus. 
MRK.11.8	Dod ata wisi towéd wa salang, manga kolé ata iwod ri’o saung ta’a oné mai umad. 
MRK.11.9	Ata lako bolo agu isét lut musi mai kepoks:
MRK.11.9	“Hosana!
MRK.11.9	Berkak kéta Hiat mai le ngasang de Morin,
MRK.11.10	poro berkak koé Adak ata cai ho’o, Adak de empo dité hi Daud,
MRK.11.10	hosana oné osang langkas!”
MRK.11.11	Du cain oné Yérusalém, Hia ngo oné Mbaru de Mori Keraéng. Nitu Hia lélo kéta taung, maik landing ali manég tana, Hia ngo oné Bétaniay cama laing agu ata nungkun situt campulusua.
MRK.11.12	Ného diangn, du koléd Mori Yésus agu ata nungkun oné mai Bétania, Mori Yésus doing’g darum. 
MRK.11.13	Agu ita déu main Liha pu’u ara ata manga kin saungn. Ngo ruis nitu Hia kudut lélo cala manga wuan ara hitu. Maik du cai nitun Hia, toé kéta manga wuan, hanang saungn kanang, ai toé di hitu cekengn wua ara. 
MRK.11.14	Itu kali mai taé Diha ngong haju ara hitu: “Néka manga kéta cengatan ata hang wuam tai tédéng lén!” Agu curup hitu Diha dengé taung lata nungkun.
MRK.11.15	Itu kali cain Mori Yésus agu ata nungkun oné Yérusalém. Du cain Mori Yésus oné Mbaru de Mori Keraéng, wangkag Liha mbérd sanggéd ata pika agu weli oné natas Mbaru de Mori Keraéng. Sanggéd méja disét paluk séng agu sanggéd bangku disét pika tekur jawa walék taung Liha, 
MRK.11.16	agu toé sendos Liha ata pola ceca lagé natas Mbaru de Mori Keraéng. 
MRK.11.17	Itu kali Hia toing isén, mai taén: “Toé léng poli mangan tulis: Mbaru Daku te caro mbaru ngaji latang te sanggéd wa’u? Maik méu ho’o pandé ciri cewo data takoy!” 
MRK.11.18	Sanggéd imam kepala agu ata pecing Taurat dengé curup hitu, agu isé pantil kudut ala Hias, ai isé rantang Hias, ita sanggén ata do lenget kétas ali toing Diha. 
MRK.11.19	Woko manég tana, isé kolés oné mai béndar.
MRK.11.20	Ného diang gulan, du Mori Yésus agu ata nungkun liba lupi haju ara hiod poli mawang Liha, ita lisé dango haéng wakén wa. 
MRK.11.21	Itu kali bet kolén li Pétrus te apa hitut poli jarin, agu mai taén ngong Mori Yésus: “Tuang Guru, lélo damang, haju ara hiot mawang Dité, dango gi.” 
MRK.11.22	Mai walé de Mori Yésus agu isé: “Imbi koé oné Mori Keraéngm! 
MRK.11.23	Aku taé agu méu: Moro matan, céing kaut ata taé ngong poco ho’o: Angkak cé’é mai ho’om, agu wanggulh nggere-oné tacik! Tama néka mbu-mbek nais, maik imbi te apa hitut curups, kudut jari tu’ungy, apa hitu te jari tu’ungy oné méu. 
MRK.11.24	Landing hitu Aku taé agu méu: apa kaut tegi de méu, agu ngajis, imbi tu’ung te poli tiban le méu, apa situ te téings oné méu. 
MRK.11.25	Agu émé hesém te ngaji, olong ampongs di le méu, émé manga ata kodo le méu oné nais kudut le hitu kolé Emas hitut éta Surga, ampong taung sanggéd ndékoks.” [
MRK.11.26	Maik émé toé ampongs le mu, nenggitu kolé Emas hitut éta Surga, toé kolé ampong sanggéd ndékok de méu.]
MRK.11.27	Poli hitu Mori Yésus agu ata nungkun cai kolés oné Yérusalém. Du Mori Yésus lako oné natas Mbaru de Mori Keraéng, mais sanggéd imam kepala, ata pecing Taurat agu ata tu’ad, 
MRK.11.28	agu réi oné Hia: “Ali kuasa diong Ité tara pandé taung so’o? Agu céing hitut téing kuasa agu Ité, wiga Ité pandé nenggitut?” 
MRK.11.29	Mai walé de Mori Yésus agu isé: “Aku kolé kudut manga ca réig agu méu. Walé kali le méu agu Aku kudut Aku te toi oné méu. Ali kuasa diong pandéd Laku sanggéd apa situ. 
MRK.11.30	Asa néng cebong di Yohanés hitu, éta mai Surga ko oné mai manusian? Walé le méu nggere-cé’é Aku!” 
MRK.11.31	Isé bantang cama taud, agu mai taéd: “Émé nggo’o taé dité; éta mai Surgan, mai kolé taé Diha: Émé nggitu, co’o weli tara toé imbin hia le méu? 
MRK.11.32	Maik menan kolé émé nggo’o taé dité: Oné mai manusia!” Ai isé rantang ro’éng dos, ai sanggén ata pecing te hi Yohanés hitu tu’ung-tu’ung cengata nabiy. 
MRK.11.33	Itu kali walén lisé agu Mori Yésus: “Toé pecing lami.” Mai kolé taé de Mori Yésus agu isé: “Émé nggitu, Aku kolé toé gorig te tura agu méu ali kuasa apag Aku pandéd gori situ.”
MRK.12.1	Og kali Mori Yésus pu’ung toing isén ali rapang: “Manga cengata rimu uma kudut po’ong anggorn agu kena taung baling-main. Hia tekang di’a galang watu te kerak waé anggor, agu hesé sékang langkas kudut lamin. Poli hitu téi célong liha uma hitu oné isét ciwaln, itu kali ngo pé’ang tana pé’angy. 
MRK.12.2	Agu du rapak cain cekeng, hia wuat cengata mendin oné isét séwan uma hitu kudut tiba maki dihad oné mai ni’ang uma hitu oné mai isé. 
MRK.12.3	Maik isé deko mendi hitu agu onggay, poli hitu jera koléy toé manga ban. 
MRK.12.4	Poli hitu hia jera kolé cengata mendi bana nggere-oné isé. Ata ho’o onggay lisé wiga réu taung sa’in agu loér lokét lisé. 
MRK.12.5	Og kali jera kolé cengata mendi bana, agu ata ho’o ala lampuk wan lisé. Agu do kolés mendi bana, mangas ata onggad lisé, agu mangas ata alad. 
MRK.12.6	Og kali retang hanang cengata kanangy, anak run ata momang kétay liha. Turung cemoln wuat liha hia nggere-oné isé, ai nggo’o nukn: Anak daku ho’o, toét-toé sengang lisé. 
MRK.12.7	Maik isét séwa uma hitu curup cama taud: Hia ho’op ata na’a mbaté de eman, wajo é, ala hia lité, kudut mbaté so’o dités morid. 
MRK.12.8	Isé deko hia, agu alay lisé, agu peké nggere-pé’ang mai uma anggor hituy.”
MRK.12.9	“Ho’o ga, co’o weli pandé dihat ngara uma hitu? Hia kudut mai agu ala kéta taungs isét séwa uma hitu, poli hitu téing uma hitu sawi lata banay. 
MRK.12.10	Toé de’it baca le méu go’ét ho’o ko:
MRK.12.10	‘Watu hiot oké le tukang,
MRK.12.10	poli ciri watu landuk laingn:
MRK.12.11	nenggituy de pandé de Morin,
MRK.12.11	ca pandé tanda lenget oné ranga dité.’ ”
MRK.12.12	Op kali énggérn lisé kudut deko Mori Yésus, ai pecing lisé, ngong isé rapang Diha hitu. Maik isé rantang lawa dos, itug kali ngod agu legong kaut Hias.
MRK.12.13	Poli hitu jera lisé pisa taus ata Parisi agu wa’i-limé di Hérodés nggere-oné Mori Yésus, kudut nggoko Hia ali can kaut réi. 
MRK.12.14	Sanggéd ata situ mais agu réi Hias: “Tuang Guru, pecing lami, Ité cengata ata molor, agu Ité toé manga rantang agu céing kaut, ai Ité toé manga pilé atad, maik laing molor toing salang de Mori Keraéng. Ngancéng ko toé te bajar taki agu Kaisér? Paka bajars lami ko toé?” 
MRK.12.15	Maik Mori Yésus baé limi-lemét disé, itu kali taé agu isé: “Co’o tara nggoko Akus méu? Ba cé’é ho’o can séng dinar hitu kudut lélo Laku!” 
MRK.12.16	Itu kali ban lisé. Og kali réin Liha agu isé: “Gambar agu tulis diong ho’o?” Mai walé disé: “Gambar agu tulis de Kaisér.” 
MRK.12.17	Mai kolé taé de Mori Yésus agu isé: “Téing oné Kaisér apa ata patun téing le méu oné Kaisér agu oné Mori Keraéng apa ata patun téing le méu agu Mori Keraéng!” Isé lenget kétas dengé curup Diha.
MRK.12.18	Mais oné Mori Yésus pisa taus ata Saduki, lorong nipek disé toé manga to’o kolé du poli matad. Isé réi oné Hia: 
MRK.12.19	“Tuang Guru, hi Musa tulis perénta ho’o latang te ité: ‘Émé cengata ata manga asé-ka’én, matay agu legong winan, maik toé manga anakn, asé-ka’én paka lili winan hitu, kudut manga waén hi teriha. 
MRK.12.20	Manga pitu taus asé-ka’én. Hiat ngaso na’a winay agu roway, agu toé laong manga waén. 
MRK.12.21	Poli hitu hiat te suan lili hia agu rowa koléy toé laong manga waén. Nenggitu kolé hiat te telun. 
MRK.12.22	Agu nggitu taungs isét pitu situ toé manga waéd. Agu turung cemoln du poli mata taung isé, inéwai hitu kolé roway. 
MRK.12.23	Du leso to’o kolé, émé to’o taungs isé, céing ata hitut ciri rona de inéwai hitu? Ai isét pitu situ léléng hitu kali winad.’ ” 
MRK.12.24	Mai walé de Mori Yésus agu isé: “Ata cibul méu, ai toé pecing le méu Surak Nggeluk agu kuasa de Mori Keraéng. 
MRK.12.25	Ai émé to’o kolés tai oné mai ata matad, toég manga laki agu toég manga wai koléd, maik mosé cama ného malékat éta Surgas. 
MRK.12.26	Agu latang te to’o koléd ata poli mata, toé bacang le méu oné surak di Musa, oné tombo pu’u karot, co’oy reweng de Mori Keraéng oné hia: “Aku ho’o Mori di Abraham, Mori di Ishak, agu Mori di Yakob? 
MRK.12.27	Hia toé Mori Keraéng data mata, maik Mori Keraéng data mosé. Méu ho’o tu’u-tu’ung ata wéléngm!”
MRK.12.28	Manga cengata ata pecing Taurat, ata mai séngét Mori Yésus agu ata saduki léwang taud agu pecing liha te Mori Yésus walé laing salangd tu’ung oné ata situ, maiy oné Hia agu nggo’o réin: “Nia kéta perénta ata mésén?” 
MRK.12.29	Mai walé de Mori Yésus: “Perénta ata mésén ho’oy: Séngét di’a-di’a, oé ata Israél, Mori Keraéng dité, cay kali. 
MRK.12.30	Momang ga Mori Keraéng mai wa mai nais, agu lawang sanggéd wuli wekis. 
MRK.12.31	Agu perénta te suan ho’oy: Momang ga haé atas, cama ného weki rum. Toé manga perénta bana ata céwé mésén oné mai perénta so’o sua.” 
MRK.12.32	Mai taé data pecing Taurat hitu agu Mori Yésus: “Tu’ng kéta, Tuang Guru, laing molorn kéta curup Dité hitu, ngong manga ca kanang kali Mori, agu toé manga kolé Mori bana, hanang Hia. 
MRK.12.33	Tu’ung kéta paka momang hia mai wa mai nain, agu lawang nuk naid agu lawang wuli-wekid, agu momang kolé cama manusia cama ného momang weki rum, hitu kétay ata mésén oné mai sanggéd takung ata tapa molés agu ata mbelé molés.” 
MRK.12.34	Du dengén le Mori Yésus, laing salangn tu’ung walé data hitu, agu mai taé Diha ngong hia: “Toé manga tadangm hau oné mai Adak de Mori Keraéng.” Agu toég manga cengatan kolé ata ngaon te réi cao-ca oné Mori Yésus.
MRK.12.35	Manga cangkalin Mori Yésus du toing oné Mbaru de Mori Keraéng, mai taé Diha: “Co’o tara isét pecing Taurat ngancéng nggo’o taéd, te Mesias hitu anak di Daud? 
MRK.12.36	Weki run hi Daud curup ali titong de Nai Nggeluk nenggo’oy:
MRK.12.36	Mori poli taé oné Mori daku:
MRK.12.36	lontoh ga oné racap wanang Daku,
MRK.12.36	dengkir ata balim denets Laku be wa mai wa’i de Hau.
MRK.12.37	Weki run hi Daud caro Hia, Mori daku, co’o kolé tara anak di Daudn Hia?” Lawa do situt logur-kouk sintong kétas séngét curup Diha.
MRK.12.38	Du rémé toingn, mai taéd Mori Yésus: “Jerék di’a-di’a agu ata pecing Taurat, siot lélak kétas laki-lako paké juba léwé agu lélak kétas tiba hiang data oné amba, 
MRK.12.39	ata lélak kétas lonto olo comongs oné mbaru ngaji agu lonto oné osang ata di’an du cekeng taé, 
MRK.12.40	siot enggerep wéang data luang, isé pandé baluk mata data ali ngaji siot léwé kéta. Isé so’o poli itan kudut tiba wahéng ata céwé mendon.”
MRK.12.41	Manga cangkalin Mori Yésus lonto dungka peti derma agu itas Liha co’o kétas ata do na’a séng oné peti hitu. Dod ata bora na’a onén séng do kolé. 
MRK.12.42	Og kali mai cengata inéwai luang ata lénggé agu na’a onén diha séng koén sua rimisd. 
MRK.12.43	Itu kali béntad Liha ata nungkun agu mai taén ngong isé: “Aku taé agu méu, tu’ung kéta inéwai luang ata lénggé ho’o téing céwé do oné mai sanggéd isét na’a séng oné peti derma. 
MRK.12.44	Ai sanggéd isé situ téing landing le nahéngd, inéwai luang ho’o ningkir oné mai géongn, apa kaut ata mangan néngn, oné mosé nain.”
MRK.13.1	Du kolén Mori Yésus oné mai Mbaru de Mori Keraéng, cengata ata nungkun curup agu Hia: “Tuang Guru, lélo damang tenad sanggéd watu so’o agu nau kétas sanggéd mbaru situ!” 
MRK.13.2	Itu kali mai taé de Mori Yésus agu hia: “Ita taungs le hau mbaru mésé so’o? Toé kéta manga can watu situ ata pésék lobo haén, renco kéta taungs tai.”
MRK.13.3	Du rémé lonton Mori Yésus éta Golo Zaitun dungka kéta agu Mbaru de Mori Keraéng, hi Pétrus, hi Yakobus, hi Yohanés agu hi Andréas, réi hanang koéd agu Hia: 
MRK.13.4	“Toi koé agu ami, du nia jarin tai agu apa kéta tandan émé sanggéd apa situ kudut cemol taungs.”
MRK.13.5	Itug kali pu’ung le Mori Yésus tombo agu isé: “Néka témo bail, rantang pandé wéléng méu lata! 
MRK.13.6	Te cais ata do, ata ba ngasang Daku agu mai taéd: ‘Aku dé hi Kristus’, agu isé kudut pandé wéléng ata dos. 
MRK.13.7	Agu émé dengé le méu manga rampas mésé ko néong kudut manga rampas, néka sobit laing le méu. Sanggéd taung situ paka jaris maik toé di hitu cemoln. 
MRK.13.8	Ai du hitu manga rampas wa’u ca dungkang wa’u ca, agu raja ca dungkang raja ca. Kudut manga kolé nupung mésé néténg tana, agu te manga kolé darem mésé. Sanggéd situ hitus di pu’ungd susa kudut cai cekeng weru.
MRK.13.9	Maik méu, jerék koém! Méu te mboték latam oné ranga de Adak Agama agu méu kudut ongga latam oné mbaru ngaji agu méu te ba oné ranga disét cau kuasa agu de raja-raja landing Akum, kudut ciri saka-si laing latang te isé. 
MRK.13.10	Maik Keréba Di’a paka olong wéro le méu oné sanggéd wa’u. 
MRK.13.11	Émé méu todang agu ba nggere-oné ranga de adak, néka simpung laing le méu, latang te apa situt paka walé le méu, maik walé kaut apa ata téing oné méu du hitu muing, ai bom méu hitut curup, maik Nai Nggeluk.
MRK.13.12	Du hitu tai manga ka’é ata pika asén kudut alay, nenggitu kolé ema ata pika anakn. Agu manga anak-anak ata cekerangang agu ata tu’ad agu te ala lisé. 
MRK.13.13	Méu ho’o rangkat kéta taung lata do landing ngasang Daku. Maik ata meku nain dengkir agu cemoln, hia hitu te selamaky.”
MRK.13.14	“Émé ita le méu ‘Ata Pandé Kosé’, hesé oné osang ata toé patun latang te hia-ata bacang paka tingo di’a-di’a - Céi-céi ata manga oné Yudéa paka gélang losi nggere-éta pocos. 
MRK.13.15	Ata siot rémé lonto éta ténda mbarud, isé néka wa’us agu ngo oné kudut emi cao-can oné mbarud, 
MRK.13.16	agu ata pé’ang uma kin, néka kolé mbarud kudut emi wéngko wekid. 
MRK.13.17	Calang da’at kétas inéwai siot lari na’ang wekid ko ata rémé cucu anakd du hitu. 
MRK.13.18	Ngaji koém, kudut sanggéd taung situ néka cai du cekeng duréng. 
MRK.13.19	Ai du hitu te cai némba mésé ata toé manga dé’it pu’ung du wangkan lino, ata dédék le Mori Keraéng, dengkir te ho’on agu toég manga kolé poli hitu. 
MRK.13.20	Agu émé toé pandé wokok cekéng hitu le Mori Keraéng, op kali sanggéd apa kaut ata mosé, toé manga cengatan ata mba’én: maik landing ata siot poli lir Diha, pandé wokok cekeng itu le Morin.
MRK.13.21	Du hitu, émé manga ata taé agu méu: Lélo hi Mesias manga cé’é ho’oy, ko: Lélo, hi Mesias manga nituy, néka imbi le méu. 
MRK.13.22	Ai te cais Mésias-Mésias Tangké agu nabi-nabi tangké, isé te pandé tanda agu tanda lenget kudut émé ngancéng, pandé copél ata poli lir. 
MRK.13.23	Jerék di’a-di’a méu! Aku poli langgad taung apa so’o olo maid agu méu.”
MRK.13.24	Maik du hitu, du cemol sanggéd taung susa, mata leso ciri nendep agu wulang toé manga gerakn 
MRK.13.25	agu ntala pa’u taungs, awang agu sanggéd icin gégo taungs. 
MRK.13.26	Du hitu te ita lata Anak manusia cai lobo rewungy déméng agu sanggéd kuasan agu néra mésén. 
MRK.13.27	Agu du hitu kolé, wuats Liha malékat, agu kudut te nekek taungs sanggéd ata poli lir Dihad, da’on awo, ambén salé, ulun le-wa’in lau, oné mai comongn lino haéng pé’ang binting awang. 
MRK.13.28	Nuk koé icin le méu tombo rapang haju ara. Émé wangkag ta’an rengkan agu tuan ludungn, pecing le méu, hitu dé kudut ruis cai cekeng walis. 
MRK.13.29	Nenggitu kolé, émé itas le méu jarid apa situ, pecing le méu, ruisg cai cekengn, olo mai para mbaru gi. 
MRK.13.30	Aku taé agu méu: Moro matan, uwa so’o, toé di moras, émé toé di cai was sanggéd curup Daku. 
MRK.13.31	Awang agu lino te cemols, maik curup Daku tédéng lén. 
MRK.13.32	Landing latang te leson agu redun, toé manga cengatan ata pecingn, malékat-malékat éta Surga kolé toé, Anak Manusia kole toé, hanang weki run hi Ema kanang.”
MRK.13.33	“Néka témo agu wela koé matas! Ai toé pecing le méu du nia leso redun. 
MRK.13.34	Agu rapang ného cengata ata ngo pé’ang tana pé’ang, ata legong mbarun, agu téing kuasa agu sanggéd mendin, néténg ata manga taung agu gorin, agu perénta latang te hiat lami para, kudut wela koé matan. 
MRK.13.35	Landing hitu, wela koém, ai toé pecing le méu du nia cain ata ngara mbaru hitu, aram le manéy, ko seréhang tanay, ko du kakor lalongy, ko gula ucapy, 
MRK.13.36	kudut émé cala-nga’ak kaut cain hia, néka regéng méu lari tokos. 
MRK.13.37	Apa ho’ot tombo Daku agu méu, tombo kolé Laku agu sanggén ata: Néka Témo!”
MRK.14.1	Ramé Paska agu ramé Roti Toé Manga Ragin ného cesuan kali ga. Sanggéd imam kepala agu ata pecing Taurat bantang kawé co’o nawan kudut deko agu ala Mori Yésus, 
MRK.14.2	ai nggo’o taé disé: “Néka du leso raméy, boto raha laing le ro’éng.”
MRK.14.3	Du Mori Yésus manga oné Bétania, oné mbaru di Simon ata hena dé’it le boké, agu lari lonto hangn, mai cengata inéwai ba agu ca kuntul watu mina bengé ata wegit kétay. Woko poli pandé bikén liha mu’un kuntul watu hitu, loli mina hitu liha lobo sa’i de Mori Yésus. 
MRK.14.4	Manga ata rabo agu mai curup cama taud: “Te co’on kéta tara woro-waés bon mina bengé ho’o? 
MRK.14.5	Ai mina ho’o émé pikay ngancéng réci oné mai telu ratus dinar, agu séngn ngancéng téing ata lénggé.” Itu kali rabon lisé inéwai hitu. 
MRK.14.6	Maik mai taé de Mori Yésus: “Kongn ga, co’o tara pandé susa hias méu? Hia poli pandé ca ata di’an latang te Aku. 
MRK.14.7	Ai ata lénggé manga mtaungs agu méu, agu méu ngancéng campé isém, émé ngoéngs méu, maik Aku toé manga mtaung agu méuk. 
MRK.14.8	Hia poli pandé apa ata ngancéng pandé liha. Weki Daku luma pado liha tanda latang te améng boak Aku. 
MRK.14.9	Aku taé agu méu: Nia-nia kaut wan wéron Keréba Di’a oné temu tana lino, apa ata pandé diha ho’o, kudut caro koléy latang te nuk hia.”
MRK.14.10	Itu kali ngon hi Yudas Iskariot, cengata ata nungkun oné mai isét campulu sua, ngo oné imam-imam kepala kudut te pika Mori Yésus oné isé. 
MRK.14.11	Isé naka kétas du dengén lisé agu reké lisé kudut téing séng agu hia. Poli hitu hia kawé salang ata di’an kudut condo Mori Yésus.
MRK.14.12	Du leso laring cain ramé Roti Toé Manga Ragin, du leso mbelé lisé domba Paska, ata nungku de Mori Yésus réi agu Hia: “Nia kéta wan ngoéng Dité kudut améng lami hang Paska latang te Ité?” 
MRK.14.13	Og wuat Liha sua taus ata nungkun agu pedén: “Ngo méu oné béndar, cai nitu méu, manga kali cumang agu méu cengata ata pola gumbang. Lut kaut hia méu, 
MRK.14.14	agu taé kaut le méu agu hiat ngara mbaru hitut ocok diha: Nggo’o pedé de tuang Guru, nia wan legang ata améng latang Aku kudut hang Paska cama-cama agu ata nungku Daku? 
MRK.14.15	Manga kali toin lata hitu agu méu ca legang éta lobo ata ngéngga kétay, ata poli kenanud agu poli mengkekd taung. Nitu kaut le méu wédin hang Paska latang te ité!” 
MRK.14.16	Itu kali ngod ata nungku situt sua agu du caid oné kota dumpu lisé sanggéd kéta taung cama ného hitut poli curup de Mori Yésus oné isé. Og kali wédi di’an lisé te adak hang Paska.
MRK.14.17	Woko manég tana, cain Hia cama-cama agu ata nungku situt campulusua. 
MRK.14.18	Du rémé lonto situt agu hangd, mai taé de Mori Yésus: “Aku taé agu méu, moro matan, cengata oné mai méu te condo Akuy, ata rémé hang agu Akun.” 
MRK.14.19	Og susa nai laing kéta lisé, agu ca-cas réi agu Hia: “Mori, cala toép aku?” 
MRK.14.20	Mai walé Diha: “Ata hitu cengata oné mai méut campulusua ho’o, hia hitu lembo roti oné mangko cama laing agu Akuy. 
MRK.14.21	Bo kali Anak Manusia kudut te ngo ného apa ata poli tulisn latang te Hia, landing copél da’at hiat condo Anak Manusia. Céwé di’an latang te ata hitu néka loasy danong.”
MRK.14.22	Du Mori Yésus agu ata nungkun lari hangd, Mori Yésus emi roti, ngaji berkak, pu’ils Liha, agu téing oné isé, agu mai taén: “Emim ga, ho’o de weki Daku.” 
MRK.14.23	Poli hitu emi kolé Liha piala, ngaji wali diay, itu kali téing agu isén, agu sanggén taung isé inung oné mai piala hitus. 
MRK.14.24	Agu mai taé Diha agu isé: “Ho’o de dara Daku, dara baté reké, ata bowo latang te ata do. 
MRK.14.25	Aku taé agu méu: Moro matan, Aku toé kéta inung kolék waé oné mai pu’u anggor, dengkir du leso inungn Laku anggor weru oné Adak de Mori Keraéng.”
MRK.14.26	Du polis déréd isé, déré naring Morin, og dé ngod isé éta Golo Zaitun.
MRK.14.27	Itu kali Mori Yésus taé agu isé: “Sanggés méu te gégé-goa taung imbis. Ai manga ata poli tulis: Aku kudut ongga ata lami jimbal agu sanggéd jimbal kudut mbi-mbar taungs. 
MRK.14.28	Maik du poli to’o kolég Aku, olo Aku kolé cai oné Galiléa itu po méu.” 
MRK.14.29	Mai taé di Pétrus ngong Hia: “Koném po gégé-goa imbi disé, aku kali toé.” 
MRK.14.30	Mai taé de Mori Yésus ngong hia: “Aku taé agu hau, moro matan, leso ho’o, léléng wié ho’o to’ong, toé di sua mu’us kakord lalong, hau poli pali Akum telu ngkalin.” 
MRK.14.31	Maik tambang kéta tu’ungn curup di Pétrus: “Koném po paka matak aku cama-cama agu Ité, aku toé kéta pali Iték.” Sangggéd isét do curup nenggitu kolés.
MRK.14.32	Itu kali cai Mori Yésus agu ata nungkun oné uma mina, ngasangn Gétsémani. Mai taé de Mori Yésus agu ata nungkun: “Lonto cé’é ho’o méu, Aku ngo ngajik.” 
MRK.14.33	Agu Hia dadén hi Pétrus, hi Yakobus agu hi Yohanés. Hia rantang da’aty agu jejery, 
MRK.14.34	itu kali mai taén ngong isé: “Wéong kéta nai Daku, cama ného kudut matak ga. Ka’éng cé’é ho’o méu agu wela koém.” 
MRK.14.35	Hia lako nggere-olo cekoén, cembar kaut nggere-wa tanay agu ngajiy, kudut émé ngancéng susa pa’it ho’o hésing koé oné mai hian. 
MRK.14.36	Mai taé Diha: “Ema, yo Ema, sanggéd cao-ca ngancéng taungs Lité, emi koé Lité piala susa ho’o oné mai Akun, maik néka lorong ngoéng Daku, lorong baté ngoéng Dité kali.”
MRK.14.37	Poli hitu Hia mai koléy agu repéng isét telu rémé tokod. Agu mai taé Diha ngong hi Pétrus: “Simon, toko kim hau ko? Toé nganceng ta’ong wela koé ca jamn? 
MRK.14.38	Wela ga, agu ngaji koém, kudut méu néka hena le damangm; bo kéta nai lorong kauty, maik weki leme-léngkus.” 
MRK.14.39	Og kali ngo kolén, agu ngajin ného bao. 
MRK.14.40	Agu du mai kolén Hia, repéngs Liha isé lari toko kid, ai mbau tuju kid matad, agu toég pecing lisé co’o kéta walén lisé curup Diha.
MRK.14.41	Poli hitu Hia mai kolé te telu ngkalin agu taé oné isé: “Toko kis méu agu asi maéls ko? Emo dé’it. Ho’og redun, lélo, Anak Manusia condo oné limé data ndékoky. 
MRK.14.42	To’om ga, ngo tité ga. Hiat condo Aku ruis gi.”
MRK.14.43	Rémé kéta di’an curupn Mori Yésus, itu wan hi Yudas, cengata oné mai ata nungkun situt campulusua, agu cama laing agu hia do kéta ata, ata ba sempilang agu semambu, ata jera le imam-imam kepala, isét pecing Taurat agu le tu’a do. 
MRK.14.44	Ata hitut condo Hia, poli toi tanda ho’o agu isé: “Ata hitut omo laku, hitu dé Hia, deko le méu Hia, agu todang Hia le méu jerék koém.” 
MRK.14.45	Agu du cai nitun hia, hidi-hadan ngo cumang Mori Yésus agu mai taén: “Io Guru”, itu kali omo Hian. 
MRK.14.46	Og caun lisé Mori Yésus agu deko Hias. 
MRK.14.47	Cengata oné mai isét hesé nitu werus sempilangn, agu paki mendi de Imam Mésé wiga campuk muing tilun. 
MRK.14.48	Mai taé de Mori Yésus ngong isé: “Nuk de méu Aku ho’o empo-déhongk wiga mai ba muing sempilang agu semambus latang te deko Aku? 
MRK.14.49	Kali po Aku lété leso manga oné bahi-réha méuk, toing oné Mbaru de Mori Keraéng, agu méu toé deko Akum. Landing paka helek kin apa ata poli tulis oné Surak Nggeluk.”
MRK.14.50	Og pencangn Hia le ata nungkun agu losi kéta taungs.
MRK.14.51	Manga cengata ata reba, du hitu hia wéngko kaut ngggebary, lut Hia. Isé kudut deko hias, 
MRK.14.52	maik lego kaut nggebarn agu losi wekin kanang.
MRK.14.53	Poli hitu todang lisé Mori Yésus nggere-oné ranga de Imam Mésé. Nitus lipurd sanggéd imam kepala, taung ata tu’ad, agu ata pecing Taurat. 
MRK.14.54	Agu hi Pétrus lut kin déu main, dengkir cai oné natas de Imam Mésé, agu nitu hia lonto oné bahi-réha ata lami nitu cang agu pisu apis.
MRK.14.55	Sanggéd imam kepala agu sanggéd adak de agama kawé ata sakasi te dungkang Mori Yésus, kudut Hia ngancéng alay, maik toé laong dumpun lisé. 
MRK.14.56	Do kolé ata, ata téing sakasi nggopét latang te Hia, maik sanggéd sakasi situ toé laing ca torokd. 
MRK.14.57	Og hesé pisa taus ata téing sakasi kudut dungkang Hia, ali sakasi nggopét ho’o: 
MRK.14.58	“Ami poli dengé curup data ho’o: Aku kudut pandé renco Mbaru Nggeluk ho’ot pandé de manusia agu oné telu leso kaut wa, kudut hesé Mbaru Nggeluk bana, ata toé pandé le limé de manusia.” 
MRK.14.59	Sakasi ho’o disé, léléng toé kolé manga laing cad.
MRK.14.60	Itug kali hesén Imam Mésé oné bahi-réha lonto-léok hitu agu réi oné Mori Yésus, taén: “Toé kéta walés le Hau buang disét sakasi so’o?” 
MRK.14.61	Maik Hia hema kin, agu toé manga walé koé cekoén. Imam Mésé hitu réi cengkalin kolé agu Hia, taén: “Asa weli ga, hi Mesias Hau ko, Anak de Mori Ata Naring Laing?” 
MRK.14.62	Mai walé de Mori Yésus: “Tu’ung, Aku ho’oy, agu kudut ita le méu Anak Manusia lonto oné racap wanang de Mori Pu’un Kuasa, agu mai lobo rewung éta awangy.” 
MRK.14.63	Og kali Imam Mésé hitu wirot ceca pakén agu mai taén: “Te co’on kolé di kawéd ata sakasi? 
MRK.14.64	Polig dengén le méu loér Diha kamping Mori Keraéng. Co’o kali nuk de méu ga?” Itu kali ca nai kauts isé beté kudut Hia paka ala mata muingy. 
MRK.14.65	Itu kali pu’ung pisa taus ata situ iso Hia agu tadu rangan, agu racuk Hia cang agu mai taéd: “Oé nabi, céing ata ho’ot ongga Hau?” Nenggitu kolé isét mendi lami, ongga Hias.
MRK.14.66	Du hitu hi Pétrus wa natas kin. Itu kali mai cengata mendi inéwai de Imam Mésé, 
MRK.14.67	agu du itan le inéwai hitu hi Pétrus lari pisu apin, jeténg kéta lélon agu mai taén: “Hau kolép ca ata laséng cama-cama agu Mori Yésus, ata Nasarét hitu.” 
MRK.14.68	Maik pali liha agu mai taén: “Toé pecing laku, agu toé pamot laku apa hitut curup de hau.” Itu kali ngon hia nggere-pé’ang lewang [agu kakor lalong]. 
MRK.14.69	Du ita kolé le mendi inéwai hitu hi Pétrus, mai kolé taé diha ngong ata situt manga nitu: “Ata ho’o de haé lako disé.” 
MRK.14.70	Maik pali kolé li Pétrus. Remon wa ga, sanggéd ata situt manga nitu curup kolés agu hi Pétrus: “Hau ho’o kolé toét-toé cengata oné mai isé, céwén kolé hau ata Galiléah!” 
MRK.14.71	Itug kali mawang agu sumpan hi Pétrus: “Aku toé pecing ata ho’ot curup de méu!” 
MRK.14.72	Agu du hitu muing kakor lalong te suang kalin. Itug kali nukn li Pétrus, te Mori Yésus poli dé’it curup agu hian: “Toé di sua mu’un kakor lalong, hau poli pali Akum telungkalin.” Og kali nenut kéta rétangn.
MRK.15.1	Du gula ucap muing sanggéd imam kepala agu taung ata tu’ad agu isét pecing Taurat agu sanggéd Adak Agama poli bantang camad, nai ca anggit, tuka ca léléng. Isé wasé Mori Yésus agu todang Hia agu condo Hia oné ranga di Pilatus. 
MRK.15.2	Mai réi di Pilatus agu Hia: “Raja data Yahudi Hau ko?” Walé kaut le Mori Yésus: “Taé de rum haup kali hitu ta!” 
MRK.15.3	Itu kali sanggéd imam kepala do kéta buang latang te Hia. 
MRK.15.4	Hi Pilatus réi kolé agu Hia, taén: “Toé kéta walés le Hau ko? Lélo kaut, leng kéta bail dod buang disé latang te Hau!” 
MRK.15.5	Maik Mori Yésus toé kéta walé koé cekoén, wiga lenget laing kolé li Pilatus.
MRK.15.6	Laséngn manga ruku latang te lego cengatan ata bui du leso ramé lorong tegi data do. 
MRK.15.7	Agu du hitu manga cengata, ngasangn hi Barabas, lari buin cama-cama agu pisa taus ata pandé raha. Isé poli mbelé atad du raha. 
MRK.15.8	Og kali maid ata do agu tegi kudut lut kin ruku manga hitu. 
MRK.15.9	Mai walé di Pilatus agu isé, agu réi: “Goris méu kudut lego laku latang te méu raja Yahudi ho’o? 
MRK.15.10	Ai pecing muing Liha, te sanggéd imam kepala condo Mori Yésus ali guér. 
MRK.15.11	Maik sanggéd imam kepala sosok lawa do, kudut tegi lego hi Barabas latang te isé. 
MRK.15.12	Cangkalin kolé walén li Pilatus agu réi oné isé: “Émé nggitu, co’o laku pandén ata ho’ot caro de méu raja data Yahudi?” 
MRK.15.13	Mai kolé kepok disé, taéd: “Pépék Hia oné panggol!” 
MRK.15.14	Mai taé di Pilatus oné isé: “Da’at apa ata poli pandé liha?” Maik isé tambang kéta kepok: “Pépék Hia oné panggol!” 
MRK.15.15	Agu landing kudut karét nai data do situ, hia lego hi Barabas latang te isé. Maik Mori Yésus lucay lisé, poli hitu condo liha kudut pépék oné panggoly.
MRK.15.16	Poli hitu sanggéd serdadu todang Mori Yésus nggere-oné mbaru dé adak, mbaru beté-bicar, agu bénta taung sanggéd serdadu impung nitus. 
MRK.15.17	Isé sélék Hia le juba rembung, wéngké karot gulung agu paséy éta ulu Diha. 
MRK.15.18	Poli hitu wangka lisé tabén Hia, mai taéd: “Tabé, yo raja data Yahudi!” 
MRK.15.19	Isé ongga sa’i Diha le helung, agu iso-pé Hias, agu tikul io Hias. 
MRK.15.20	Woko poli loér-lokétn Hia lisé, loak lisé juba rembungn hitu oné mai weki Diha agu cuki kolé juba run Hia.
MRK.15.20	Poli hitu Mori Yésus todang nggere-pé’angy kudut pépéky lisé oné panggol. 
MRK.15.21	Du hitu, liba nitu cengata, ngasangn hi Simon ata Kiréné, ema di Aléksandér agu hi Rufus, ata hitu di mai pé’ang mai béndarn, agu ata hitu duduk lisé kudut pola panggol de Mori Yésus.
MRK.15.22	Todang lisé Mori Yésus nggere-oné ca osang ata ngasangn Gologota, ngong: Osang Toko Longkor. 
MRK.15.23	Itu kali téing anggor halok agu mur lisé oné Hia, maik toé inung Liha. 
MRK.15.24	Poli hitu pépék lisé Hia oné panggol, og kali pati lisé ceca paké Diha, ali téka-nampo molé.
MRK.15.25	Ongga ciok le leso du pépékn Hia oné panggol. 
MRK.15.26	Agu apa rajan tara wahéngn Hia, caroy oné tulis hitut manga nitu: “Raja Data Yahudi.”
MRK.15.27	Cama-cama agu Hia, pépék oné panggol kolés sua taus ata tako cengata oné racap wanangn, agu cengata oné racap léon.
MRK.15.27	[
MRK.15.28	Laingn kéta pakep muing curup oné Surak Nggeluk, taén: “Hia te bilang ného ata da’aty lata.”]
MRK.15.29	Sanggét ata liba nitu, loér Hias, agu cang agu ngéngur sa’id, mai taéd: “Oé Haut nanang pandé renco Mbaru Nggeluk, agu ngoéng te pandé kolé oné telu leso kauty, 
MRK.15.30	wa’uh de éta mai panggol hitu agu campé weki Rum!” 
MRK.15.31	Nenggitu kolé loér Hia le sanggéd imam kepala, cama-cama agu isét pecing Taurat, agu mai taé disé: “Ata bana Liha campés, maik weki Run Hia toé ngancéng! 
MRK.15.32	Damang de, oé Mesias, Raja Israél, wa’uh éta mai panggol hitu, kudut ita agu imbi lami.” Nenggitu kolé isét sua, situt pépék cama agu Hia, loér Hia kolés.
MRK.15.33	Du ongga campulusua, nendep haéd ciri oné temu tana hitu dengkir ongga telu. 
MRK.15.34	Agu du ongga telu kepok Mori Yésus agu werés kéta rewengn: “Éloi, Éloi, lama sabaktani?” ngong: Mori gé, é Mori gé, co’o tara pencang Akud Ité? 
MRK.15.35	Dengé hitus, mai taé data iwod ata hesé nitu: “Lélo, Hia bénta Éliay!” 
MRK.15.36	Itu kali main cengata ba bunga karangy, lembo liha oné anggor héo, itu kali tudukn liha oné ca helung agu téi Mori Yésus te inung, agu mai taén: “Géréng di lité, olong lélo di, ot mai hi Élia te ulur Hia nggere wa.” 
MRK.15.37	Og kali kepokn Mori Yésus agu werés kéta rewengn agu beté nain. 
MRK.15.38	Du hitu rinding de Mbaru Nggeluk, jija laing suay mai éta main haéng wan. 
MRK.15.39	Du kepala serdadu ata hesé dungka Hia, ita rowa Diha nenggituy, mai taén: “Tu’ung kéta ata ho’o Anak de Mori Keraéng.”
MRK.15.40	Manga kolé pisa taus inéwai ata porong déu-maid, ného hi Maria Magdaléna, hi Maria endé di Yakobus ata reba agu asen hi Yosés, agu hi Salomé. 
MRK.15.41	Sanggéd taung isé poli lorong Mori Yésus agu campé Hias du Hia oné Galiléan. Agu manga kolé iwod nitu, inéwai bana ata poli mai oné mai Yérusalém cama laing agu Mori Yésus.
MRK.15.42	Rémé nggitun wangkag manén tana, agu leso hitu leso nangket, ai ného diangn leso Sabat. 
MRK.15.43	Landing hitu hi Yusuf, ata Arimatéa, cengata oné mai lit de Adak Mésé, ata géréng cain Adak de Mori Keraéng, cukung kétay ngo oné hi Pilatus, agu tegi rapu de Mori Yésus. 
MRK.15.44	Lenget laing li Pilatus woko dengé poli rowan Mori Yésus. Og kali béntan liha kepala serdadu, agu réi oné hia, ot poli rowan Mori Yésus. 
MRK.15.45	Woko poli dengén liha tombo de kepala serdadu, og sendon liha téing rapu hitu oné Yusuf. 
MRK.15.46	Hi Yusuf olong weli towé hemély, poli hitu hia téti rapu de Mori Yésus éta mai panggoln agu wuwus liha ali towé hemél hitu. Poli hitu loling Hia oné boa ata poli tekangn oné péré watu. Poli hitu nggoling liha ca watu mésé, kudut tadu para boa hitu. 
MRK.15.47	Hi Maria Magdaléna agu hi Maria endé di Yosés ita lisé nia baté boakn Mori Yésus.
MRK.16.1	Woko laun leso Sabat, hi Maria Magdaléna agu hi Maria endé di Yakobus agu hi Salomé, ngo weli mina bengés latang te ba oné boa agu luma rapu de Mori Yésus. 
MRK.16.2	Agu du gula ucap leso laring cain minggu hitu, woko par leso ngos isé oné boa. 
MRK.16.3	Isé curup cama taud: “Rambéng céi ité to’ong kudut nggoling watu hitu oné mai para boan?” 
MRK.16.4	Maik woko ruis nitus isé, ita lisé, watu mésé hitu polig walékn. 
MRK.16.5	Itu kali ocokd isé nggere-oné boa agu ita lisé cengata ata reba ata paké juba bakoky, lonto kin oné cupu wanang. Isé ného wetér kétas, 
MRK.16.6	maik ata reba hitu taé agu isé: “Néka rantang! Méu kawé Mori Yésus ata Nasarét hiot poli pépék lata du panggol. Hia poli to’o kolén. Hia toég manga cé’é ho’on. Lélo kaut! Ho’o osang loling Hia lisé. 
MRK.16.7	Maik ngom kali ga, tombo taung agu ata nungku Diha agu hi Pétrus: ‘Hia pado olo kin nggere oné Galiléa itu po méu; nitu di kudut ita si’ang Hia le méu, cama ného apa ata poli tombo Diha agu méu.’ ” 
MRK.16.8	Og kolé pé’angd isé, agu losi oné mai boa hitud ai ndéwer kéta wekid agu rantang da’ats. Isé toé kéta manga tombo agu céi ko céi kaut ai rantang kétas.
MRK.16.8	(Ketu kaut lisé tombon sanggéd pédé situ agu hi Pétrus agu haé reban. Poli hitu le weki run Mori Yésus lut ata nungku Diha, wéro tombo ho’o oné temu tana lino, pu’ung awo mai parn haéng kolépn salé, wéron tombo nggeluk ata toé kéta ngancéng moran latang te selamak tédéng lén hitu).
MRK.16.9	(Du poli to’o kolén Mori Yésus, gula ucap kéta leso laring cain minggu hitu, olong kéta toto wekin agu hi Maria Magdaléna. Oné mai hia hitu mbér dé’it le Mori Yésus pitud jing. 
MRK.16.10	Og ngon inéwai hitu te tombo agu isét laséng lako cama mtaungs agu Mori Yésus, isét du hitu lari walu agu rétang kid. 
MRK.16.11	Maik du dengén lisé, te Mori Yésus mosé koléy agu poli itan liha, toé imbiy lisé.
MRK.16.12	Poli hitu Hia toto wekin ba tara banay oné isét sua oné mai ata nungkun, du isé lari lako nggere-pé’ang béndar. 
MRK.16.13	Og kali koléd isé agu tombo taung oné haé rebad situt iwod, maik isé so’o kolé toé kin imbis.
MRK.16.14	Turung cemoln Hia toto wekin oné isét campulu-ca situ, du isé lari lompongd, agu Hia renti isé ali toé imbi agu teger naid, ali toé imbi lisé, sanggéd isét poli ita Hia du poli to’o kolén. 
MRK.16.15	Itu kali mai taé Diha agu isé: “Ngom ga, oné temu tana lino, keréba ga Injil oné sanggén ata. 
MRK.16.16	Céing kaut ata imbi agu cebongs, kudut tiba selamaks, maik céing ata toé imbi, kudut tiba wahéngs.” 
MRK.16.17	Tanda-tanda so’o kudut loréng sanggéd ata imbi: “Isé ngancéng mbér jings le ngasang Daku, isé kudut curup le papé curup werus, 
MRK.16.18	isé ngancéng cau ulars, agu koném inung rasungs, isé toé manga hena le copél; isé te témba liméd lobo ata beti agu ata situ kudut inas.”
MRK.16.19	Du poli curup nenggitun Mori Yésus agu isé, héndéng Hia nggere-éta Surga, agu lonto du racap wanang de Mori Keraéng. 
MRK.16.20	Og kali ngod isé ba keréba Injil oné temu tana lino, agu weki run Mori, campé agu tukeng reweng hitu le tanda lenget situt loréng isé.)
LUK.1.1	Keraéng Téofilus,
LUK.1.1	Dod’g ata situt te tur ca keréba latang te sanggéd taung apa situt poli mangad oné mai beréha ité, 
LUK.1.2	ného siot tombo agu ité lisé, isét du wangka pu’ungn ita le matad agu ata bad keréba. 
LUK.1.3	Landing hitu, du poli pijir laku pu’ung du wangkad, itu kali na’a oné Suraks laku, 
LUK.1.4	kudut pecing tu’ung kétas lité, te sanggéd situ toing oné ité laing patéd kéta.
LUK.1.5	Du uwa di Hérodés, raja tana Yudéa, manga cengata imam, ngasangn hi Zakaria oné mai ca liup agu hi Abia. Winan ga wa’u di Harun hi Élisabét ngasangn. 
LUK.1.6	Isét sua molord oné ranga de Mori Keraéng, agu moséd lorong taung perénta agu wérét de Mori Keraéng agu toé manga celad. 
LUK.1.7	Maik isé toé manga anakd, ai hi Élisabét toé wingy agu isét sua so’o tua lopos ga.
LUK.1.8	Manga cangkalin, du caig oru maki de uku disén, hi Zakaria pandé lorong ného imamy oné ranga de Morin. 
LUK.1.9	Ai du téka nampo, nenggitu laséngn te petok imam hitut pandén, toi hia te ngo oné Mbaru Nggeluk, agu tapa dupa nitu. 
LUK.1.10	Du rémé tapan dupa, sanggéd ata do impungn be pé’angs agu ngaji kid. 
LUK.1.11	Rodo itan cangata malékat de Mori Keraéng li Zakria hesé oné racap wanang de compang baté tapa dupa. 
LUK.1.12	Ita punggawa hitu hia gégay agu rantangy. 
LUK.1.13	Maik mai taé de Malékat hitu agu hia: “Néka rantang hau Zakaria, ai ngajim polig tiban, agu hi Élisabét, winam, te loas cengata ata rona, agu paka téi ngasang hia le hau hi Yohanés. 
LUK.1.14	Hau te nisang naim agu te nakah ngot ata do kolé nisang taung naid landing loasn hitu. 
LUK.1.15	Ai hia te moséy oné ranga de Morin agu hia toé kéta inung anggor ko tuak rani agu hia penong le Nai Nggeluky, pu’ung oné mai tuka de endén; 
LUK.1.16	hia te pandé do data Israél holés kolé nggere oné Morin, Mori Keraéng disé, 
LUK.1.17	agu hia te lako bolo mai Mori Keraéng oné Nai agu kuasa di Élia kudut pandé holés nai de sanggéd ema latang te anakd, agu nai disét da’at nggere-oné nai disét molor. Agu le hitu ambi te Morin ro’éng ata kopn latang te Hia.” 
LUK.1.18	Itu kali mai taé di Zakaria ngong malékat hitu: “Co’o kétay laku pecingn, te apa ho’o te jariy? Ai aku tu’ak ga, agu wina daku tiong lén mosén.” 
LUK.1.19	Walé de malékat hitu agu hia: “Aku ho’o hi Gabriél, hitut tiba taé de Mori Keraéng, agu ata wuat te curup agu hau, agu kudut caing keréba di’a ho’o oné hau. 
LUK.1.20	Moro matan, hau te dopelh agu toé ngancéng curupn dengkir leso du nia taung jarid apa so’o ai toé imbi curup dakuh, hitut manga tu’ung tai itan du cai leson. 
LUK.1.21	Rémé nggitun, dod ata sereng kid géréng hi Zakariasd. Lenget laing lisé, te nggitu bail naisn oné Mbaru Nggeluk. Itu kali hia tombo hawa-haol agu isén, ai hia, hitu kin dopéln. 
LUK.1.22	Du ngo nggere-pé'ang, hia toé ngancéng curupy agu isé, wiga baég lisé te hia poli ita ca tanda oné Mbaru Nggeluk. Itu kali téeing tanda molé liha nggere-oné isé, ai dopel kin hia. 
LUK.1.23	Du polig leso maki dihan, hia kolé mbarun.
LUK.1.24	Remon wa poli hitu, hi Élisabét, winan, na’ang wekin, agu tédéng lima wulangn hia toé ngo bepé’angy, taén: 
LUK.1.25	“Ho’o kéta ca pandé de Mori Keraéng latang te aku, agu te ho’on, Hia henan té capu ritak daku oné mai ranga data.”
LUK.1.26	Oné wulang te enemn, Mori Keraéng jera malékat Gabriél ngo oné ca béndar oné Galiléa, ngasangn Nasarét, 
LUK.1.27	oné cengata anak molas hitut naca agu cengata ata ngasangn hi Yusuf oné mai kilo di Daud; ngasang de anak molas hitu hi Maria. 
LUK.1.28	Du malékat hitu ngo oné mbaru di Marian, mai taén: “Tabé, ité ata widang berkak le Morin, Mori Keraéng manga agu itéy.” 
LUK.1.29	Ného wetér hi Maria dengé curup hitu, mai taén oné nain, apa kétay péng betuan tabé hitu. 
LUK.1.30	Mai taé di malékat hitu ngong hia: “Néka rantang, Maria, ai ité te tiba widang berkak oné ranga de Mori Keraéng. 
LUK.1.31	Moro matan, ité te na’ang wekid agu te loas cengata anak ata rona, agu porong téing ngasangy lité Hia hi Yésus. 
LUK.1.32	Hia te ciri ata méséy, agu te caro Anak de Mori Keraéng Ata Langkas Kéta. Agu Mori Keraéng te widang Hia seriga di Daud, empo Run; 
LUK.1.33	agu Hia ata ciri raja sanggéd waé di Yakob dengkir tain, agu peréntan toé manga tara cemoln.” 
LUK.1.34	Curup di Maria ngong malékat hitu: “Co’o kéta néng ngancéng jari apa hitu, ai aku toé di neki agu ronag?” 
LUK.1.35	Wantil de malékat hitu agu hia: “Nai Nggeluk wa’u oné itéy, agu kuasa de Mori Keraéng ata langkas kéta te sémbéng itéy; ali hitu, anak hitut kudut loas lité Anak nggeluk de Mori Keraéng. 
LUK.1.36	Agu moro matan, hi Élisabét, asé-ka’ém hio, hia kolé te ho’on, na’ang wekin cengata anak ata rona du turung tu’an, agu ho’og wulang te enem, hia hitut le taé ata toé wingy. 
LUK.1.37	Ai latang te Mori Keraéng sanggén cao-ca ngancéng kéta taung.” 
LUK.1.38	Mai taé di Maria: “Tu’ung-tu’ung kéta aku ho’o mendi de Mori Keraéngk; jari oné aku lorong taém hitu.” Itug kali ngon malékat hitu.
LUK.1.39	Pisa wulang poli hitu, ngon hi Maria, nggaruk lako nggere-éta goloy, tua ca béndar oné Yéhuda. 
LUK.1.40	Cai nitu hia, ngo oné mbaru di Zakarias, agu tabé hi Élisabét. 
LUK.1.41	Agu du hi Élisabét dengé tabé di Mariay, jékal anakn oné tukan, agu hi Elisabét kolé penong le Nai Nggeluky, 
LUK.1.42	mai taén agu télés kéta rewengn: “Berkak kéta ite oné mai sanggéd inéwai, agu berkak kéta wua tukam. 
LUK.1.43	Céing kétak aku ho’o, wiga endé de Morig mai la’at akuy? 
LUK.1.44	Ai moro matan, tu’ung, du tabém hitu dengé le tilu dakuy, anak ho’ot oné tukag jékal nakan. 
LUK.1.45	Mosé di’a ité, ai ité imbi apa ata curup de Mori Keraéng, te cai oloy.”
LUK.1.46	Mai taé di Maria:
LUK.1.46	“Weki agu wakar’g bong Mori Keraéngy,
LUK.1.47	agu nakay ai Mori Keraéng, Ata selamak aku,
LUK.1.48	ai Hia poli ita merik de mendin.
LUK.1.48	Moron kéta, pu’ung ho’o main, sanggéd bija nggere-wan, te curup ngong aku mosé di’ay,
LUK.1.49	ai Hiat Pu’un Kuasa, poli pandé wintuk mésé kéta oné aku, agu nggeluk kéta ngasangn.
LUK.1.50	Agu nabitn wa-wa na’ay lobo ata hitut rantang Hiay,
LUK.1.51	Hia toto kuasan ali pandé le limén,
LUK.1.51	agu pandé mbihi-mbehar ata situt mésé kéta naid.
LUK.1.52	Hia na’a nggere wa ata situt manga kuasad éta mai serigad, agu téti nggere étas ata situt pele-wa
LUK.1.53	Hia pandé hépak taungs situt di’ad oné ata situt daréms, agu jera ata situt bora ngo agu limé kanangd.
LUK.1.54	Hia campé Israél mendi Run,
LUK.1.54	ai Hia nuk nabit Run
LUK.1.55	ného hitut baté rekén oné empo dité, oné hi Abraham, agu wua-wélan dengkir tain.”
LUK.1.56	Agu hi Maria, am manga telu wulang ka’éng cama agu hi Élisabét, itu po kolé béon.
LUK.1.57	Poli hitu, rapakg wulangn hi Élisabét te loasy, agu hia lada cengata anak ata rona. 
LUK.1.58	Du dengé le haé béon, agu taung haé ukun, te Mori Keraéng poli toi nabitn hitut nggitu bail mésén oné hia, naka kétas isé cama laing agu hia. 
LUK.1.59	Itu kali maid isé, du leso te alon, te sunat anak koé hitu, agu kudut téing ngasang lisé hia: hi Zakariasy, lorong ngasang de eman, 
LUK.1.60	maik taé dé endén; “Néka, hia paka ngasang hi Yohanés.” 
LUK.1.61	Mai taé disé ngong hia: “Toé manga oné mai kilo de méu ata ngasang nenggitun.” 
LUK.1.62	Itu kali nggewit molé kaut eman lisé te réi, céing liha téing ngasangn anakn hitu. 
LUK.1.63	Tegi liha watu tulis, poli hitu tulis liha: “Ngasangn hi Yohanés.” Sanggéd isé jenger kéta taungs. 
LUK.1.64	Agu du hitu kolé wuka mu’un, ngancéng tomboy te naring Mori Keraéng.
LUK.1.65	Rodo rantang taungs ata situt ka’éng baling isé, agu sanggéd apa situ dumuk lobo-mu’us oné temu tana lengko Yudéa. 
LUK.1.66	Agu sanggéd ata situt dengén, na’a oné nais, agu mai taéd: “Ciri apa kéta péng anak koé ho’o tai?” Ai berkak de Mori Keraéng loréng hiay.
LUK.1.67	Agu hi Zakarias, eman penong le Nai Nggeluky, itu kali lén pedén:
LUK.1.68	“Naring kétay Morin, Mori Keraéng de Israél,
LUK.1.68	ai Hia la’at ro’éngn agu ba géal latangt isé,
LUK.1.69	Hia pandé todo ca rangga selamak te ité,
LUK.1.69	oné mai waé di Daud, mendin,
LUK.1.70	– ného hitut poli curupn pu’ung médé main,
LUK.1.70	le mu’u de sanggén taung nabi situt nggeluk,
LUK.1.71	te caca ité oné mai sanggéd bali dité,
LUK.1.71	agu oné mai limé de sanggéd taung isét kodo ité,
LUK.1.72	kudut toto nabitn oné empo dité,
LUK.1.72	agu nuk rekén hitut nggeluk,
LUK.1.73	ngong wada hitut poli taé oné hi Abraham, ema de empo dité, te Hia widang itéy
LUK.1.74	kudut ité lego oné mai lime data balid,
LUK.1.74	ngancéng suju Hia toé déméng rantang
LUK.1.75	oné helek agu molor wa ranga Diha tédéng moséd
LUK.1.76	Agu hau, oé anak daku, te caro nabi de Mori hitut Langkas Kéta,
LUK.1.76	ai hau té lako bolo mai Morih, té wé’ang salang latang té Hia,
LUK.1.77	té téing agu ro’éng Diha haéng pa’él latang selamak hitu, landing le ampongs ndékok disé,
LUK.1.78	le widang agu mohas oné mai Mori Keraéng dité,
LUK.1.78	ali nia Hia te laat ité,
LUK.1.78	mataleso gula éta mai osang langkas,
LUK.1.79	latang te gérak isét ka’éng oné nendep, agu ata gonggém moséd, kudut tito wa’i dité nggere oné salang hambor-meler.”
LUK.1.80	Anak koé hitu, éta-éta tu’an agu danga-danga weger nain. Agu hia ka’éng oné satar mambaky dengkir leso hia paka toto wekin oné Israél.
LUK.2.1	Du hitu Kaisér Agustus téi ca perénta, jera bilang taungs ata temu tana lino. 
LUK.2.2	Ho’o kéta bilang ata laring cain, du hi Kirénius ciri gubernur tana Siria. 
LUK.2.3	Itu kali ngod taung ata tulis ngasangd néténg béndar rud.
LUK.2.4	Nenggitu kolé hi Yosép mai oné mai béndar Nasarétd, tana galiléa, nggerlau Yudéa, oné kota di Daud, ngasangn Bétléhém, - ai hia oné mai uku agu waé di Daud – 
LUK.2.5	Kudut tulis cama agu hi Maria, nacan, ata rémé weki mendon.
LUK.2.6	Du hitu, rapak leson hi Maria te loas, 
LUK.2.7	agu hia lada cengata anak ata rona, anak ngason; itu kali wéngko le lapon, agu rening oné galang, ai toé manga osang oné mbaru te toko disé.
LUK.2.8	Oné tana hitu manga isét lami jimbal, ata ka’éng oné satar lami paéngd le wié. 
LUK.2.9	Rodo hesén cengata malékat de Mori Keraéng ruis isé, agu dirap de Mori, néray baling isé; agu isé rantang da’ats. 
LUK.2.10	Mai taé de malékat hitu ngong isé: “Néka rantang, ai moron tu’ung, aku tombo agu méu, ata nisang kéta nai latang te sanggén ata. 
LUK.2.11	Leso ho’o loas tu’ung te méu ata sambé, ngong hi Kristus, Mori, oné béndar di Daud. 
LUK.2.12	Agu ho’o tandan te méu: Méu té ita cengata anak wara, - wéngko le lapo, agu halas kin oné galang.” 
LUK.2.13	Agu rodo itad cama laing agu malékat hitu lawa do éta Surga, ata naring Mori Keraéng, taéd:
LUK.2.14	“Bong kéta latang te Mori éta awang-ngkiang,
LUK.2.14	agu hambor-meler oné lino latang te manusia situt henan agu Hia.”
LUK.2.15	Du sanggéd malékat situ ngos, kolé nggere-éta Surga, sanggéd taung isét lami jimbal situ taé cama taud: “Mai ga, ngo oné Bétléhém kudut lélo apa hitut manga nitu, ného hitut taé de Mori Keraéng agu ité.” 
LUK.2.16	Itu kali isé gélang-gélang ngod, agu ita hi Maria agu hi Yosép, agu anak réak hitu, ata ngai halas kin oné galang. 
LUK.2.17	Agu du itan lisé, isé tombo taung apa situt poli taé oné isé latang te Anak koé hitu. 
LUK.2.18	Agu sanggéd isét dengé lengéts, landing apa situt taé disét lami jimbal agu isé. 
LUK.2.19	Maik hi Maria na’a taung oné nain sanggéd tombo situ agu tenangs liha. 
LUK.2.20	Itug kali koléd taung isét lami jimbal ga, cang naring agu bong Mori Keraéngd, ai sanggéd taung situt dengé agu ita disé, laingd taung agu apa situt poli taé agu isé.
LUK.2.21	Du rapak alo leson agu Hia paka sunaty, agu téing ngasang hi Yésusy, hituy ngasang hitut taé le malékat du toéd na’ang wekin Hia le endén.
LUK.2.22	Agu du rapak leso pandé nggélokn, lut adak Taurat di Musa, isé ba Hia oné Yérusalém, kudut condo Hia oné ranga Mori Keraéngy, 
LUK.2.23	ného ata poli tulis oné Adak de Mori Keraéng, “Sanggéd taung anak ata rona ata ngasod paka pandé nggeluks te Mori Keraéng,” 
LUK.2.24	agu kudut ba takung lorong apa ata taé oné Adak de Mori Keraéng, wina ronas tekur ko suan anak tekur jawa.
LUK.2.25	Manga cengata oné Yérusalém, ngasangn hi Siméon. Hia cengata ata molor agu ata junggu, ata géréng kin Hiat lémbu nai latang té Israél. Nai Nggeluk manga lobo hiay, 
LUK.2.26	agu oné hia poli toi le Nai Nggeluk, te hia toé di matay émé toé di ita liha Mésias, ngong Hia hitut palas le Mori Keraéng. 
LUK.2.27	Hia ngo oné Mbaru de Mori Keraéngy le sur de Nai Nggeluk. Du hitu Mori Yésus, dadé nggere-oné lata tu’an, kudut pandé sanggéd adak Taurat, 
LUK.2.28	hia tiba Anak koé hitu agu kapun, cang agu naring Mori Keraéngn, mai taén:
LUK.2.29	“Te ho’on Mori, ondang ngon mendim agu hambor meler, lorong agu taé Rum.
LUK.2.30	Ai mata daku poli ita selamak hitut oné mai Ité,
LUK.2.31	hitut poli ambin Lité oné ranga de sanggéd ata,
LUK.2.32	ngong gérak hitut ciri ata tombo laing latang té uku bana, agu ciri bong laing latang te ro’éngm Israél.”
LUK.2.33	Eman agu endén lenget da’ats, landing sanggéd apa situt curup latang te Hia. 
LUK.2.34	Itu kali berkak isén hi Siméon, agu mai taén ngong hi Maria, endé de Anak koé hitu: “Tadan tu’ung, Anak koé ho’o poli cerepn te pa’u agu to’od do ata oné Israél, agu te ciri ca tanda te mangan raha, 
LUK.2.35	– agu ca sempilang te burut pucu de rum, - kudut nesad nuk nai data do.”
LUK.2.36	Nitu mannga kolé hi Hana, cengata nabi inéwai, anak di Fanuél, oné mai panga di Asyér. Hia tu’a kéta gi. Du poli kawingn, pitu ntaung mosé agu ronan, 
LUK.2.37	te ho’on hia luang gi, agu ubu alompulupat ntaungy. Hia toé dé’it manga ledo Mbaru de Mori Keraéng, agu wié leson suju agu puasa agu ngaji. 
LUK.2.38	Agu du hitu kolé hia mai nituy agu wali di’a oné Morin, agu tombo latang te Anak koé hitu, oné sanggéd ata situt géréng kid loak langki latang té Yérusalém.
LUK.2.39	Du poli pandéd taung situ, lut Adak de Mori Keraéng, itus kali koléd oné béndar baté ka’éngd, béndar Nasarét oné Galiléa. 
LUK.2.40	Anak koé hitu éta-éta uwan agu weger gi, nggalas kétay, agu momang widang de Mori Keraéng manga oné Hiay.
LUK.2.41	Néténg ntaung, ata tu’a do de Mori Yésus ngo oné Yérusalém, du leso ramé Paska. 
LUK.2.42	Du ubu campulu sua ntaung Mori Yésus, itu ngod isé oné Yérusalém ného olo maid leso ramé hitu. 
LUK.2.43	Du polid leso ramé situ, lété koléd, Mori Yésus ka’éng kin oné Yérusalém, toé baé lata tu’an. 
LUK.2.44	Ai le nuk disé, am Hia manga oné ata situt cama lako, éma lako kid isé tédéng leso ca; itud po kawé Hia oné haé wa’ud agu haé pecingn. 
LUK.2.45	Lodok le toé ita Hia lisé, itu holés kolé nggere-oné Yérusalém cang agu kawé Hiad. 
LUK.2.46	Telu leso wa ga, ita lisé Hia oné Mbaru de Mori Keraéng; Hia lari lonto oné bahi-réha isét pecing Taurat, cang séngét isén, agu sinad Liha réi do oné isé. 
LUK.2.47	Sanggéd taung isét séngét curup Diha lenget laing cedekn, nenggitu kolé sanggéd walé Diha situ. 
LUK.2.48	Du itan Hia lata tu’an, lenget taung isé, mai taé de endén ngong Hia: “Nana, co’o tara pandé nenggo’om Hau agu ami? Lélo emam agu aku soang naigm kawé Hau?” 
LUK.2.49	Mai walé Diha ngong isé: “Co’o néng tara kawé Akus méu? Toé néng pecing le méu, te Aku paka manga oné Mbaru de Emag?” 
LUK.2.50	Maik toé ingutn lisé curup hitut taé Diha agu isé. 
LUK.2.51	Itug kali kolén Hia cama laing agu isé nggere-oné Nasarét; agu Hia uwa oné isé kin. Endén na’a oné nai taungs curup situ.
LUK.2.52	Agu Mori Yésus éta-éta tu’an, agu tambang nggalas agu mésén, agu danga-danga momangn le Mori Keraéng agu manusia.
LUK.3.1	Oné ntaung campulu liman perénta de Kaisér Tiberius, lété hi Ponsius Pilatus ciri wakéln tana Yudéa, agu hi Hérodés rajan tana Galiléa, hi Pelipus, asé-ka’én rajan tana Ituréa agu Trakonitis, agu hi Lisanias rajan tana Abiléné, 
LUK.3.2	du hi Anas agu hi Kaipas ciri Imam Mésé, cain curup de Mori Keraéng oné hi Yohanés, anak di Zakarias oné satar mambak. 
LUK.3.3	Itug main hi Yohanés oné temu tana Yordan, ba keréba te cebong kudut tesérm agu ampong ndékoks, 
LUK.3.4	ného situt poli tulis oné Kitap di nabi Yésaya:
LUK.3.4	“Manga reweng hitut ngahol kin oné satar mambak:
LUK.3.4	Arong salang latang te Mori,
LUK.3.4	pandé heleks salang latang te Hia.
LUK.3.5	Néténg bengkok te ronés,
LUK.3.5	agu bilang poco agu golo te pandé béas,
LUK.3.5	situt wiki-wekokd te pandé heleks,
LUK.3.5	situt wa-étas te pandé béas,
LUK.3.6	agu sanggéd ata té ita selamak hitut oné mai Mori Keraéng.”
LUK.3.7	Mai taén ngong ata do situt mai oné hia te cebong: “Oé méut waé de ular mbangi! Céingy ata tura agu méu, losim oné mai rabo hitut kudut caiy? 
LUK.3.8	Itu tara cir koé wua ata pakep tau agu teser. Agu néka nuk oné nai koés: Hi Abraham ema dami! Ai taé laku agu méu: Mori Keraéng ngancéng pandé sanggéd anak latang te hi Abraham oné mai sanggéd watu so’o! 
LUK.3.9	Cola polig mangan lobo waké haju, agu néténg pu’u situt toé cir di’ad, te pokas agu longgo oné apis.”
LUK.3.10	Mai réi disét do agu hia: “Émé nenggitu, co’o kétag pandé dami kali ga?” 
LUK.3.11	Mai walén: “Céing ata manga suad bajun, porong pati liha agu hiat toé mangan; agu céing ata manga ni’ang, hia paka pati kolé nenggituy.” 
LUK.3.12	Manga kolés maid isét tegi béa, kudut cebongs agu mai réid agu hia: “Guru, apa kétag pandé dami?” 
LUK.3.13	Walé liha: “Néka tegi dancu oné mai hitut poli cerepn latang té méu.” 
LUK.3.14	Agu serdadu-serdadu réi kolé agu hia: “Agu ami ga, apa kétag pandé dami?” Walé di Yohanés agu isé: “Néka enggerep agu néka loma ata; remo kaut agu nggajing koé de rum.”
LUK.3.15	Maik soho ata do ngai géréngd agu bengkes kid, agu réi taung oné naid latang te hi Yohanés, am te hia kétay Mésias. 
LUK.3.16	Mai walé di Yohanés agu taé oné sanggéd ata situ: “Aku cebong méuk le waé, maik Hiat ata céwé mésén oné mai Aku té maiy; té caca wasé sepatun kaut laku, aku toé kopg. Hia te cebong méu le Nai Nggeluk agu le api. 
LUK.3.17	Doku te tepi polig lobo limé Diha kudut nding babi baté rikn agu te nongko gandum na’a oné langkokn, maik ba’o situ, te tapa oné apis hitut toé ngancéng pesan.”
LUK.3.18	Le do toing bana, hi Yohanés wéro keréba di’a oné ata do. 
LUK.3.19	Maik hia du poli rondong raja Hérodésn, campit bicar di Hérodias, wina de asé-ka’én, agu ali do sala bana ata pandé liha, 
LUK.3.20	raja hitu danga-danga da’atn le na’a oné bui hi Yohanés.
LUK.3.21	Du sanggéd ata do situ, poli taung cebongd, agu du Mori Yésus kolé cebongy agu rémé ngajin, rodo cengka awang, 
LUK.3.22	agu wa’un Nai Nggeluk, ba tara de Tekur Jaway lobo Hia. Agu dengé reweng éta mai awang: “Hau Anak ata momang Daku, oné Hau kéta ata henan Laku.”
LUK.3.23	Du Mori Yésus pu’ung gorin, ubun am manga telumpulu ntaungy, agu lorong le taé data, Hia anak di Yosépy, anak di Éliy, 
LUK.3.24	Anak di Matat, anak di Léwi, anak di Mélkhi, anak di Yanai, anak di Yosép, 
LUK.3.25	anak di Matica, anak di Amos, anak di Nahum, anak di Hésli, anak di Nagai, 
LUK.3.26	anak di Maat, anak di Matica, anak di Siméi, anak di Yosékh, anak di Yoda, 
LUK.3.27	anak di Yohanan, anak di Résa, anak di Zérubabél, anak di Séaltiél, anak di Néri, 
LUK.3.28	anak di Malkhi, anak di Adi, anak di Kosam, anak di Élmadam, anak di Ér, 
LUK.3.29	anak di Yésua, anak di Éliésér, anak di Yorim, anak di Matat, anak di Léwi, 
LUK.3.30	anak di Siméon, anak di Yéhuda, anak di Yosép, anak di Yonam, anak di Éliyakim, 
LUK.3.31	anak di Méléa, anak di Mina, anak di Matata, anak di Natan, anak di Daud, 
LUK.3.32	anak di Isai, anak di Obét, anak di Boas, anak di Salmon, anak di Nahason, 
LUK.3.33	anak di Aminadab, anak di Admin, anak di Arni, anak di Hézron, anak di Pérés, anak di Yéhuda, 
LUK.3.34	anak di Yakob, anak di Ishak, anak di Abraham, anak di Térah, anak di Nahor, 
LUK.3.35	anak di Serug, anak di Réhu, anak di Pélég, anak di Éber, anak di Salmon, 
LUK.3.36	anak di Kénan, anak di Arpakhsad, anak di Sém, anak di Nuh, anak di Lamékh, 
LUK.3.37	anak di Métusalah, anak di Hénokh, anak di Yaréd, anak di Mahalaléél, anak di Kénan, 
LUK.3.38	anak di Énos, anak di Sét, anak di Adam, anak de Mori Keraéng.
LUK.4.1	Mori Yésus hitut penong le Nai Nggeluky, kolé oné mai waé Yordan, itu kali titong le Nai Nggeluky oné satar mambak. 
LUK.4.2	Hia ka’éng nitu patmpulu leso béhéngn, agu damang le jing da’aty. Lawang nitun Hia, toé kéta manga hangn, agu du poli hitu Hia darém gi. 
LUK.4.3	Itu kali mai taé de jing da’at ngong Hia: “Émé Anak de Mori Keraéng Hau, jera dé watu so’o ciri rotis.” 
LUK.4.4	Mai walé de Mori Yésus agu hia: “Manga tulis: Mosén manusia toé le roti kanang.”
LUK.4.5	Poli hitu hia dadé Mori Yésus éta osang ata langkas, agu ca repa mata kaut hia toto taung agu Hias sanggéd menan de tana lino. 
LUK.4.6	Mai taé de jing da’at ngong Hia: “Sanggéd situt kuasa agu di’a dirapn te téing Haus laku, ai sanggéd situ polig téing agu akud, agu aku téing oné céing kaut ata ngoéng laku. 
LUK.4.7	Jari, émé Hau suju akuh, sanggéd menan situ, de Haus morid.” 
LUK.4.8	Maik Mori Yésus taé agu hia: “Manga tulis; Hau paka suju Mori Keraéng, Sengajim, agu oné Hia kaut hau iom!”
LUK.4.9	Poli hitu, hia dadé Mori Yésus nggere-oné Yérusalém, agu peher Hia éta bubung Mbaru de Mori Keraéng, mai taén ngong Hia: “Émé Anak de Mori Keraéng Hau, woncekh dé nggere wah, 
LUK.4.10	ai manga tulis: ‘Latang te Hau, Hia jera sanggéd taung malékatn kudut sémbéng Hau, 
LUK.4.11	agu isé te saka Hau lobo liméd, rantang boto timpok oné watu wa’im.’ ” 
LUK.4.12	Mai walé de Mori Yésus agu hia: “Manga curup, hau néka damang Mori Keraéngm, Sengajim.”
LUK.4.13	Du poli taung cemold sanggéd damang de jing da’at hitu, jing da'at hedong oné mai Hia, agu géréng leso ata di’an.
LUK.4.14	Le kuasa de Nai Nggeluk, koléy Mori Yésus nggere oné Galiléa. Agu émbo-wéron latang te Hia oné temu tana hitu. 
LUK.4.15	Cang hitun, Hia toing ata oné sanggen Mbaru ngaji, agu sanggéd ata naring Hias.
LUK.4.16	Hia ngo oné Nasarét, béo baté uwan, agu lorong laséngn du leso Sabat, Hia ngo oné Mbaru ngajiy, agu hesé kudut bacang Kitab Nggeluk. 
LUK.4.17	Téing oné Hia Kitab di nabi Yésaya, agu du poli wukan Liha, Hia dumpu curup ata manga tulisn:
LUK.4.18	“Nai de Mori Keraéng manga oné Akuy,
LUK.4.18	ali Hia palas Akuy, kudut caing keréba di’a oné ata lénggé;
LUK.4.18	agu Hia poli wuat Akun
LUK.4.19	te tura caca wasé latang te isét dekong,
LUK.4.19	agu ita ata latang te isét buta,
LUK.4.19	kudut legod isét rené,
LUK.4.19	te tombo ntaung nabit de Mori Keraéng cai gi.”
LUK.4.20	Poli hitu tadu Liha buku hitu, téing kolé oné hiat caun, itug kali lonton; lepot oné Hia taungs mata disét manga oné Mbaru ngaji hitu. 
LUK.4.21	Itu kali Hia pu’ung toing isé, mai taén: “Oné leso ho’o rapakn curup ho’o, du dengén le méu.” 
LUK.4.22	Sanggéd ata situ naring molor Diha, agu isé lengets landing curupn situt manik laingd néng caron, itu kali mai taéd: “Toé weli anak di Yusuf Hia ho’o ko?” 
LUK.4.23	Maig taéN ngong isé: “Toét-toé, méu taé go’ét ho’o ngong Aku: Oé doktér, pandé ina koé weki rum di. Pandé koé cé’é ho’o kolé, oné béo rum ho’o, sanggéd situt dengé lami ata poli jarid oné Kapérnaum!” 
LUK.4.24	Agu mai kolé taén: “Aku taé agu méu, tu’ung kéta toé manga nabi ata hiang oné tana run. 
LUK.4.25	Agu Aku taé oné méu, -- agu curup Daku ho’o molorn: Du uwa di Élia manga dod inéwai luang oné Israél, lété hitu walis tédéng telu ntaung agu enem wulang, agu cain darem hena oné temu tana. 
LUK.4.26	Maik hi Élia, wuaty toé latang te cengatan oné mai isé, maik oné inéwai luang oné Sarfat, oné tana Sidon. 
LUK.4.27	Agu du uwa di nabi Élisa, dod ata boké oné tana Israél, toé kéta cengatan oné mai isé ata helis wekid hanang hi Naaman ata Siria hitu.” 
LUK.4.28	Dengé hitu, rabo da’ats ata situt oné mbaru ngaji. 
LUK.4.29	Isé hesés, agu wur Mori Yésus nggere-pé’ang mai béndar, agu dadé Hia oné lupi ngampang poco, osang baté hesén béndar hitu, kudut wéwéng Hia oné ngampang hitu wan. 
LUK.4.30	Maik hia lako seduk lagé oné beréha iséy, agu ngon.
LUK.4.31	Poli hitu Mori Yésus ngo oné Kapérnaumy, ca béndar oné Galiléa, agu toing nitu néténg leso Sabat. 
LUK.4.32	Isé lenget da’ats dengé toingN, ai penong kuasa kéta pa’u curupN. 
LUK.4.33	Oné mbaru ngaji hitu manga cengata ata hena le jingy agu hia ciékn: 
LUK.4.34	“Oé Hau Yésus ata Nasarét, apa sékékm Hau agu pandé dami? Ité mai te pandé calang amit? Pecing laku Tité: Ata Nggeluk oné mai Mori Keraéng.” 
LUK.4.35	Maik renti hia le Mori Yésus, mai taéN: “Hema, pé’ang hau oné mai ata hitum!” Mai jing da’at hitu péncar ata hitu oné beréha ata do, agu pé’ang oné mai hian, toé kolé pandé beti koé cekoén liha. 
LUK.4.36	Agu sanggéd ata lengets, mai taé cama taud: “Lengn tu’ung curup ho’o! Ai agu semengakn kéta, agu kuasaN Hia perénta sanggéd jing da’at agu pé’ang kauts isé.” 
LUK.4.37	Wéro-émbon tombo nia-nian Hia oné tana hitu.
LUK.4.38	Poli hitu Hia kolé oné mai mbaru ngaji hitu, ngo oné mbaru di Simon. Inang di Simon rémé kéta pémpang mésén, agu tegi lisé oné Mori Yésus kudut campé hia. 
LUK.4.39	Itu kali hesén Hia lupi inéwai hitu, agu kenta pémpang hitu; wiga pémpang hitu mora kéta muingy. Itu kali inéwai hitu hidi-hadan to’on, agu tiba isén.
LUK.4.40	Du kolepn leso ga, sanggéd ata beti dadé oné Hia taungs, situt do kéta tarad beti. Itu kali témba limén Hia néténg isé agu pandé ina kéta taungs. 
LUK.4.41	Oné mai isét do situ, pé’ang kolés jing da’at cang agu ciékd: “Ité Anak de Mori Keraéng.” Itu kali ré’ing kéta isé Liha néka curups, ai baé lisé, Hia hi Mesias.
LUK.4.42	Du gérak tana ga, Mori Yésus angkak ngo oné ca osang ata lingi-lengot ketay. Maik ata do kawé Hia; du itan Hia ga, isé po’é kéta tu’ung Hia, kudut néka di pencang iséN. 
LUK.4.43	Maik taé Diha ngong isé: “Oné sanggéd béndar bana kolé, Aku wéro keréba di’a Adak de Mori Keraéng, ai latang te hituk Aku tara wuatg.”
LUK.4.44	Agu Hia wéro keréba di’a oné sanggéd mbaru ngaji oné tana Yudéa.
LUK.5.1	Manga cangkalin Mori Yésus hesé oné lupi sano Genésarét, alang ata do nunggu-nenggér baling mai Hia te séngét curup de Mori Keraéng. 
LUK.5.2	Hia ita suad wangka sili lupi sano. Isét morid polig wa’ud, agu rémé waca ndalad. 
LUK.5.3	Hia léti oné can wangka situ, wangka di Simon, agu jera hia kudut dur oné koéy cekoén, tadang oné mai lupi sano. Itug kali lonton Hia agu toing ata do situ éta mai wangkan. 
LUK.5.4	Du poli taungs tombo, mai taén ngong hi Simon: “Bisé oné paté délemy, agu oké ndalam té deko ikang.” 
LUK.5.5	Mai walé di Simon: “Tuang Guru, tédéng kéta wiégm ami oné wié oké ndala, maik toé manga haéng lagit can; maik le jera Dité, tara oké kolén laku ndala ho’o.” 
LUK.5.6	Du poli oken lisé, isé haéng logur-koukd ikang wiga ndalad wangkag ratasn. 
LUK.5.7	Itu kali isé awit haé rebad oné wangka bana, kudut mai campé isé. Og kali maid isé situ, cama-cama na’a ikang situ oné wangka situ sua, wiga kudut delepd muing. 
LUK.5.8	Du ita li Simon Pétrus tanda lenget hitu, hia cunem wa ranga de Mori Yésusy, agu mai taén: “Mori, co’om tadang koét oné mai akud, ai aku ho’o ata ndékok.” 
LUK.5.9	Ai hia agu sanggéd taung isét cama laing agu hia, jengers, ali do bail ikang situt haéng disé; 
LUK.5.10	lenget kolé hi Yakobus agu hi Yohanés, anak di Zébédéus, ata ciri haé reba di Simon. Mai taé de Mori Yésus ngong hi Simon: “Néka rantang, pu’ung cé’é ho’o maim hau te ndala manusiah.” 
LUK.5.11	Du poli sorok wangkan nggere pé’ang tana masa, isé lego-wa kaut sanggéd cao-ca, agu lut Mori Yésus.
LUK.5.12	Cangkalin Mori Yésus manga oné ca béndary. Nitu manga cengata ata rapos le bokéy. Du itan liha Mori Yésus, itu kali cunémn hia wa tana agu tegi ba’éng: “Mori, émét ngoéngd Ité, pandé helis koé weki daku.” 
LUK.5.13	Itu kali los limén Mori Yésus, asur ata hitu, agu mai taén: “Ngoéng’g Aku, ciri helis kolé weki de hau ga.” Du hitu kéta muing morad bokén. 
LUK.5.14	Mori Yésus ré’ing ata hitu te tombo oné céing kaut, mai taén: “Ngoh ga, toto wekim agu imam, agu ba takung landing helis kolé wekim, takung ného baté adak di Musa, kudut si’ang tu’ung latang te isé.” 
LUK.5.15	Maik keréba latang te Mori Yésus wéro-émbon, agu holid ata do ngo oné Hia, te séngét toing Diha, agu kudut ina betid. 
LUK.5.16	Maik Hia hedong ngo oné osang ata lingi-lengot, agu ngajiy.
LUK.5.17	Manga ca leso, rémé toing atan Mori Yésus, manga pisa taus ata Parisi, agu ata pecing Taurat, lonto séngét toing Dihas. Isét do situ mai oné mai sanggéd béo tana Galiléa, Yudéa, agu oné mai Yérusalémd. Kuasa de Mori Keraéng loréng Hiay, wiga Hia ngancéng pandé ina ata betin. 
LUK.5.18	Itu kali maid pisa taus ata, berotong cengata ata péko, lobo wongka; runcung kéta isé kudut ba hia nggere oné, agu te na’a wa ranga de Mori Yésusy. 
LUK.5.19	Ali toé ngancéng lisé ba nggere onén, ai nemper bail ata nitu, itu kali tukéd isé éta épa mbaru, agu tetas épa situ, agu ulur ata hitu agu wongkan oné bahi-réha ata do, dungka kéta ranga de Mori Yésus. 
LUK.5.20	Du poli itan imbi disé le Mori Yésus, mai taé Diha: “Oé nana, sanggéd ndékokm polisg ampongd.” 
LUK.5.21	Maik ata pecing Taurat agu ata Parisi taé oné naid: “Céing kéta péng ata ho’ot mbéis Mori Keraéngy? Céing ata ngancéng ampong ndékok, bom émé weki run Mori Keraéng kali?” 
LUK.5.22	Maik Mori Yésus pecing nuk disé, maig taén ngong isé: “Apay ata nuk laing de méu oné nais? 
LUK.5.23	Nia ata céwé émongn, taé ndékok poli ampongd, ko, taé to’o ga, agu lakoh ga? 
LUK.5.24	Maik kudut baé le méu, te oné lino ho’o Anak Manusia manga kuasan te ampong ndékok” – mai taén ngong ata péko hitu -- “Aku taé agu hau, to’oh ga agu téti wongkam, kolé mbarum!” 
LUK.5.25	Agu du hitu kéta muing to’on hia, oné ranga disé, téti wongkan agu kolé mbarun, cang agu bong Mori Keraéngn. 
LUK.5.26	Sanggéd ata situ lenget kétas, itu kali bong Mori Keraéngd agu rantang kétas isé, mai taéd: “Leso ho’o, ami poli ita le matagm sanggéd apa ata lenget kéta laings.”
LUK.5.27	Poli hitu, du ngo nggere pé’angn Mori Yésus, Hia ita cengata ata tegi béa, ngasangn hi Léwi, ngai lonton oné mbaru tegi béa. Mai taé de Mori Yésus ngong hia: “Mai, lorong Akuh!” 
LUK.5.28	Itu kali hesén hi Lewi agu legong taung sanggéd menan, ngo lorong Hiay.
LUK.5.29	Agu hi Léwi pandé ramé mésé te Hia oné mbarun, agu dod ata tegi béa, agu taung ata bana cama hang agu Hia kolés. 
LUK.5.30	Sanggéd taung ata Parisi agu ata pecing Taurat nggere-nggauts agu ata nungku de Mori Yésus, mai taéd: “Co’o méu tara hang agu inung cama agu isét tegi béa agu ata ndékoks?” 
LUK.5.31	Mai walé de Mori Yésus agu isé, taéN: “Toé ata weki di’a te kawé doktér, maik ata beti kali; 
LUK.5.32	Mai Daku toé kudut bénta isét molor, maik ata ndékok, kudut isé tesers.”
LUK.5.33	Sanggéd taung ata Parisi situt curup kolé agu Mori Yésus: “Ata nungku di Yohanés dondé puasa taungs agu ngajis, nenggitu kolés ata nungku disét Parisi, maik ata nungku Dité, hang agu inungs.” 
LUK.5.34	Mai walé de Mori Yésus agu isé: “Ngancéng weli haé-reba dihat kopé harat jera puasas, rémé hiat kopé harat ngai manga cama agu iséy? 
LUK.5.35	Maik te cai leson, du hiat kopé harat emi oné mai isén, du hitu, itu po puasas isé.”
LUK.5.36	Tombo kolé Liha ca rapang agu isé: “Toé dé’it manga can ata, hitut wirot caré oné mai baju weru, kudut tumpak oné baju manga. Émé nenggitu hitut weru kolé birety, agu oné baju hitut manga toég duhan caré tumpak hitut wirot oné mai baju werun. 
LUK.5.37	Nenggitu kolé néng, toé kéta can ata, na’a anggor weru oné kandi manga, ai émé nenggitu, anggor weru situ pandé bilés kandi luit hitu, agu anggor weru situ te werewaés, agu kandi hitu kolé bilesy. 
LUK.5.38	Maik anggor ata werud paka na’a oné kandi ata werun kolé. 
LUK.5.39	Toé kéta manga cengatan atat poli inung anggor mangan, ngoéng kolé inung anggor ata werun, ai taé diha, anggor manga hitu ata di’an.”
LUK.6.1	Du leso Sabat lari lakon Mori Yésus agu ata nungkun oné uma gandum, ata nungkun ako gandum kocol kaut le limé agu hangd. 
LUK.6.2	Maik mai taéd pisa taus ata Parisi: “Co’o méu tara pandé cao-ca ata iréng laingn du leso Sabat?” 
LUK.6.3	Mai walé de Mori Yésus agu isé: “Toéd di bacang le méu, apa ata pandé di Daud, du hia agu isét haé lakon darems, 
LUK.6.4	co’o hia ngo oné Mbaru de Mori Keraéngn agu emi roti hélang, hang néngn, agu téing taung isét haé lakon, kali po roti situ toé ngancéng hangd, bom lisét imam kali?” 
LUK.6.5	Mai kolé taé de Mori Yésus agu isé: “Anak Manusia ho’oy Morin leso Sabat.”
LUK.6.6	Manga kole du ca leso Sabat, Mori Yésus ngo oné mbaru ngaji, agu toing ata. Nitu manga cengata ata mata limé wanangn. 
LUK.6.7	Ata pecing Taurat agu ata Parisi léngér Mori Yésus, cala pandé ina Liha ata du leso Sabat, kudut isé manga cobétd te sala laing Hia. 
LUK.6.8	Maik Hia pecing nuk disé, itu kali curupn ngong ata hitut mata limé wanangn: “To’oh ga, agu hesé oné réhah!” Itu kali hesén ata hitu. 
LUK.6.9	Mai taé de Mori Yésus ngong isé: “Aku réi méuk: Niay ata kopn du leso Sabat, pandé di’a ko pandé da’at, pandé mo’éng mosé data ko pandé calangy?” 
LUK.6.10	Poli hitu, Hia énam taungs isé, mai taén ngong ata hitut beti: “Los limém!” Ata hitu lorong kaut, agu inag limén. 
LUK.6.11	Itu kali rua kéta rabo disé, agu bantangd ga, co’o kéta péng pandén lisé Mori Yésus.
LUK.6.12	Lété hitu, ngoy Mori Yésus nggere-éta golo te ngaji, agu tédéng wién Hia ngajin kamping Mori Keraéng. 
LUK.6.13	Du gérak tana, béntas Liha ata nungkun, itu kali pilé oné mai isé, campulusua taus, situt carod Liha rasul: 
LUK.6.14	Hi Simon, ho’ot téing liha ngasangn hi Pétrus, agu hi Andréas asé di Simon, hi Yakobus agu hi Yohanés, hi Pelipus agu hi Bartoloméus. 
LUK.6.15	Hi Matéus agu hi Tomas, hi Yakobus anak di Alféus, agu hi Simon hiot béntan ata Zélot, 
LUK.6.16	hi Yudas anak di Yakobus agu hi Yudas Iskariot hitut pika Hiay cepisa.
LUK.6.17	Itug kali Hia wa’u éta mai golon agu sanggéd rasul, asi oné ca osang paté béas; nitu lipurs do ata nungku Diha agu lawa bana, situt mai oné mai temu tana Yudéa, agu oné mai Yérusalém, agu sili mai biring béndar Tirus agu Sidon. 
LUK.6.18	Mai disé kudut séngét toing Diha, agu kudut pandé ina koé betid; isét hena le jing da’at kolé inas. 
LUK.6.19	Agu sanggéd taung ata do situ, tili-woér kétas te asur Hia, ai manga kuasa ata pé’ang oné mai Hian, agu sanggéd ata situ pandé inas Liha.
LUK.6.20	Itu kali Mori Yésus lélo taung ata nungkun, agu mai taén:
LUK.6.20	“Mosé di’am, oé méut lénggé, ai de méu morin Adak de Mori Keraéng.
LUK.6.21	Mosé di’am, oé méut te ho’on darem, ai méu te nulam.
LUK.6.21	Mosé di’am, oé méut te ho’on rétangm, ai méu te tawa dalérm.
LUK.6.22	Mosé di’am méu, émé landing le Anak Manusia, manga ata jogot méu, agu émé isé keti méu, agu mbécik méu, agu kémpa ngasangm, mana ca apa ata da’aty.
LUK.6.23	Nakah ga du hitu, agu nisang naim, ai moro-matan kéta, lahém mésén éta Surga; ai ného nggitu kolés rukud empo disé pandé lisé sanggéd nabi.
LUK.6.24	Maik calang méu, oé méut bora, ai oné boras, méu poli delék lémbu nais.
LUK.6.25	Calang dé méu, hitut te ho’on becurm, ai méu te darem. Calang dé méu, hitut te ho’on tawam, ai méu te susam agu rétangm.
LUK.6.26	Calang dé méu, émé sanggéd ata naring méu, ai ného nggitu kolé ruku de empo disé, pandéd lisé sanggéd nabi tangké.”
LUK.6.27	“Maik ngong méu, ata pinga Aku, taé Laku: Momang koé balim, pandé di’a agu ata situt rangkat méu. 
LUK.6.28	Tegi koé berkak latang té ata situt mawang méu; ngaji koé latang té ata situt renti méu. 
LUK.6.29	Céing ata pak pacu cam, tong kolé pacu cam oné hia; agu céing ata rambut jubam, ondang kolé hia emi bajum. 
LUK.6.30	Téing ga oné céing kaut ata tegi agu méun; agu néka tegi kolé oné ata situt rambut ceca de méu. 
LUK.6.31	Agu apa ata ngoéng laing le méu te pandé lata agu méu, porong pandé kaut nenggitu kolé agu isé. 
LUK.6.32	Agu émé méu momang ata situt momang méu, apay weli adak di’am ga? Ai sanggéd ata ndékok kolé momang kolé sanggéd ata situt momang isés. 
LUK.6.33	Ai émé méu pandé di’a agu ata situt pandé di’a agu méu, apay weli adak di’am ga? Sanggéd taung ata ndékok kolé pandé nenggitus. 
LUK.6.34	Agu émé méu téing célong apa kaut oné ata, ai méu bengkes te tiba cao-ca oné mai hia, apay weli sara di’am ga? Sanggéd taung ata ndékok kolé téing célong agu sanggéd ata ndékok, kudut isé tiba kolé ata camas dod. 
LUK.6.35	Maik méu, momang koé balim, agu pandé sara di’a agu isé, agu téing célong ata toé manga bengkes laing te lékod, lahém ga te mésé kéta, agu méu te ciri anak de Mori Keraéngm hitut Éta kétay; ai Hia di’a agu ata situt toé pecing te wali di’a agu isét ata da’at. 
LUK.6.36	Porong méu gawas koém, cama ného Emas hitut gawas.”
LUK.6.37	“Méu kolé néka bicar atam, wiga méu kolé toé bicarm lata. Agu méu néka wahéng ata, wiga méu kolé toé wahéngm lata; ampong ata, wiga méu kolé tiba ampongm. 
LUK.6.38	Téing ga, wiga méu te tibam: ca tongka ata di’an ata pandé sisély, hitut ceceky, agu situt cancar be pé’ang, te cor oné lidém. Ai tongka hitut papé de méu te paka, te paka koléy oné méuy.”
LUK.6.39	Mori Yésus tombo kolé ca rapang agu isé: “Ngancéng weli ata buta todang cama butad ko? Toé weli isét sua pa’u wa ngalis?
LUK.6.40	Cengata murid toé ngancéng dancu gurun, maik céing situt poli dopog sekolan, te cama agu gurun.
LUK.6.41	Co’o hau tara ngancéng ita rop oné mata de haém, alang lunteng oné mata de rum toé pecing le hau? 
LUK.6.42	Co’o hau ngancéng na taé agu asé-ka’ém: Asé-ka’én, ondang cokét laku lopat matam, kali po lunteng oné mata rum toé itay le hau? Oé, ata pisik, olong na’a pé’ang lunteng hitu oné mai mata rum, wiga hau ita si’ang kéta te cokét lopat hitut oné mata de asé-ka’ém.”
LUK.6.43	“Ai toé manga haju hitut di’an, cir wua ata toé di’an, agu toé kolé manga haju hitut toé di’an, cir wua ata di’an. 
LUK.6.44	Ai néténg haju pecing kaut oné mai wuad. Ai oné mai sembot karot, ata toé pua wua aray, agu oné mai karot legang, ata toé pua wua anggory. 
LUK.6.45	Ata situt di’a, tua curup di’a oné mai ici naid hitut di’a, agu ata situt da’at tua curup da’at oné mai ici naid hitut da’at. Ai hitut curup de mu’um, temberua oné mai nain.”
LUK.6.46	“Co’o méu tara kepok agu Akus: Mori, Mori, kali méu toé pandés apa situt toing Daku? 
LUK.6.47	Néténg ata situt mai cé’é Aku, agu séngét curup Dakus, agu pandés lisé -- Aku te toi oné méu, cama neho céing péng hia -- 
LUK.6.48	hia cama agu cengata ata hitut hesé mbaru: Ata hitu caké delem kéta agu na’a lagang lobo watu. Wiga du cain mbang agu wa’a oné mbaru hitu, toé ngancéng gégon, ai mbaru hitu mangger muing du hesén. 
LUK.6.49	Landing céing ata pinga curup Daku, maik toé pandés liha, hia cama ného ata hiot hesé mbaru lobo tana toé lagang. Wiga du cain mbang, mbaru hitu gélang rencon, léng kéta bailn da’at rencon.”
LUK.7.1	Du Mori Yésus poli curup oné ranga de lawa don, itug kali ngo oné Kapérnaumn. 
LUK.7.2	Nitu manga cengata kepala serdadu, ata manga mendin hitut momang kéta liha. Mendi hitu rémé beti mésén, agu tiong te matay. 
LUK.7.3	Lété kepala serdadu hitu dengé cai de Mori Yésus, hia jera pisa taus tu’ad ata Yahudi ngo oné Mori Yésus te tegi, kudut Hia maiy, agu pandé ina mendin. 
LUK.7.4	Isé ngo oné Mori Yésus agu tegi kéta tu’ung lisé, campé Diha, mai taéd: “Laing patén kéta, hia te campé Litéy, 
LUK.7.5	ai hia momang wa’u ditéy, agu onéy dé hia té heséd mbaru ngaji dami.” 
LUK.7.6	Itu kali Mori Yésus ngo cama agu iséN. Du Hia toég tadang koén oné mai mbaru de kepala serdadu hitu, kepala de serdadu hitu wuats haé-reban te tombo agu Hias: “Mori, néka kamer bon weki, ai aku toé remog té tiba Ité oné mbaru daku; 
LUK.7.7	ali hitu, aku doing kolé le weki rug, toé remog mai cé’é Ité. Maik taé kaut reweng ca gewekn, wiga ina muing mendi daku hitu. 
LUK.7.8	Ai weki rug aku cengata ata be wa mai, agu be wa mai aku manga kolé serdadu. Émé taé kaut laku oné cengatan serdadu hitu: Ngoh! Ngo kaut hia; agu oné cengatan kolé: Mai!, mai kaut hia; ko agu mendig kolé: Pandé ho’o!, pandé kaut liha.” 
LUK.7.9	Du poli dengén le Mori Yésus curup situ, lenget laing Liha, agu cang holés oné lawa do situt lut Hia, mai taén: “Aku curup agu méu, imbi mésé nenggo’o toé dé’it manga itan Laku, koném po oné mai ata Israél!” 
LUK.7.10	Agu du kolé mbarud ata situt wuat, itag lisé mendi hitu polig géal-kolé wekin.
LUK.7.11	Poli kaut hitu, Mori Yésus ngo oné ca béndary, ngasangn Nain. Ata nungkun ngo cama agu Hias, nenggitu kolé ata do holid lut Hia. 
LUK.7.12	Lété Hia ruis lewang béndar, manga rapu ata rakang nggere pé’angy, anak léca ata rona, endén luang gi; agu dod ata oné mai béndar hitu lut inéwai luang hitus. 
LUK.7.13	Ita le Mori Yésus inéwai luang hitu, kembuk pucun le momang; itug kali tae de Mori Yésus agu hia: “Endé, emo rétang ga!” 
LUK.7.14	Poli hitu Mori Yésus ngo ruis berotong agu cabi Liha rapu hitu. Og asis isét rakangn. Mai taé de Mori Yésus: “Aku curup agu hau; nana, to’oh ga!” 
LUK.7.15	Og to’on kaut ata reba hitu, agu lonton, agu wangka kolég curupn, mai Mori Yésus téing kolé oné endén. 
LUK.7.16	Sanggéd ata situ rantang da’ats, agu isé bong Mori Keraéngs, cang agu taéd: “Cengata nabi mésé poli mangan oné bahi-réha ité. Mori Keraéng mai ba te selamak ro’éngn.” 
LUK.7.17	Og wéro-émbon keréba latang te Mori Yésus labok Yudéa, agu oné temun tana hitu.
LUK.7.18	Lété hi Yohanés dengé réba latang te sanggéd apa situ oné mai sanggéd ata nungkun, 
LUK.7.19	béntas liha sua taus oné mai isé agu jera ngo oné Mori Yésus, te réi: “Itéy hitut kudut mai, ko ami paka géréng kolé ata bana?” 
LUK.7.20	Du isét sua situ cai oné Mori Yésus, curup lisé: “Hi Yohanés Cebong susung ami te réi Ité: Itéy hitut kudut mai, ko ami paka géréng ata bana?” 
LUK.7.21	Du hitu Mori Yésus pandé ina do ata hena le beti, le kélo agu le jing da’at; Hia kolé widang ita latang te sanggéd ata buta. 
LUK.7.22	Agu Mori Yésus walé isé: “Kolém ga, agu tura oné hi Yohanés, sanggéd situt ita agu dengé le méu: Ata buta ita atas, ata péko lakos, ata boké ciri helis kolé wekid, ata nenteng ciri nilors, ata mata mosé kolés, agu oné isét lénggé tombo keréba di’a. 
LUK.7.23	Agu mosé di’a ata hitut toé doét Akuy.”
LUK.7.24	Du poli koléd ata situt wuat di Yohanés, wangkag Mori Yésus tombo oné ata do situ latang te hi Yohanés: “Kudut co’o ngo de méu oné satar mambak? Kudut ngo lélo helung ata wi’u-wa’uk le buru? 
LUK.7.25	Ko kudut co’o weli ngo de méu? Kudut lélo ata hitut paké ceca silep? Ata hitut paké ceca silep agu mosé di’a, ka’éngn oné mbaru de raja. 
LUK.7.26	Jari, kudut co’o weli ngos ga? Lélo nabi? Tu’ung kéta, agu Aku taé agu méu: Ngot céwé mésé oné mai nabiy. 
LUK.7.27	Ai latang te hia manga tulis:
LUK.7.27	Lélo damang, Aku te wuat atag, bolo mai Ité;
LUK.7.27	hia te wé’ang salangd wa ranga Dité.
LUK.7.28	Aku taé agu méu: Oné mai isé situt loas le inéwai, toé manga cengatan ata céwé mésén oné mai hi Yohanés; landing ata merik-kejikn oné Adak de Mori Keraéng, céwé mésé oné mai hia.” 
LUK.7.29	Sanggéd taung ata do situt dengé curup Diha, liup nitu kolé agu isét tiba béa, tiba molor de Mori Keraéng, ai isé poli sendo wekid te cebong li Yohanés. 
LUK.7.30	Maik sanggéd ata Parisi agu ata pecing Taurat doét nanéng de Mori Keraéng latang te isé, ai isé toé gorid te cebong li Yohanés.
LUK.7.31	Mai taé de Mori Yésus: “Agu apa kéta Laku tomingd, sanggéd ata uwa ho’o; agu le pai rapangn isé situ? 
LUK.7.32	Isé situ rapang anak koé siot lonto oné amba, situt kepok taud:
LUK.7.32	Ami tebang sunding te méu, maik méu toé saém,
LUK.7.32	ami déré ngiwi-ngaésm, maik méu toé rétangm.
LUK.7.33	Ai main hi Yohanés Cebong, toé hang rotiy agu toé inung anggory, maig taé de méu: hia hena le jing da’aty. 
LUK.7.34	Poli hitu, main Anak Manusia, hang agu inungy, maig taé de méu: Lélo dé, Hia ca ata ngomper agu ata languy, haé reba disét tegi béa agu ata ndékok. 
LUK.7.35	Maik nggalas de Mori Keraéng laing molorn, latang te sanggéd ata situt tiban.”
LUK.7.36	Cengata ata Parisi siro Mori Yésus te hang oné mbarun. Mori Yésus ngo oné mbaru dihat Parisi hituy, agu lonto kudut hangn. 
LUK.7.37	Oné béndar hitu, manga cengata inéwai mbérong. Du dengén le inéwai hiu, te Mori Yésus rémé hangn oné mbaru data Parisi hitu, itug kali main ba ca kuntul watu ata manga mina bengén. 
LUK.7.38	Cang agu rétangn hia ngo hesé bemusi mai Mori Yésus ruis wa’in, pandé baca wa’i de Mori Yésus le lu’u matan agu koso le wukn, omo wa’in, poli hitu luma le mina bengé. 
LUK.7.39	Du ata Parisi hitut siro Mori Yésus, ita pandé de inéwai hitu, mai taén oné nain: “Damang émét nabi de Hia ho’o, pecing kéta muing Liha, céing péng, agu inéwai ata apa péng hitut omar Hia; pecing kéta Liha, te inéwai hitu, cengata ata ndékoky.” 
LUK.7.40	Mai taé de Mori Yésus ngong hia: “Simon, Aku kudut manga curupg agu hau.” Mai walé di Simon: “Wan kali lité gé, Tuang Guru.”
LUK.7.41	Mai taé de Mori Yésus: “Manga sua taus ata manga raungd agu cengata ata pandé beka séngn. Hia cengata, raungn lima ratus dinard, hiat cengata kolé limampulud. 
LUK.7.42	Soho isé toég ngancéng bajard, itug kali laud kaut raung disét sua situ liha. Céing weli oné mai isét sua ata céwé momang hian?”
LUK.7.43	Mai walé di Simon: “Bo laku, hia hitut céwé do kosod raungn.”
LUK.7.43	Mai taé de Mori Yésus ngong hia: “Laing tu’ungn taé de hau hitu.” 
LUK.7.44	Cang agu holésn nggere oné inéwai hitun, Hia curup agu hi Simon: “Ita le hau inéwai ho’oh? Aku mai oné mbaru de hauk, maik hau toé téing Aku waé te waca wa’ig; ngot hia waca wa’i Daku, ali lu’u agu koso le wukn. 
LUK.7.45	Hau toé tiba Aku ali omo, maik pu’ung caig Aku, hia toé asiy omo wa’i Dakun. 
LUK.7.46	Hau toé luma le mina ulu Daku, maik hia luma wa’i Daku le mina bengé. 
LUK.7.47	Landing hitu, Aku curup agu hau: Ndékokn situt do, polig ampongd ai leng mésén momang diha. Maik ata hitut cekoéy kali ampongn, cekoé kolé momangn.” 
LUK.7.48	Itu kali mai taé Diha ngong inéwai hitu: “Ndékokm polig ampongn.” 
LUK.7.49	Agu isé ata lonto cama hang agu Hia, nuk wa naid: “Céing kéta péng Hia ho’o, wiga ngancéng ampong ndékok?” 
LUK.7.50	Maik Mori Yésus curup agu inéwai hitu: “Imbim hitu poli selamak laing haun, kolé di’a-di’ah ga!”
LUK.8.1	Toé béhéng poli hitu, Mori Yésus lako léok ngo bendar ca agu ngo béo ca, wéro keréba di’a Perénta de Mori Keraéng. Rasul situt campulu sua lako cama agu Hias, 
LUK.8.2	agu manga pisa tau kolés inéwai situt poli inad oné mai sanggéd jing da’at, ko oné mai do tarad beti, ho’os inéwai situ: hi Maria ata alitn Magdaléna, hitut poli lego oné mai pitud jing da’at 
LUK.8.3	hi Yohana wina di Khusa ata cau séng di Hérodés, hi Susana agu dod kolé inéwai bana. Sanggéd inéwai so’o, ata gori keturu te lawa situ le paéng rud.
LUK.8.4	Du holid maid ata do, isé situt oné mai béndar ca ngo béndar ca, neki casg agu Mori Yésus; maig taé Diha le ca rapang: 
LUK.8.5	“Manga cengata ata wécak wini, ngo pé’ang uma te wécak winin. Lété du wécak winin hia, iwod wini situ pa’u lupi salangs mai ata wedis, agu mai kaka lélap tenggok kéta taungs. 
LUK.8.6	Iwod pa’u oné watu nampars; du todod ga, dangos, ai toé manga waé. 
LUK.8.7	Iwod kolé, pa’u oné beréha remang karot; karot situ todo cama-camas, wiga kecé isé mata muings. 
LUK.8.8	Agu iwod pa’u oné tana beheng; du poli todod, wuas ga, alép ceratus ngkali.” Du poli curup nenggitun, kepokg Mori Yésus: “Céing ata manga tilun te séngét, pinga di’a-di’a.”
LUK.8.9	Réi Hia lata nungkun, apay betuan rapang hitu. 
LUK.8.10	Mai walé Diha: “Oné méu téi widang te pecing pété cehad Adak de Mori Keraéng, maik oné ata bana, toing situ, ba le rapang molés, ai koném po lélo, isé toé ita, agu koném po séngéts, isé toé haéng pa’éld. 
LUK.8.11	Ho’oy betuan rapang hitu: Wini situ ngong curup de Mori Keraéng. 
LUK.8.12	Tana lupi salang, ngong ata siot poli dengéd curup situ; ného cepisan maig jing da’at emi curup situ oné mai nai diséd, kudut isé néka imbi agu néka selamaks. 
LUK.8.13	Tana nampar, ngong ata siot poli dengé curup situ, tiba kéta di’as lisé, maik isé toé wakés, wiga dokong kaut imbid, wiga du cain damang, okésg lisé. 
LUK.8.14	Tana oné remang karot, ngong ata situt poli dengé curup situ, agu du uwa nggerolod ga, isé kecé le simpung agu le bora agu minakn mosé, wiga isé toé cir wua situt té’é. 
LUK.8.15	Tana beheng, ngong ata siot poli dengé curup situ, na’a oné naid hitut di’a, agu tua wua ata makengn.”
LUK.8.16	“Toé dé’it manga ata hitut tutung lampu, poli hitu tugep le gumbang, ko na’a be wa mai wongka, maik na’a lobo bongga run kali, kudut sanggéd ata situt ngo oné mbaru, ngancéng ita gérakn. 
LUK.8.17	Ai toé manga can situt pété cehas, ata toé ita si’angs, agu toé can situt pété ceha ata toé cirik pecings, agu wéwas. 
LUK.8.18	Landing hitu, lélo dé co’oy taran séngét de méu. Ai céing ata mangan, te téing oné hia, maik céing ata toé mangan, apa kaut ata rékéng mangan oné hia, kudut emi oné mai hiad.”
LUK.8.19	Endén agu asé-ka’é de Mori Yésus, mai cé’é Hias, maik isé toé ngancéng cumang Hias, ai ata do. 
LUK.8.20	Mai ata tombo agu Hia: “EndéM agu asé-ka’éM ho’o pé’angs te cumang Ités.” 
LUK.8.21	Mai walé Diha ngong isé: “Endé agu asé-ka’é Daku, isé situt séngét agu pandés reweng de Mori Keraéng.”
LUK.8.22	Manga ca leso Mori Yésus ngo oné wangka, cama laing agu ata nungkun, mai taé Diha ngong isé: “Ité bisé ngo besina mai sanot,” itu kali ngod. 
LUK.8.23	Du rémé di’ad isé lajard, toko Mori Yésus. Rodo cain buru warat oné sano, wiga ngo waé oné wangka hitu, agu isé kudut calangs ga. 
LUK.8.24	Og maid ata nungku Diha, kéngko Hia, taéd: “Tuang Guru, copélt ité ho’o ga!” Itug kali to’on Hia, kenta buru warat agu waé hitut tombu-rou. Buru warat agu waé hitu rodo lik, sano hitu kolé letety. 
LUK.8.25	Mai taé Diha ngong isé: “Nia ka’éngn imbi de méu?” Og rantangd isé agu lengéts, itu kali mai taéd cama taud: “Céing kéta dé Hia ho’o wiga ngancéng perénta buru warat agu waé, agu lorong kaut perénta Dihas?”
LUK.8.26	Itug kali wa’un Mori Yésus agu ata nungkun oné tana disét Gerasa, ata manga besina mai Galiléay. 
LUK.8.27	Du poli ngo lé tana masan Mori Yésus, main cengata ata rona oné mai béndar hitu cumang Hia; ata hitu hena le jing doy agu nais toé wéngko wekin, toé ka’éng oné mbarun, maik oné boay. 
LUK.8.28	Du ita Mori Yésus liha, hia ciéky, agu cunem wa ranga Dihan, mai taén agu reweng ta’an: “Cégot té co’og aku Lité, oé Yésus Anak de Mori Keraéng hitut Langkas Kéta? Aku tegi agu Ité kudut Ité néka wahéng akut.” 
LUK.8.29	Hia taé nenggitu ai Mori Yésus perénta jing hitu pé’ang oné mai ata hitun. Ai dongkalin jing hitu sorok-saék hian, wiga kudut lamin hia, hia pongo le ranté agu langki moléy; maik hia pandé beté taungs apa situt pongo, agu hia mbér le jing hitu oné osang hitut lingi-lengot. 
LUK.8.30	Agu mai Mori Yésus réi hia: “Céing ngasang de hau?” Mai walén: “Legion,” ai hia hena le jing doy. 
LUK.8.31	Itu kali sanggéd jing situ, tegi oné Mori Yésus, kudut néka koé perénta isé te oké oné ngampang ata mata laing.
LUK.8.32	Nitu manga ca okas ela, lari kéta oncord kawé hangd du abar poco; og mai jing situ tegi oné Mori Yésus, kudut ondang isé Liha ngo boné ela situ. Sendo le Mori Yésus tegi disé. 
LUK.8.33	Itus kali cangkali ngo pé’angd jing situ oné mai ata hitu, agu ngo boné ela situd. Ela ca oka situ woncék oné ngampangs nggere wa sano, agu mata lémesd.
LUK.8.34	Du ata lami ela situ ita apa hitut poli jarin, isé losi agu tombo oné béndar, agu oné sanggéd taung béo situt léok maid. 
LUK.8.35	Agu holi kétas ata ngod te lélo apa hitut poli jarin. Isé ngo oné Mori Yésus, agu ita ata hitut poli lego le jingn, lonto wa wa’i de Mori Yésus; hia polig paké wengko-wekin, agu di’ag curupn. Rantang kéta taungs isé. 
LUK.8.36	Sanggéd ata situt ita le rud tanda lenget hitu, tombo agu isé, co’o kaut tara di’an ata hitut hena le jing. 
LUK.8.37	Itu kali sanggéd taung ata tana Gerasa tegi oné Mori Yésus, kudut Hia ngo nitu main, ai isé rantang da’ats. Itug kali Hia léti lobo wangkan, agu lajar té koléd. 
LUK.8.38	Agu ata hitut poli lego le sanggéd taung jing situ, tegi kudut ondang hia lorong Hian. Maik Mori Yésus jera hia te ngo, mai taén: 
LUK.8.39	“Kolé mbarum, agu tombo taung apa situt poli pandé le Mori Keraéng oné hau.” Itug kali ngo léok sanggéd béndarn ata hitu, agu tombo taung apa ata pandé le Mori Yésus oné hia.
LUK.8.40	Du kolén Mori Yésus, do ata tiban, ai isé géréng Hia kid. 
LUK.8.41	Itu main cengata, ngasangn hi Yairus. Hia kepala mbaru ngaji nitu. Cang agu cunem wa wa’i de Mori Yésus, tegi liha oné Mori Yésus kudut mai koé oné mbaru dihay, 
LUK.8.42	ai anak inéwain ca hitu kanangy, ata ubun am campulu sua ntaungy, tiongn te matay. Du lako nitun Mori Yésus dedek kéta lata do.
LUK.8.43	Manga kolé cangata inéwai, ata campulu sua ntaung gi, hena le ru’u gogang, agu toé manga cangatan ata ngancéng rewosn. (Koném po cipot taungs ringgin te bajar ata mbeko). 
LUK.8.44	Hia mai musi main ngo ruis Mori Yésusy, cau lindi juba Diha agu du hitu kéta muing meti daran. 
LUK.8.45	Mai taé de Mori Yésus: “Céing ho’ot cau Aku?” Agu ali toé manga ata walén, maig taé di Pétrus: “Tuang Guru, ata do so’ot nunggu-nenggér, dedek Ités.” 
LUK.8.46	Mai taé de Mori Yésus: “Manga cangata ata cau Aku, ai doing Laku, manga kuasa pé’ang oné mai weki Daku.” 
LUK.8.47	Du lélon le inéwai hitu, te poli pecingn pandén hitu, hia mai agu ndéwern, cunem wa ranga Dihan, agu tombo oné ata do, co’o tara caun liha Hia, agu du hitu kéta muing hia inan. 
LUK.8.48	Mai taé Diha ngong inéwai hitu: “Olé anak Daku, imbim ata pandé selamak hau, ngoh ga di’a-di’ah.”
LUK.8.49	Rémé di’an curupn Mori Yésus, cain cengata oné mai asé-ka’é dihat kepala mbaru ngaji hitu, mai taén: “Rowag anakm, néka pandé kamer Tuang Guru!” 
LUK.8.50	Maik dengé le Mori Yésus, agu mai taén ngong hi Yairus: “Néka soang, imbi kaut kali agu anakm te lobo watuy.” 
LUK.8.51	Du caid oné mbaru di Yairus, Mori Yésus toé sendo cengatan ngo boné agu Hia, bo hi Pétrus hi Yohanés agu hi Yakobus, agu endé-ema de anak koé hitu. 
LUK.8.52	Sanggéd ata rétang agu jéjéngs landing anak koé hitu. Mai taé de Mori Yésus: “Néka rétang; hia toé matay, maik tokoy.” 
LUK.8.53	Tawa laing lisé Hia, ai pecing lisé te anak koé hitu polig matan. 
LUK.8.54	Itu kali Mori Yésus cau limé de anak koé hitun, agu kepokn, taén: “Enu, to’oh ga!” 
LUK.8.55	Rodo mosé kolén anak koé hitu, agu du hitu muing hia to’on agu hesén. Mai Mori Yésus jera isé téing hang anak koé hitu. 
LUK.8.56	Jenger taungs ata tu’an situ; maik Mori Yésus ré’ing isé te tombo oné céing kaut tanda lenget hitut poli jarin.
LUK.9.1	Itu kali Mori Yésus bénta campulu suad rasul, poli hitu téing mberes agu kuasa oné isé, kudut wur jing, agu latang te ina taung sanggéd beti. 
LUK.9.2	Agu hia wuat isé kudut keréba Adak de Mori Keraéng, agu pandé ina ata, 
LUK.9.3	mai taé Diha ngong isé: “Néka ba apa-apa du ngo lako, néka ba do’ar ko bokong, roti ko doi, ko suan baju. 
LUK.9.4	Méu émé poli tiba lata oné ca mbaru, ka’éng nitum dengkir méu angkak nitu mais. 
LUK.9.5	Émé manga ata situt toé gorid te tiba méu, pé’ang oné mai béndar disés, agu péntang kebok wa’is, cama ného te langi isé.” 
LUK.9.6	Itu kali ngod isé, agu isé lako labok taung béo, cang agu wéro keréba di’ad agu pandé ina ata beti néténg tana.
LUK.9.7	Hi Hérodés, raja tana Galiléa, dengé taung situt poli jarid, soang laing liha ai manga taé data, te hi Yohanés polig mosé kolén oné mai ata mata. 
LUK.9.8	Manga kolé taé data iwon, te hi Élias tua koléy gi agu manga kolé taé data iwon, te cengata oné mai sanggéd nabi situ olo poli mosé kolén. 
LUK.9.9	Maik taé di Hérodés: “Hi Yohanés polig laku jera ata poka bokakn. Céing kétay péng Hia ho’o, hitut le taé pandé apa do situ?” Itu kali hia nanang kéta te ngancéng cumang agu Mori Yésus.
LUK.9.10	Du koléd rasul-rasul situ, tombo agu Mori Yésus, apa ata poli gori disé; Itu kali Mori Yésus dadé isé, agu hésing nggere-oné ca bendars, ngasangn Bétsaida, wiga hanang isé agu Hia kali ga. 
LUK.9.11	Maik pecings lata do, itu kali lut Hiad. Hia tiba isé, agu tombo taung oné isé latang te Adak de Mori Keraéng; Hia pandé ina kolé isé situt nanang te inas.
LUK.9.12	Du wangkag wién tana, mais ata nungkun situt campulu sua ngo oné Hia, agu mai taéd: “Jera kolés ata do so’o, kudut isé ngo oné béo-béo léok mai ho’o kudut kawé osang toko agu hangd, ai ité ho’o oné osang lingi-lengot.” 
LUK.9.13	Maik Hia taé agu isé: “Méu paka cakong isé!” Mai walé disé: “Ata manga oné amin, toé dancu oné mai limad roti agu suad ikang, aikn kali émé ami ngo weli hang latang té sanggéd ata do so’o.” 
LUK.9.14	Ai nitu am manga lima sebud ata rona. Maik taé Diha ngong ata nungkun: “Jera lonto bilang liups isé, am limampulu ata ca liup.” 
LUK.9.15	Pandés lata nungkun, agu jera taung ata do situ lontos. 
LUK.9.16	Agu poli emid Liha roti situt lima agu ikang situt sua, Hia conga nggere-éta awangy, wan berkak, poli hitu pu’il roti situ, agu téing oné ata nungku Diha, kudut pati oné lawa do situ. 
LUK.9.17	Agu sanggéd taung isé hang wiga becurd. Poli hitu, ligot taungs ropo roti situt récid, dod campulu sua rotod.
LUK.9.18	Manga cangkalin du Mori Yésus ngaji hanang koén, mais ata nungkun oné Hia. Itu kali Hia réi isén: “Le taé data do, céingk Aku ho’o?” 
LUK.9.19	Mai walé disé: “Hi Yohanés Cebong, manga kolé ata taé: hi Élias, manga kolé ata taé: cengata oné mai nabi situ médé ata poli to’on.” 
LUK.9.20	Mori Yésus réi isé: “Le méun ga, céingk weli Aku ho’o?” Mai walé di Pétrus: “Hi Mésias oné mai Mori Keraéngn.” 
LUK.9.21	Itug kali Mori Yésus ré’ing kéta isé, kudut isé néka tombo oné céing kaut caro hitu.
LUK.9.22	Mai taé de Mori Yésus: “Anak Manusia paka cukung susa do, agu kémpa le sanggéd tu’a golo, imam kepala agu ata pecing Taurat, poli hitu pakin agu to’o kolé leso te telun.” 
LUK.9.23	Mai taé Diha agu sanggéd isé: “Céing kaut ata nanang te lut Aku, hia paka pali weki run, pola panggoln agu lut Aku. 
LUK.9.24	Ai céing kaut ata ngoéng te mo’eng mosén, hia te mora mosén; maik céing kaut ata mora mosén landing Aku, hia te mo’eng mosén. 
LUK.9.25	Apay di’an, ca ata delék temu tana lino, maik hia pandé copél weki run? 
LUK.9.26	Ai céing kaut ata ritak landing Aku, agu landing curup Daku, Anak Manusia kolé ritak landing ata hituy, du Hia tai mai agu dirapn, agu oné dirap de Eman, agu sanggéd malékat nggeluk. 
LUK.9.27	Aku taé agu méu: “Moro matan, oné mai méu ata manga céé ho’o, manga ata toé matad du isé toéd ita Adak de Mori Keraéng.”
LUK.9.28	Am manga alo leso du poli toing situ, Mori Yésus dadé hi Pétrus, Yohanés agu hi Yakobus, ngo nggere-éta pocos te ngaji. 
LUK.9.29	Du hia rémé di’an ngajiN, caling tara rangaN, agu ceca paké Diha bakok silep. 
LUK.9.30	Agu ita sua taus ata gejék agu Hia, hi Musa agu hi Élia. 
LUK.9.31	Isét sua toto wekid dirap, agu curup latang te betuan ngoN hitu te rapak Liha oné Yérusalémy. 
LUK.9.32	Rémé nggitun hi Pétrus agu haé bélan toko lémots, agu du welad, isé ita Mori Yésus néra dirapn; agu isét sua situt hesé ruis Hias. 
LUK.9.33	Agu lété isét sua situ kudut ngos oné mai Mori Yésusd, hi Pétrus taé agu Hia: “Guru, lengn tu’ung di’an mosé dami manga oné osang ho’o. Co’om hesé telun lami sékang, can te Ité, can te hi Musa, agu can te hi Élia.” Maik toé doing le weki run hi Pétrus curupn hitu. 
LUK.9.34	Rémé di’an hia curup nenggitun, tuan rewung tunggem isé. Agu du isé boné rewung hitus, rantangs isé. 
LUK.9.35	Itug kali dengég reweng oné mai rewung hitu, taén: “Ho’oy Anak ata pila Daku, séngét koé Hia.” 
LUK.9.36	Du dengén reweng hitu, itag Mori Yésus hanang koén. Sanggéd ata nungku situ cehay lisé, agu du hitu toéd tombo lisé oné céing kaut, apa situt poli ita liséd.
LUK.9.37	Ného diangn, du kolé éta mai poco hitud, holid maid ata do, cumang Mori Yésus. 
LUK.9.38	Cengata oné mai ata do situ, kepoky mai taén: “Guru, tegi laku kudut Ité lélo koé anak dakut, ai ungkur hitu can kali anakg. 
LUK.9.39	Manga kaut tara tekan hia, pegagar le jingy, agu rodo teka ta’a kaut ciékn; jing hitu wi’u-wa’uk hiay dengkir wusa muing mu’un. Jing hitu pandé séang mtaung hiay, ngo-ngot toé ledo liha. 
LUK.9.40	Agu aku poli tegi agu ata nungku Ditég, kudut lisé koé mbérn jing hitu, maik toé ngancéng lisé.” 
LUK.9.41	Mai taé de Mori Yésus: “Oé méut uwa ho’ot toé imbi agu hitut wéléng, téké capan kolé naisn, Aku paka ka’éng agu méug, agu lembak latang te méug? Dadé cé’éy anakm hitu!” 
LUK.9.42	Du anak koé hitu ruis Mori Yésus, jing da’at hitu péncar hia nggere-wa tana, agu wi’u-wa’ukn liha. Maik Mori Yésus renti da’at jing hitu, agu pandé ina anak koé hituy, poli hitu téing kolé oné eman. 
LUK.9.43	Wiga jenger kéta taungs ata situ landing mésén Mori Keraéng.
LUK.9.43	Lété sanggéd ata situ lenget kid, landing taung situt pandé, Mori Yésus taé agu ata nungkun: 
LUK.9.44	“Séngét di’a-di’a agu idep koés sanggéd curup Daku so’o: Anak Manusia te téing lobo limé de manusiay.” 
LUK.9.45	Isé toé haéng pa’éln curup hitu, ai cehay betuan latang te isé, wiga toé ngancéng pecingn lisé. Agu toé cungd isé te réi betuan curup hitu agu Hia.
LUK.9.46	Rodo tekan gangga tau oné mai sanggéd taung ata nungku de Mori Yésus, te céing ata céwé mésén oné mai isé. 
LUK.9.47	Maik Mori Yésus pecing nuk disé. Ali hitu, Hia téti cengata anak koé, agu pésék lupi Hiay; 
LUK.9.48	agu mai taéN ngong isé: “Céing kaut ata tiba anak koé ho’o le ngasang Daku, hia tiba Akuy; agu céing ata tiba Akun, ata hitu tiba Hia hitut wuat Akuy. Ai ata koé-kojékn oné mai sanggés méu, hia hituy ata céwé mésén.”
LUK.9.49	Mai taé di Yohanés: “Tuang Guru, ami ita cengata ata mbér jing le ngasang Dité, mai ami ré’ing ata hitu, ai hia toé ata ca lakoy agu Ité.” 
LUK.9.50	Mai taé de Mori Yésus ngong hia: “Néka ré’ing le méu, ai céing ata toé lawang méu, hia cecupu mai méuy.”
LUK.9.51	Du tiong rapak leson Mori Yésus téti nggere-éta Surgan, Hia mbeler kéta lélon te ngo oné Yérusalém, 
LUK.9.52	agu Hia wuat pisa taus atan pado olo mai Hia. Ngos isé situ, cai oné ca béo data Samaria te kenanu cao-ca latang te Hia. 
LUK.9.53	Maik ata Samaria situ toé ngoéngd te tiba Hia, ai lako Diha te ngo oné Yérusalémy. 
LUK.9.54	Lété ata nungku situ sua, hi Yakobus agu hi Yohanés, ita te ata Samaria toé tiba hia, mai taéd: “Mori, cala gorid Ité, kudut ami jera api wa’u éta mai awang te mempo taung isé?” 
LUK.9.55	Maik Hia holésy agu ré’ing isé. 
LUK.9.56	Itu kali isé ngo oné béo banad.
LUK.9.57	Du Mori Yésus agu sanggéd taung ata nungku Diha ruda olo lakod, mai taé de cengata ngong Mori Yésus: “Aku kudut lorong Iték, nia kaut lako Dité.” 
LUK.9.58	Mai taé de Mori Yésus ngong hia: “Serigala manga liangn, agu kaka lélap manga cewon, maik Anak Manusia, lagit manga osang te témba uluN.” 
LUK.9.59	Itu kali mai taé Diha ngong hiat cengata: “Lut Aku!” Maik taé data hitu: “Ondang koék di aku ngo boak emag.” 
LUK.9.60	Maik taé de Mori Yésus ngong hia: “Kongd isét mata boak cama matad; maik hau kali, ngo ga agu tombo Adak de Mori Keraéng nia-nia kaut.”
LUK.9.61	Agu maig kolé taé dihat cengata: “Aku te lut Iték Mori, maik ondang koék di aku décing agu haé kilog.” 
LUK.9.62	Maik mai taé de Mori Yésus: “Néténg ata situt kudut cau bajakd, maik holés kolé nggere-musis, toé kopd latang te Adak de Mori Keraéng.”
LUK.10.1	Poli hitu Mori Yésus pilé pitumpulu ata nungku bana, og wuat lako olos, sua tau celako olo mai Hia, néténg béndar agu osang situt kudut ngo Diha. 
LUK.10.2	Mai taé Diha ngong isé: “Bo dani dod, maik ata akod cekoés kali. Itu tara tegi agu Keraéng hitut ngara ako, kudut Hia jera isét duat te ako hitu. 
LUK.10.3	Ngo ga, tu’ung-tu’ung Aku wuat méu mana anak jimbal ngo oné bahi-réha acu cekel. 
LUK.10.4	Néka ba kandi ko bokong, ko sendal, agu néka tabé céing kaut tédéng lari lakos. 
LUK.10.5	Émé méu ngo oné ca mbaru olong taé di: Hambor-libur latang te mbaru ho’o. 
LUK.10.6	Agu émé nitu manga ata patun te tiba hambor-libur, tabém hitu te ka’éng bétahiay. Maik émé toé kali, tabém hitu kolé oné rum. 
LUK.10.7	Ka’éng oné mbaru hituh, hang agu inung apa kaut ata téing data agu hau, ai ca ata pala patun te tiba lahén. Néka dé caling-caling mbaru. 
LUK.10.8	Agu émé méu ngo oné ca béndar, agu tibam nitu, hang kaut apa ata gatang latang te méu, 
LUK.10.9	agu pandé ina isét beti ata manga nitu, agu taé ngong isé: Adak de Mori Keraéng ruis gi agu méu. 
LUK.10.10	Maik émé méu ngo oné ca béndar, agu toé tibam nitu, ngo taung oné salang mésén béndar hitu, agu kepok nenggo’o: 
LUK.10.11	Kebok de béndar ho’o kolé, ata rapét oné wa’i damis, péntangs lami wa ranga de méus; maik pecing di’a ho’o: Adak de Mori Keraéng ruis gi. 
LUK.10.12	Aku taé agu méu: du leso hitu, mendo de béo Sodom daing géaln oné mai de béndar hitu.”
LUK.10.13	“Calang hau Khorazim! Calang hau Bétsaida! Ai émé oné Tirus agu Sidon manga tanda lenget ného situt poli jarid oné bahi-réha méu, danongs isé teserd ga, agu walud. 
LUK.10.14	Maik du cain leso bicar, mendo de Tirus agu Sidon, te daing géald oné mai mendo de méu. 
LUK.10.15	Agu hau Kapérnaum, asa hau te téti nggere-éta awangh? Toé, hau te delep haéng lino disét matah wa!
LUK.10.16	Céing kaut ata séngét méun, hia séngét Akuy; agu céing kaut ata doét méun, hia doét Akuy; agu céing hitut doét Akuy, ata hitu doét Hia hitut susung Akuy.”
LUK.10.17	Poli hitu, ata nungku situt pitumpulu, kolé agu nisang naid, mai taéd: “Mori, jing da’at kolé koda taungs lami le ngasang Dité.” 
LUK.10.18	Mai taé de Mori Yésus ngong isé: “Aku ita jing da’at pa’u ného hilaty éta mai awang. 
LUK.10.19	Moro matan, Aku poli téing kuasa agu méu te wedi ular agu letik, agu kuasa té ta’ang mberes data bali, wiga toé manga ata pandé calang laing méun. 
LUK.10.20	Landing néka ba’ang nenggitu, néka naka laing méséng jing situ kudus le méu, maik naka landing ngasangs manga tulisn éta Surga.”
LUK.10.21	Lété hitu kolé, nakay Mori Yésus oné Nai Nggeluk, mai taén: “Aku wali di’a agu Ité, Ema, Mori de awang agu lino, ai sanggéd situ cehas Lité latang te isét nggalas agu molor, maik tois Lité oné isét koé. Yo Ema, hitus ata henan Lité. 
LUK.10.22	Sanggéd ménan poli téing oné Akud le Emag; agu toé cengatan ata pecingn céingy Anak, bom hi Ema, agu céingy hi Ema, bom hi Anak, agu oné ata hitut oné hia henan le Anak hitu, te toi molor hitu.”
LUK.10.23	Poli hitu, holés Mori Yésus oné sanggéd ata nungkun situ, agu mai taéN: “Komés méu hitut ita sanggéd apa situt ita le méu. 
LUK.10.24	Ai Aku taé agu méu: Dod nabi agu raja ngoéng te lélo apa hitut lélo de méu, maik toé itay, agu nanang te séngét apa hitut dengé le méu, maik toé dengéy.”
LUK.10.25	Manga cangkalin, heséy cengata ata pecing Taurat te kapa Mori Yésus, mai taén: “Tuang Guru, apa kétay pandé daku kudut haéng mosé tédéng lén?” 
LUK.10.26	Mai walé de Mori Yésus agu hia: “Apa néng ata tulis oné Taurat? Apay le hau bacang nitu?” 
LUK.10.27	Mai walé data hitu: “Momang ga Mori Keraéng, mai wa mai naim, agu sanggéd mberesm, agu sanggéd nukm, agu momang cama haé atam ného weki rum.” 
LUK.10.28	Mai walé de Mori Yésus ngong hia: “Laing tu’ungn walém hitu; pandé ga nenggitu, wiga hau moséh.” 
LUK.10.29	Maik kudut molor kaut le weki run, mai taé data hitu ngong Mori Yésus: “Agu céingy néng cama haé atag hitu?” 
LUK.10.30	Mai walé de Mori Yésus: “Manga cengata, mai éta mai Yérusalém ngo nggere-sili Yériko; hia palé kéta oné limé data rampoky, hitut toé hanang emi taungs cecan, maik ongga koléy hia, poli hitu ngod, ondang kaut hia boatn. 
LUK.10.31	Ného cambun kéta manga cengata imam lako oné salang hituy wan; itay liha ata hitu, maik lécé salang bepé’angy. 
LUK.10.32	Nenggitu kolé cangata ata Léwi liba nituy; du itan liha ata hitu, hia lécé cecupu mai salangy. 
LUK.10.33	Og cain cengata ata Samaria, ata rémé ngo lakon, cai nituy; agu du itan liha ata hitu, kendut kéta nain le momang. 
LUK.10.34	Hia ngo ruis ata hituy, agu roké taung réun du poli wecar le mina agu anggor liha. Poli hitu, hia téti lobo keledai ata léti de run, agu dadé oné mbaru datay agu gojingn liha. 
LUK.10.35	Ného diangn, hia téing sua dinar agu hiat ngara mbaru, mai taén: Gojing di’a-di’a hia, agu émé manga weli dancud oné mai doi so’o, aku te lékos, du kolég aku.” 
LUK.10.36	Mai taé de Mori Yésus: “Céing oné mai ata telu so’o, le nuk de hau, ata cama haé ata, latang te ata ho’ot pa’u lobo limé de perampoky?” 
LUK.10.37	Mai walé data hitu: “Ata hitut poli toto momangn agu hia.” Mai taé de Mori Yésus ngong hia: “Ngoh ga, agu pandé koé nenggituh!”
LUK.10.38	Lété Mori Yésus agu sanggéd taung ata nungku du lakod, cai Hia oné ca béo. Cengata inéwai, ngasangn hi Marta, tiba Hia oné mbarun. 
LUK.10.39	Inéwai hitu manga asé ka’én, ngasangn hi Maria. Hi Maria ho’o lonto ruis wa’i de Mori Yésus, agu séngét curup Diha, 
LUK.10.40	alang hi Marta, hidu-hadut tiba Hia. Hia ngo ruis Mori Yésusy agu mai taén: “Mori, toé kéta ita Lité, asé-ka’é daku ondang kaut hanang koég aku hidu-hadutg? Jera koé hia campé akuy!” 
LUK.10.41	Maik walé de Mori Yésus: “Marta, Marta, hau simpung agu pandé kélo weki rum le dod raja, 
LUK.10.42	maik ca kanang ata sékékn; hi Maria pilé ata di’an kéta, hitut toé kéta ngancéng emin oné mai hia.”
LUK.11.1	Manga cengkalin Mori Yésus lari ngajin oné ca osang. Du emog ngajin, mai taé de cengata oné mai ata nungkun ngong Hia: “Mori, toing koé ami ngaji, ai hi Yohanés toing ngaji latang te ata nungkun.” 
LUK.11.2	Mai walé de Mori Yésus agu isé: “Émé ngaji méu, nenggo’o kaut:
LUK.11.2	Ema, nggeluk kali ngasang Dité,
LUK.11.2	Cai koéy Perénta Dité.
LUK.11.3	Mosé dami leso-leso, téing koé ami leso ho’o,
LUK.11.4	agu ampong koés ndékok dami,
LUK.11.4	ného ami ampong ata pandé sala agu ami; agu néka dadé ami nggere-oné damang.”
LUK.11.5	Itug kali taé Diha ngong isé: “Émé cengata oné mai méu le wié mésé, ngo oné mbaru de cengata haé reban, agu mai taén ngong hia: késa, téing koé aku telun rotim, 
LUK.11.6	ai cengata haé rebag ata rémé lakon, cénggo oné mbaru dakuy, agu aku toé manga paéng apag te téing hia; 
LUK.11.7	ba’ang néng hia hitut oné mbaru hitu te walé: Néka cégong aku, para polig tadun, aku agu anakg tokokm ga; aku toé kong to’og, te téingd agu hau. 
LUK.11.8	Aku taé agu méu: Koném po hia toé gorin te to’o, agu téingd oné hia ai ata hitu haé-reba, maik ali gaukn hitut toé pecing ritaky, hia te to’o kin, agu téing oné hia roti situt tegi diha.
LUK.11.9	Landing hitu, Aku taé agu méu: tegi ga, manga kali téingn agu méu; kawé ga, manga kali haéngn le méu; nontong ga para te céngka latang te méu. 
LUK.11.10	Ai néténg ata situt tegi, te tiba, agu néténg ata situt kawé, te haéng, agu néténg ata situt nontong, latang te hia céngkay para. 
LUK.11.11	Ema nia dé’it oné mai méu, émé anakn tegi ikang agu hia, mai hia téing ular luing ikang? 
LUK.11.12	Ko émé hia tegi ruha, te téing letik agu hia? 
LUK.11.13	Jari, émé méut da’at pecing téing ata di’an agu anaks, apan kolé Emas hitu éta Surga! Hia te téing Nai Nggeluk oné isét tegin agu Hia.”
LUK.11.14	Manga cengkalin Mori Yésus mbér jing da’at oné mai cengata ata dopel. Du pé’angn jing da’at hitu, hiat dopel ngancéng curupy. Wiga lenget taung ata do. 
LUK.11.15	Maik manga oné mai isé ata curup: “Hia mbér jing, le kuasa de Bélzébuly, tu’ad jing da’at.” 
LUK.11.16	Manga kolé ata tegi can tanda éta mai Surga oné Hia, te kapa Hia. 
LUK.11.17	Maik Mori Yésus pecing nuk disé, mai taén: “Néténg pemerénta hitut biké gi, toét-toé murengy, agu néténg ka’éng kilo ata bega gi, toét-toé boroky. 
LUK.11.18	Émé jing situ kolé bikés agu lawang weki rud, co’og néng ngancéng makengn perénta diha? Ai le taé de méu, Aku mbér jing le kuasa de Bélzébul. 
LUK.11.19	Jari, émé Aku mbér jing le kuasa de Bélzébul, le kuasa diong isét lut méu mbér hia? Ali hitu, isé situ kéta ata ciri beté bicar laing méun. 
LUK.11.20	Maik émé Aku mbér jing le kuasa de Mori Keraéng, jari moron kéta, Adak de Mori Keraéng polig mai cé’é méun. 
LUK.11.21	Émé cengata laki mésé, hitut jajem taung haratn lami mbaru run, melers dé sanggéd cao-can. 
LUK.11.22	Maik émé manga cengata, ata céwé mberes oné mai hia, mai puraky, agu kodan, ata hitu dé te rampok taungs harat, situt deming laing diha, agu pati péars ceca rampokn. 
LUK.11.23	Céing ata toé cama laing agu Aku, hia lawang Akuy, agu céing ata cégot gori Daku, hia ata pandé mbihi-mbehar.”
LUK.11.24	“Émé jing da’at pé’ang oné mai manusian, itug de lako mbéo-mbaot oné sanggéd osang situt tana rencé, kawé wejang te asi, agu ali toé dumpu liha, maig taén: Aku te kolé oné mbaru hiot poli legon laku. 
LUK.11.25	Itug ngon hia, agu ita mbaru hitu polig roi di’an, agu iruk di’an. 
LUK.11.26	Itug kali kolé pé’angn, agu ngo awar jing bana ata céwé da’atd oné mai hia; agu isé ngo bonés agu ka’éng nitus. Cemoln dé ga, ata hitu céwé da’at oné mai hitu be bolon.”
LUK.11.27	Du ngai curupn Mori Yésus, rodo kepokn cengata inéwai oné mai lawa do situ, agu mai taén ngong Hia: “Mosé di’a endé hitut poli lonto tuka Itén, agu cucu situt poli mecol Lité.” 
LUK.11.28	Maik mai taé Diha: “Ata mosé di’a, isét situt séngét curup de Mori Keraéng, agu tinus néngd.”
LUK.11.29	Lété ata do rentum oné Hias, maig taé de Mori Yésus: “Ata uwa te ho’on, ata da’at. Isé soléng kéta can tanda, maik oné isé toé kéta téing tanda, hanang tanda di nabi Yunus. 
LUK.11.30	Ai cama ného hi Yunus ciri tanda latang te ata Ninivé, nenggitu kolé néng Anak Manusia te ciri tanda latang te uwa ho’o. 
LUK.11.31	Du leso beté bicar, raja inéwai sili mai hitu, te tua cama agu ata uwa ho’o agu hia te wahéng iséy. Ai raja inéwai ho’o, mai oné mai comong linon te séngét nggalas nai di Salomon; agu moro matan, ho’ot manga cé’é ho’o céwé mésé oné mai hi Salomony. 
LUK.11.32	Du leso beté bicar, isét Ninivé te to’o agu ata uwa ho’os agu isé te wahéngsy. Ai isét Ninivé, situt tesers du dengé tombo di Yunus; agu moro matan, ho’ot manga cé’é ho’o, céwé mésé oné mai hi Yunus.”
LUK.11.33	“Toé dé’it manga cengatan ata, hitut tutung culu, poli hitu na’a wa ngaung ko be wa mai gumbang; maik pésék lobo tongka culuy, kudut sanggéd ata situt ngo boné, ngancéng ita gérakn. 
LUK.11.34	Matam hitu culu de wekim. Émé di’ad matam, gérak taung wekim; maik émé da’atd matam, nendep dé wekim. 
LUK.11.35	Landing hitu lélo di’a, kudut gérak hitu manga oné hau, néka ciri nendepy. 
LUK.11.36	Émé sanggéd taung wekim géraky, agu toég manga ata nendepn, gérak de sanggén kéta wekim, cama ného du culu pandé gérak hau le néran.”
LUK.11.37	Du poli taung’g toing de Mori Yésus, cengata ata Parisi bénta Hia te hang oné mbarun. Itu kali ngon Hia oné mbaru hitu, agu lonto te hangy. 
LUK.11.38	Ata Parisi hitu leder kétay ita hang de Mori Yésus, ai toé olong samo limén. 
LUK.11.39	Mai taé de Mori Yésus ngong hia: “Méut Parisi weli ga, nawis bé pé’angd gelas agu pirings, maik bonéd penong kanang purak agu da’at. 
LUK.11.40	Oé méut bapa-béngot, toé weli Hiat pandé be pé’angn, Hia kolé te pandé bonén? 
LUK.11.41	Maik téing koé ici oné main ného reco, agu moro matan, sanggén taung situ te ciri nggélok latang te méu. 
LUK.11.42	Maik copél da’at méu, oé ata Parisi, ai méu bo woko lia, nggurus agu uté situt cepujut bajars, maik kebangs le méu agil agu momang latang te Mori Keraéng. Hitu ca paka pandéy, agu hitut cebana néka kebangy. 
LUK.11.43	Calang da’at dé méu, oé ata Parisi, ai méu nanang te lonto osang taki olon kéta oné mbaru ngaji, agu ngoéng te hiangm oné amba. 
LUK.11.44	Calang da’at dé méu, ai méu cama ného boa hiot toé manga tandan; isét lako bétan, toé pecing lisé.”
LUK.11.45	Cengata oné mai ata pecing Taurat hitu wantil, mai taén ngong Hia: “Tuang Guru, le curup nenggitu, Ité lenci ami kolét.” 
LUK.11.46	Maik mai walé Diha: “Calang da’at kolém, oé ata pecing Taurat, ai méu na’a mendo situt toé ngancéng polad lobo ata, alang weki rus méu, tadan te cadi koé le limé rempas mendo situ. 
LUK.11.47	Copél da’at dé méu, ai méu pandé liké taung boa de sanggéd nabi, maik empos poli mbelé taung iséd. 
LUK.11.48	Ali hitu méu néng, te laing molorn situt pandé de empos, ai isé poli ala taung nabi situ agu méu ga, tena liké boad. 
LUK.11.49	Landing hitu, nai ngalis de Mori Keraéng, taéN: Aku te wuat oné isé nabi-nabi agu ata nungku, maik iwod nabi-nabi agu ata nungku situ te mbelé agu kélo-balés lisé, 
LUK.11.50	kudut oné ata uwa ho’os soléng dara de sanggéd taung nabi situt poli bowod, wangka du mangan lino ho’o, 
LUK.11.51	pu’ung oné mai dara di Habél dengkir agu dara di Zakaria ata mbelé oné be réha compang agu Mbaru de Mori Keraéng. Ngot Aku taé agu méu: sanggéd taung situ soléng laings latang te ata uwa te ho’on. 
LUK.11.52	Calang da’at dé méu, oé ata pecing Taurat, ai poli emin le méu kunci sanggéd pecing do; méu weki rus toé ngo boném, agu ata situt uling ngo bonés, panggas le méu.”
LUK.11.53	Agu du Mori Yésus kolé oné mai osang hitun, ata pecing Taurat agu ata Parisi lémét mtaung lisé, agu tundung kéta réi do agu Hia. 
LUK.11.54	Latang te hitu, isé hidut kéta te serénté Hia, kudut pala ngancéng deko Hiad landing kaut can curup Diha.
LUK.12.1	Rémé nggitun, logur-koukd ata do nemperd, wiga isé dedek cama taud. Itug kali Mori Yésus pu’ung toingn, laring cain kéta latang te ata nungkun, mai taé Diha: “Sésénga’i koé agu ragi, ngong pisik disét Parisi. 
LUK.12.2	Toé kéta manga can situt tadus ata toé léngas, agu toé kéta manga can kolé situt cehas ata toé pecings. 
LUK.12.3	Landing hitu, apa situt curup le méu oné nendeps, te dengé oné géraks, agu apa situt saok molés du tilu oné lo’ang, te tombo éta mai bubung mbarud. 
LUK.12.4	Aku taé agu méu; oé sanggén taung haé-reba Daku, néka rantang laing isét ngancéng mbelé weki, agu poli hitu toé ngancéng pandé apa-apa koléd. 
LUK.12.5	Aku te toi oné méu, céing hitut paka rantangy le méu. Rantang koé Hia, hitut du poli mbelé, manga kuasan te wéwéng ata nggere-wa neraka. Moro matan, Aku taé agu méu: Rantang koé Hiam! 
LUK.12.6	Toé weli liman cik pika sua sebusy? Koném po nggitu, toé kéta can ata hémong le Mori Keraéng, 
LUK.12.7	ngot wuk situt éta ulum bilang kéta taungs. Landing hitu, néka rantang ai méu céwé mésén itu po cik do situ. 
LUK.12.8	Aku taé ngong méu: Néténg ata situt tura Aku oné ranga de manusia, Anak Manusia kolé te tura hia oné ranga de sanggéd taung malékat de Mori Keraéng. 
LUK.12.9	Maik céing ata pali Aku oné ranga de manusia, Aku kolé te pali hia oné ranga de sanggéd taung malékat de Mori Keraéng. 
LUK.12.10	Néténg ata situt taé kaut ca mu’un ata lawang Anak Manusia, hia te ampongy; maik céing ata mbéis Nai Nggeluky, hia toé kéta ampongy. 
LUK.12.11	Émé manga ata buang méu oné Adak Agama, ko sanggéd adak ata perénta laing agu oné isét cau kuasa, néka simpung laing le méu co’o kétam, agu apa kétag le méu curupn te riwok wekis. 
LUK.12.12	Ai du hitu kéta muing Nai Nggeluk te toing méu, apa situt paka curup le méu.”
LUK.12.13	Cengata oné mai ata do situ, taé ngong Mori Yésus: “Tuang Guru, taé koé oné asé-ka’é daku, kudut hia patis mbaté agu aku.” 
LUK.12.14	Maik taé de Mori Yésus ngong hia: “Késa, céing ata poli téti Aku ciri adak laing ko ata tongka de méu?” 
LUK.12.15	Mai taén kole ngong isé: “Jengkek-jengkek koé agu sésénga’i koé agu sanggéd ngomper, ai koném po ca ata bora héla-haén, mosén toé landing kaut le boran situ.”
LUK.12.16	Poli hitu, Hia tombo agu isé ca rapang, mai taén: “Manga cengata ata bora, tanan héla-haéd danin. 
LUK.12.17	Hia réi oné nai koén: Co’o kétag laku pandéd, ai aku toé manga osang te ngancéng na’ad laku cir tanag. 
LUK.12.18	Maig taén: Nenggo’o laku pandéd: aku te koas taungs ca’og, agu aku te hesé ata céwé mésén, agu aku te na’a bonén sanggéd gandum agu ceca dog. 
LUK.12.19	Poli hitu aku té taé agu wakarg: wakar daku, manga dod ceca oné hau, tungkur tenék tédéng pisa ntaungd tai; madosh ga, hang kéta kalih ga, inung kétah kaliga, agu cébo épos kétah kali ga! 
LUK.12.20	Maik taé de Mori Keraéng ngong hia; oé haut bapa, le wié ho’o muing wakar de hau te emiy oné mai haun, agu apa situt poli nangketd le hau, te céis néngm tai? 
LUK.12.21	Nenggitu dé jarin ata hitut ongko bora latang te weki run, émé toé boran hia oné ranga de Mori Keraéng.”
LUK.12.22	Mori Yésus taé agu sanggéd ata nungkun: “Landing hitu, Aku taé agu méu: Néka simpung laing mosés, te apa kétag kudut hangs, agu néka kolé simpung latang te wekis, te apa kétag kudut pakés. 
LUK.12.23	Ai mosé hitup céwé mésén itu po hang, agu wekis hitup ata céwé mésén itu po wéngko wekis. 
LUK.12.24	Lélo kaut Ka, situt toé manga wécak winid, agu toé manga akod, agu toé manga ca’od ko langkokd, aling po nenggitus, léléng téing hang kid le Mori Keraéng. Leng bail tadangs méu dancus agu kaka lélap situ! 
LUK.12.25	Céing weli oné mai méun, hitut landing kaut simpungn, ngancéng tambang ca cikun léwén mosén? 
LUK.12.26	Jari, émé méu toé ngancéng pandé ceca ata merik-kejikn, co’o tara simpungn weli le méu, apa situt bana? 
LUK.12.27	Lélo damang wéla wangkung, hitut toé tiling agu toé dedangy; maik Aku taé agu méu: Hi raja Salomo agu taung di’a dirapn situ kolé, toé kin di manga paké ata cama di’a ného can oné mai wéla situ. 
LUK.12.28	Jari, émé remang oné uma, hitut mangas leso ho’o, agu diang peké oné apis, nenggitus sélék di’ad le Mori Keraéng, apan kolé méu, oé ata so’ot toé danga imbi! 
LUK.12.29	Jari, méu néka curup laing apa kéta hangs, ko apa kéta té inungs méu, agu néka kéta soang nais. 
LUK.12.30	Sanggéd situ, kawé taung le wa’u oné lino ho’ot toé pecing Mori Keraéng. Maik Emam pecing, té méu sékék kéta muingd te sangged situ. 
LUK.12.31	Maik kawé di Perénta Diha, wiga sanggéd situt ce dod te tambang kolés oné méus.
LUK.12.32	Néka rantang dé méu, oé méut ce impung koé! Ai Emam henan kéta téing méu Perénta hitu.
LUK.12.33	Pika taungs le méu sanggéd cao-cas agu téing recos! Pandé ga le méu kandi hitut toé ciri mangay; ngong ca ceca éta Surga hitut toé ngancéng cipotn, toé ngancéng ruis lata takon, agu toé ngancéng hang le pakotn. 
LUK.12.34	Ai nia mangad boram nitu kolé mangan naim.”
LUK.12.35	“Porong awakm laing gelung kin, agu culum dila kin. 
LUK.12.36	Agu méu porong ného ata siot séréng kid géréng morid hitut kolé ramé kawing, kudut émé cai hia agu nontong para, gélang céngka para te hia. 
LUK.12.37	Koméd tu’ung mendi situt repéng le morid, lari wela kid du cai diha. Aku taé agu méu: Moro matan kéta, hia te pongo awakn, agu jera isé te lonto hangs, agu hia mai te gatang isé. 
LUK.12.38	Agu émé hia cai wié méséy, ko tiong tanay, agu repéng isé nenggitus, komé dé moséd. 
LUK.12.39	Maik idép di’a ho’o: Émé ata ngara mbaru pecing ongga pisa main ata tako, hia toé kéta ondang koas mbarun. 
LUK.12.40	Porong méu kolé, jengkekm taungm, ai Anak Manusia mai du leso ata toé nuk cala le méu.”
LUK.12.41	Mai taé di Pétrus: “Mori, ngong ami kaut betuan Lité rapang hitu, ko ngong sanggéd ata do kolé?” 
LUK.12.42	Mai walé de Mori Yésus: Jari, céing weli ata wintuk mbaru, hiot junggu agu nggalasn, hitut kudut téti le Morin, ciri tu’ad sanggéd mendin, te téi hang du hitug redun? 
LUK.12.43	Mosé di’a mendi hitut repéng le morin, pandés gori situ, du cain morin. 
LUK.12.44	Aku taé agu méu: Moro matan, morin hitu té téti hia té nipu taung boran. 
LUK.12.45	Maik émé da’atn mendi hitu, agu mai taén oné nain: Mori daku toé tara maiy, itug kali hia wangka onggad mendi situt ata rona agu inéwai, hangy, inungy agu langu nia-nian; 
LUK.12.46	morin mendi hitu dé, té mai du leso ata toé nuk cala liha, agu du leso hitut toé pecing liha, te mbelé hia agu pandé hia cama ného wada disét toé junggu.
LUK.12.47	Mendi hitut poli pecing kolé ngoéng de Morin, maik toé kenanu ko toé pandés situt baté ngoéng de morin, hia te bali-boatn le ongga. 
LUK.12.48	Maik céing ata toé pecing ngoéng de morin, agu pandé ata manga laingn ongga, hia te mecék nggitu kauty. Néténg ata, situt do téing oné hia, te do soléng oné hia, agu céing hitut do te imbi laing, oné hia céwé do kolé soléng.”
LUK.12.49	Mai Daku kudut wéwér api oné lino, agu bengkes tu’ung Laku, api hitu polig dilan! 
LUK.12.50	Aku paka tiba cebongk, agu capan susan nai Daku, du toéd olon apa hitu! 
LUK.12.51	Nuk de méu, te mai Daku oné lino ba hambor? Toé, taé Laku ngong méu, toé hambor, maik nggacur-nggamuk tau. 
LUK.12.52	Ai wangka ho’o ga, te mangan léwang tau oné mai isét lima oné ca mbaru, telu tau dungkang ata sua, agu sua tau dungkang telu ata. 
LUK.12.53	Isé te léwang taud, ema dungkang anak ata ronan, agu anak ata rona koléng eman; endé dungkang anak inéwain, agu anak inéwai koléng endén; inang dungkang wotén, agu woté koléng inangn.”
LUK.12.54	Mori Yésus curup kolé agu ata do: “Du itan le méu rewung salé kolep, gélang kéta taés: te cai usang, agu manga tu’ung usang hitu. 
LUK.12.55	Agu du itan le méu solokn buru lau mai, mai taés: Leso te kolang tik, agu manga tu’ung buru hitu. 
LUK.12.56	Oé méut pisik, alang tara de lino agu awang le méu pecings nanggad, co’o tara toé ngancéng pecing nanggad le méu uwa leso ho’o ga?
LUK.12.57	Agu co’o tara toé ngancéng beté kaut le rus, apa ata molorn? 
LUK.12.58	Ai émé hau agu hiat cecupu ngo oné ranga de adak, damang dé wuli te anor, kudu hambor agu hia, rémé ngai oné salang di, boto sorok hau liha, ba oné adak, agu adak hitu téing hau oné wakéln, agu wakéln hitu wéwéng hau oné bui. 
LUK.12.59	Aku taé agu méu: Hau toé ngancéng pé’ang nitu maim, du toéd bajar taungs raungm.”
LUK.13.1	Lété hitu, mai oné Mori Yésus pisa taus ata ba wéro latang te isét Galiléa, ata poli mbelé li Pilatus wiga darad haor agu dara takung hitut podo disé. 
LUK.13.2	Mori Yésus walé agu isé: “Nuk de méu ga, ata Galiléa so’o céwé ndékokd, itu po ndékok de sanggéd ata Galiléa situ iwod, ai isé nenggitu muings wadad? 
LUK.13.3	Toé yé! Taé daku ngong méu. Maik émé méu toé teserm, sanggés méu te calang ného nggitu kolém. 
LUK.13.4	Ko le nuk de méu, isét campulu alo situt mata tené le ngando ruis Siloam, céwé mésé salad, itu po sala de sanggéd ata bana, situt ka’éng oné Yérusalém? 
LUK.13.5	Toé! Taé Daku agu méu. Maik émé méu toé teserm, sanggés méu te calang ného nggitum.”
LUK.13.6	Mai Mori Yésus tombo rapang ho’o: “Cengata ata manga haju aran ata todo oné uma anggorn, hia ngo tuluk wuan, maik toé manga itad liha. 
LUK.13.7	Itug taén agu isét lami uma anggor hitu: Telun taung ata laun, aku mai kawé wuan ara ho’o, maik toé manga itad laku. Pokay haju ho’o! Te co’on hia mosé kéta bon oné tana ho’o! 
LUK.13.8	Mai walé data hitu: Keraéng, co’om ondang koéd mosén ntaung ho’o di; aku te bonang baling pu’un agu pandé li'angy, 
LUK.13.9	am wuay ntaung musi; émé toé, pokay gi!”
LUK.13.10	Manga cengkalin Mori Yésus ngai toingn oné ca mbaru ngaji du leso Sabat. 
LUK.13.11	Nitu manga cengata inéwai hena le jing da’aty, campulualo ntaungy gi, wiga wenggosn, agu toé ngancéng hesé tontésn kolé. 
LUK.13.12	Du itan le Mori Yésus inéwai hitu, béntay Liha, agu mai taén ngong hia: “Oé endé, di’ag betim.” 
LUK.13.13	Itu kali témba limén lobo inéwai hitu, agu du hitu kéta muing hesén inéwai hitu, agu bong Mori Keraéngn. 
LUK.13.14	Maik hiat tu’a laingn mbaru ngaji, rabo da’aty, méséng Mori Yésus pandé ina ata du leso sabat. Maig taén ngong ata do: “Manga enem leso te gori, landing hitu, mai kaut ca leson te pandé di’a, néka du leso Sabat.” 
LUK.13.15	Maik Mori Yésus koléng hia, mai taén: “Oé méut pisik, toé weli néténg méu ledo japi ko keledais oné mai kandang du leso Sabat, agu téing waés? 
LUK.13.16	Toé weli inéwai ho’o, ata campulu alo ntaung pongo le jingy, paka caca oné mai pongon hitu, ai hia anak di Abraham?” 
LUK.13.17	Agu du Hia curup nenggitun, sanggéd ata balin ritaks, maik sanggéd taung lawa do naka kétas, landing sanggéd tanda lenget situt poli pandé Liha.
LUK.13.18	Maig taé de Mori Yésus: “Rapang lepaiy Laku Adak de Mori Keraéng, agu lepaiy di Laku tomingn? 
LUK.13.19	Adak de Mori Keraéng, rapangn cama ného wini sawé, hitut emi lata, wéras oné uman; wini situ todo agu ciri pu’u mésé, agu kaka lélap situ éta awang pandé cewo oné dangkan.” 
LUK.13.20	Agu curup kolé Liha: “Le paiy Laku tomingn Adak de Mori Keraéng? 
LUK.13.21	Hia rapangn ného ragi hiot emi le cengata inéwai, agu hamol oné sepét terigu telumpulu kilo, dengkir labok taungn.”
LUK.13.22	Poli hitu Mori Yésus lako labok oné mai béndar ca ngo oné béndar ca, agu ngo oné béo-béo bana koléy, cang agu toingn agu ruda olon lakon nggere-oné Yérusalém.
LUK.13.23	Agu manga cengata hitut réi agu Hia: “Mori, cekoé kanangs ata situt selamaks?” 
LUK.13.24	Mai walé de Mori Yésus ngong taung ata nitu: “Wuli-mpoat koém te ngo oné, lut para kéot hitu! Ai Aku taé agu méu: Dod ata te wuli wekid te ngo boné, maik toé kéta ngancéngs. 
LUK.13.25	Émé hiat ngara mbaru poli to’on agu tadu paran, méu te hesé be pé’angm agu nontong mtaung para, mai taés: Keraéng, cengka koé para te ami! Agu Hia te walé agu mai taén ngong méu: Aku toé baé mai nia mais méu! 
LUK.13.26	Maig taé de méu: Ami poli hang agu inung cama agu Itékm, agu Ité poli toing oné sanggéd salang béndar dami. 
LUK.13.27	Maik Hia te curup agu méu: Aku toé baé mai nia mais méu, pé’ang oné mai ranga Daku, oé sanggés taung méut pandé da’at! 
LUK.13.28	Nitu de ga, te manga jéjéng agu kérek ngis, lété ita le méu hi Abraham agu hi Ishak agu hi Yakup, agu sanggéd taung nabi, oné Adak de Mori Keraéngs, maik weki rus méu te péncar nggere-pé’angm. 
LUK.13.29	Agu ata situt mai awo mai agu salé mai, mai le mai agu lau mai, isé te lonto hang oné Adak de Mori Keraéngs. 
LUK.13.30	Agu moro matan kéta, manga ata taki musi, te ciri ata te kolos, agu ata hitut te kolos te ciri ata taki musiy.”
LUK.13.31	Lété hitu mais pisa taus ata Parisi, mai taéd ngong Mori Yésus: “Ngoh ga, néka ka’éng cé’é ho’oh, ai hi Hérodés kudut mbelé Itéy.” 
LUK.13.32	Mai walé de Mori Yésus agu isé: “Ngo ga, agu taé oné acu cekel hitu: Aku mbér jingk agu pandé ina atak leso ho’o agu diang, agu du leso te telun Aku te pandé polis. 
LUK.13.33	Maik leso ho’o, diang agu cesua, Aku paka ruda olon lakog, ai toé kéta manga dé’it cengatan nabi te pakiy, émé toé oné Yérusalémy. 
LUK.13.34	Yérusalém, Yérusalém, le hau pakid sanggéd taung nabi, agu rampas le watus sanggéd ata situt wuat oné hau! Pisa-pisa ngkalig, Aku kembung te hilirs anakm, cama ného iné manuk igol anakn be wa mai lebén, maik méu toé goris. 
LUK.13.35	Moro matan, mbarus ho’o te legoy, agu ciri rawengy. Maik Aku taé agu méu: méu te toé ita Aku kolém, dengkir du leso curup de méu:
LUK.13.35	Berkak de Hia hitut mai le ngasang de Mori Keraéngy.”
LUK.14.1	Manga oné ca leso Sabat, Mori Yésus ngo oné mbaru de cengata tu’a disét Parisi te hang nituy. Sanggéd taung isét mangan, lémét kéta Hias. 
LUK.14.2	Rodo tuan cengata ata hena le ru’u bara, hesé wa ranga Diha. 
LUK.14.3	Maig taé de Mori Yésus ngong ata pecing Taurat, agu ata Parisi situ: “Ngancéng pandé ina ata du leso Sabat ko toé?” 
LUK.14.4	Isé situ hema kid. Itu kali caun Liha limé diha hitut beti, pandé ina, agu jera ngon Liha. 
LUK.14.5	Poli hitu, Hia curup agu isé: “Céing oné mai méu, ata toé diki-dakang poto nggere-éta anakn ko japin, émé pa’u nggere-oné ngaliy, koném du leso Sabat?” 
LUK.14.6	Toé ngancéng walén lisé Hia.
LUK.14.7	Ai ita le Mori Yésus, te sanggéd meka kawé kéta palang lonto situt daing étad; Hia tombo rapang ho’o agu isé: 
LUK.14.8	“Émé cengata ata, bénta hau te ngo ramé kawing, néka di lonto lobo osang ata di’an kéta, ai aram ata hitu poli bénta cengata ata daing mésén hiang oné mai hau, 
LUK.14.9	kudut ata hitu, hitut bénta hau, agu hia, néka mais agu mai taéd ngong hau: Téi keraéng ho’oy osang hitu. Itug dé hau simi-semarm, paka ngo lonto teke wan kéta. 
LUK.14.10	Maik émé hau bénta lata, ngoh, lonto oné osang ata teke wan kéta. Ai asam hiat ngara taé, mai taén ngong hau: Késa, mai ngo lonto bolot. Agu le hitu, hau hiang kéta oné ranga de sanggéd taung meka banah. 
LUK.14.11	Ai céing ata ngo’is le run béta, hia te na’a way, agu céing kaut ata hinggop le run, hia te téti nggeré-étay.”
LUK.14.12	Agu Mori Yésus taé kolé agu ata hitut bénta Hia: “Émé hau pandé raméh, le leso ko le wié, hau néka siro haé rebam, asé-ka’ém, haé ukum, ko sanggéd taung haé béom situt bora; ai isé te léko ali siro hau kolé, ali hitu, hau polig delék lékon. 
LUK.14.13	Landing hau émé pandé raméh, bénta isét lénggé, isét toé molor bod, isét péko agu isét buta. 
LUK.14.14	Agu hau te cébo mosém, ai isé toé manga do’ong apa-apad te léko agu hau. Ai hau te delék walid du leso to’o koléd isét molor.”
LUK.14.15	Dengé hitu, maig taé de cengata oné mai méka situ ngong Mori Yésus: “Delék kéta ata situt tibas oné Adak de Mori Keraéng.” 
LUK.14.16	Maik taé de Mori Yésus ngong hia: “Manga cengata ata pandé ramé mésén, agu hia siro ata do. 
LUK.14.17	Du redu te lompong ga, hia wuat mendin te curup agu isét poli sirod: co’om ngo nggere-lét ga, ai poli taungs wédid ga. 
LUK.14.18	Maik isé cangkali kaut taé néka rabo. Hia cengata taé ngong hia: Aku poli jaji umag, agu aku paka ngo léloy, landing hitu, néka rabo. 
LUK.14.19	Tanjéng data iwon kolé: Aku poli jaji lima angkemd japi laki, aku paka ngo damangs di, landing hitu weli ga, néka rabo. 
LUK.14.20	Tanjéng kolé data iwon: Aku ho’ok di kawing’g, ali hitu aku toé kong ngog. 
LUK.14.21	Og kali kolég mendi hitu, agu baro taung situ oné Morin. Itug kali rabo da’atn hiat ngara mbaru, mai taén ngong mendin: komét koé ngo oné néténg salang agu otor béndar, agu dadé cé’é ho’os ata lénggé, ata toé molor tarad, isét buta agu isét péko. 
LUK.14.22	Poli hitu, baro kolé le mendi hitu: Mori, apa situt susung dité, polis pandéd, maik koném po nenggitu, manga kid osang ata lingad. 
LUK.14.23	Maig taé de keraéng hitu ngong mendin: Gélang ngo oné sanggéd salang mésé, agu salang dangka, bénta kéta taungs isét manga nitu, te ngo bonés, ai mbaru daku paka penongy. 
LUK.14.24	Ai Aku taé agu méu: Toé kéta cengatan oné mai isét poli sirod situ, te ita minakn ramé Daku.”
LUK.14.25	Manga cengkalin, do ata londang lut Mori Yésus du lakon. Cang holésn, mai taé Diha ngong isé: 
LUK.14.26	“Émé ca ata mai cé’é Akuy, maik hia toé rangkat eman, endén, winan, anakn, asé-ka’én ko wetan, ngot mosé de run hia toé ngancéng ciri ata nungku Dakun. 
LUK.14.27	Céi-céing ata toé pola panggoln agu lorong Akuy, hia toé ngancéng ciri ata nungku Dakun.
LUK.14.28	Ai céing weli oné mai méun, hitut kudut hesé ca ngando, toé olong lonto te bilang minturn, ot rapak ringgin te pandé mbaru dengkir polin gori hitu? 
LUK.14.29	Boto émé poli liha na’a ligéngn, maik toé ngai cai olon, am sanggéd ata situt itan, loér hias, 
LUK.14.30	cang agu mai taéd: Ata ho’o bo du pu’ung hesén, maik toé ngai ruda olon pandén.
LUK.14.31	Ko raja nia dé’it hitut kudut ngo rampasy dungkang raja bana, toé olong lonto di te téntang, ot le cepulu sebu ata liha dungkang bali, situt ba lawa don suampulu sebu ata? 
LUK.14.32	Émé toé ngancéng liha, hia te wuat atan, rémé ngai tadangd ata bali situ, te réi co’o molé kétag kudut hambord. 
LUK.14.33	Nenggitu kolé néng néténg méu, hitut toé okés sanggéd cao-can, toé ngancéng ciri ata nungku Daku.
LUK.14.34	Bo muing ci’é di’an, maik émé ci’é hitu ciri beléy, le paig pandé cerakn? 
LUK.14.35	Toég manga betua laingn: te oké oné uma ko te pandé li’ang tana; oké kaut kali lata ga. Céing ata manga tilun te séngét, paka séngét koé liha.”
LUK.15.1	Sanggéd isét tegi béa agu sanggéd ata ndékok, laséngd ngo oné Mori Yésus te séngét toing Diha. 
LUK.15.2	Itug kali nggerengga’utd ata Parisi agu ata pecing Taurat, mai taéd: “Hia tiba ata ndékoky, agu hang cama agu iséy.” 
LUK.15.3	Mai Hia tombo rapang ho’o agu isé: 
LUK.15.4	“Céing oné mai méu ata paéng ceratus jimbaln, émé mora kaut can, toé weli kongd situt ciokmpuluciokd oné oka, ngo kawé di hitut mora dengkir ita néngn? 
LUK.15.5	Agu émé polig itan liha, naka kéta liha agu na’a lobo békék. 
LUK.15.6	Agu du cai oné mbarun, hia bénta taungs haé reban agu haé béon, mai taén ngong isé: Kais koé nais cama laing agu aku, ai jimbal daku ho’ot mora, ita kolé gi. 
LUK.15.7	Aku taé agu méu: Nenggitu kolé néng naka éta Surga, landing tesern cengata ata ndékok, céwé naka oné mai landing ata siot ciokmpuluciok ata molor, ata toé sékékd te tesers.”
LUK.15.8	“Ko iné-wai nia dé’it hitut manga cepulud dirham, émé mora can néngn, toé tutung culun agu roi mbarun hilit kéta kawén néngn dengkir itan liha? 
LUK.15.9	Agu du itan liha, hia bénta taung haé molasn agu haé béon, agu mai taén: Nisang koé nais cama laing agu akum, ai dirham hiot morag, polig ita kolén. 
LUK.15.10	Aku taé agu méu: Nenggitu kolé nakad sanggéd malékat de Mori Keraéng, landing tesérn cengata ata ndékok.”
LUK.15.11	Curup kolé le Mori Yésus: “Manga cengata, suad anakn ata rona. 
LUK.15.12	Mai taé dihat cucu ngong eman: Ema, téingsg ranga dakud bora dité, situt maki dakud. Itug kali emad patis bora don situ oné isé. 
LUK.15.13	Pisa leso wa ga, anak koé cucu hitu pika taungs ranga dihad, poli hitu ngo tana pé’angy. Nitu hia mbolohaés boran situ, agu mosé wan ca, étan ca. 
LUK.15.14	Du taungs néngn ga, tuag darém mésé oné tana hitu, hia ga wangkag heperhamatn. 
LUK.15.15	Itug kali ngon agu hang nggajing oné ca ata oné tana hitu. Ata hitu jera hia ngo oné uman te lami elan. 
LUK.15.16	Hia nanang te hang repang pakang de ela situ, maik céing ata téingn agu hia. 
LUK.15.17	Itug noingn liha mosé koén, mai taén: Do kéta ata hang nggajing oné ema daku, hitut héla haéd hangn, maik aku cé’é ho’o mata le daremk. 
LUK.15.18	Aku te to’o agu ngo oné emag, agu taé agu hia: Ema, aku poli pandé ndékok latang te Surga agu latang te ité, 
LUK.15.19	aku toé patun kolé te caro anak diték; ciri koé aku cengata ata hang nggajing diték. 
LUK.15.20	Itug kali to’on agu ngo oné eman. Du hia ngai déun, poli itan le eman; itug kali kendut nain ali wéong bail. Eman hitu mburuk ngo cumang hia, poli hitu nggépo agu omo néngn hia. 
LUK.15.21	Mai taé de anak koé hitu ngong hia: Ema, aku poli pandé ndékok latang te Surga agu latang te ité; aku toé patun kolé te caro anak diték. 
LUK.15.22	Maik eman hitu taé taung agu mendin: Gélang ba cé’é ho’o juba ata di’an kéta, cuki oné hiay, agu puci oné limén kila, agu sepatu wa wa’in. 
LUK.15.23	Agu emi anak japi hiot mbuheln, mbeléy agu ité hang ramé-ramét. 
LUK.15.24	Ai anak daku ho’o néhot poli matan, maik mosé koléy, hiat poli moran, ita koléy. Itug kali raméd ga. 
LUK.15.25	Maik anak hitut ngason lau umay, agu du wé’én, cai ruis mbaru, dengé liha tebang sunding, déré, agu pemaka. 
LUK.15.26	Mai hia bénta cengata mendi, réi liha: apa betuan ho’o bao gé? 
LUK.15.27	Mai walé de mendi hitu: Kolég asém, agu emam ga, mbelé anak japi ata mbuheln, ai ita kolé néngn, ngai géal kin mosén. 
LUK.15.28	Rabog anak hitut ngaso, agu toé gorin te ngo boné. Itu kali ngo pé’ang eman, agu curup di’a-di’a agu hia. 
LUK.15.29	Maik hia walé agu eman, taén: Ntaungn lau-liwan sina, aku tiba taé dité ema, agu toé dé’it manga lagé perénta ditég, maik aku toé dé’it manga téing lité tamat. can mbé anak, te ramé-ramé agu haé rebag. 
LUK.15.30	Maik hitud cain anakm hitut poli mbolohaés bora dité ema agu inéwai mbérong, mbelé kéta anak japi ata mbuheln te hia. 
LUK.15.31	Mai taé de eman ngong hia: Anak daku, bo hau cama laing mtaung agu akuh, agu sanggéd bora daku de haus morid. 
LUK.15.32	Naun kéta muing ité pandé ramé agu nakat, ai asém hitu néhot poli matan, maik mosé koléy, hia poli moran, maik ita koléy.”
LUK.16.1	Agu Mori Yésus curup agu ata nungkun: “Cengata ata bora, ata wintuk le cengatas boran. Ata bora hitu tiba mangkong, te ata ciko ni’ang diha dondé pandé mbolohaés boran. 
LUK.16.2	Itug kali siron liha hiat ciko ni’ang hitu, agu mai taén ngong hia: Manga kéta dengég aku latang te hau ta? Wajo dé papongd situt nipu de haud, ai emo de’it hau gah te wintuk bora daku. 
LUK.16.3	Mai taé oné nain hiat wintuk bora: Co’o kétag péng laku pandén. Morig te keni aku oné mai gori cau boran. Bom ngancéng wedak tanak aku; sanggar-sanggar bog limég te tegi, ritak kolék aku. 
LUK.16.4	Pecing laku ga, co’o pandé daku, kudut émé kenik aku oné mai gori ciko boran manga kin atan te tiba aku oné mbarud. 
LUK.16.5	Itu kali bénta gici cad ata situt manga raung oné morin. Mai réin agu hia hitut laring cain: Asa dehau, pisad raungm agu mori daku? 
LUK.16.6	Mai walé data hitu: ceratus gumbang mina zaitun. Maig taén ngong ata hitu: Ho’o surak raungm, lontoh agu tulis surak raung dion, ho’o muing: Limampulu deromd. 
LUK.16.7	Poli hitu, mai taén ngong ata te suan: Asa de hau, pisad raungm? Mai walé data hitu: ceratus békad gandum. Mai taén ngong ata hitu: Ho’o surak raungm, pandé surak raung weru kaut: Alompulu békad. 
LUK.16.8	Itug kali keraéng hitu naring hiat cau boran hitut toé hepesn, ai hia poli pandé anor salang lakon. Ai anak de lino ho’o céwé do anorn agu haé atan, itu po anak de gérak.
LUK.16.9	Aku taé agu méu: pandé woé-nelu di’a-di’a agu bora de lino hitut toé hepes, kudut émé bora de lino hitu, toé ngancéng campé kolé méun, méu ngancéng tibas oné ndéi tédéng lén.”
LUK.16.10	“Céing ata tipek oné taé koé, tipek kolé oné taé mésé. Agu céing ata toé molorn oné taé koé, toé kolé molorn oné taé mésé. 
LUK.16.11	Jari, émé méu toé tipeks latang te bora de lino hitut toé hepesn, céingy weli ata imbi laing méun bora de wakar ata tu’ung-tu’ung? 
LUK.16.12	Agu émé méu toé tipeks agu bora data bana, céingy ata téing bora de weki rum agu hau?
LUK.16.13	Ca mendi toé ngancéng io agu sua mori. Ai émé nenggitu, hia te kodo hitut cengata, agu momang hitut ca, ko hia te tipekn agu hitut cengata, agu toé bilang laing hiat cengata. Méu toé ngancéng io Mori Keraéng agu io oné bora de lino.”
LUK.16.14	Sanggéd situ dengé taung lata Parisi, mendi-mendi de séng, agu isé tawa laing Hias. 
LUK.16.15	Maig taé Diha ngong isé: “Méu di’a kaut le rus wa ranga data, maik Mori Keraéng pecing nai dé méu. Ai apa situt sobit laing le manusia, kodoy le Mori Keraéng.
LUK.16.16	Adak Taurat agu buku de sanggéd nabi, pepés dengkir uwa di Yohanés; agu pu’ung du hitu main, Adak de Mori Keraéng kerébay agu néténg ata, duduk-duduk tau rumbu ngo bonén. 
LUK.16.17	Céwé émong mora awang agu lino, itu po koar can titik adak Taurat.
LUK.16.18	Néténg ata situt saung leba winan, poli hitu kawing agu iné-wai banay, hia loma atay, agu céing ata kawing agu inéwai oké le ronan, hia loma atay.”
LUK.16.19	“Manga cengata ata bora, hitut paké mtaung juba langoy agu towé hemél, agu bilang leson hia raos ramé, hanang ata minakn. 
LUK.16.20	Agu manga kolé cengata, ata sanggar-sanggar bon limén tegin, ngasangn hi Lazarus; wekin hena le bokéy, halas kin wa ruis para diha hitut boray; 
LUK.16.21	agu nanang te pandé mora darémn le tora situt pa’u éta mai méja data bora hitu. Ngot mai molé acu la’it bokén situ. 
LUK.16.22	Ného cepisan, matay ata lénggé hitu, mai malékat dadé hia lobo pa’a di Abraham. 
LUK.16.23	Ata hitut bora kolé matay, itu kali boakn. Agu hia rémé séangn oné lino data mata, hia conga nggere-étay, déu main ita liha hi Abraham, agu hi Lazarus lonto lobo pa’an. 
LUK.16.24	Itug kali kepokn hia, agu mai taén: Ema Abraham, ba’éng koé aku. Jera koé hi Lazarus, kudut hia bembo lobo limé toson oné waé, kudut pandé lep koé lema daku, ai aku beti bailk oné dila api ho’o. 
LUK.16.25	Maik mai taé di Abraham: Anak, nuk kaut, bo hau poli itan taung di’a du mosém, maik hi Lazarus hanang ata da’atn. Ho’og hia delék lémbuy, agu hau séang da’ath. 
LUK.16.26	Apan kolé, cé’é mai ho’on haéng sina hau wisin ca ngampang, ata toé kong lakon, kudut isét mai cé’é mai ho’o nggere-sina méu, ko isét mai nitu maid cé’é ami, toé kong lakod. 
LUK.16.27	Mai taé data hitu: Émé nenggitu aku tegi agu ité, ema, kudut ité jera hia ngo oné mbaru de ema daku; 
LUK.16.28	ai manga lima kid asé-ka’é daku, kudut hia langi kéta tu’ung isé, kudut isé néka mai oné osang ho’os tai. 
LUK.16.29	Maik taé di Abraham: Manga oné isé sakasi di Musa agu de nabi do. Céwé di’an isé séngét sakasi hitus. 
LUK.16.30	Mai walé data hitu: Toé, ema Abraham, ai émé manga cengatan ata, hitut mai oné mai ata matan, ngo oné isé, isé te tesérs. 
LUK.16.31	Mai taé di Abraham ngong hia: Émé toé pinga lisé toing di Musa, agu de nabi do, isé kolé ogos te imbi, koném po le cengata hitut to’o oné mai ata matan.”
LUK.17.1	Mori Yésus curup agu ata nungku Diha: “Toét-toé mangay wéléng, maik calang kéta ata hitut pandé mangan. 
LUK.17.2	Céwé di’an te hia, émé can watu geré latung, pongo du bokakn, poli hitu wéok lau taciky, itu po hia pandé wéléng cengatan oné mai isé so’ot bengge-lénggéng. 
LUK.17.3	Lami weki rum! Émé manga ndékok asé-ka’ém, rondongy hia, émé tesery hia, ampongy hia. 
LUK.17.4	Ngot émé hia pandé ndékok agu hauy pitu ngkalin leso ca, agu pitu ngkalin kolé mai cé’é haun, agu mai taén: naék aku ga, hau paka ampong akuh.”
LUK.17.5	Maig taé data nungku situ ngong Mori Yésus: “Tambang koéy imbi dami!” 
LUK.17.6	Mai walé de Mori Yésus: “Émé méu manga imbis cama wini sawé kauty, méu ngancéng taé ngong pu’u ara ho’o: Wakak hau, agu pacek lau tacikh, hia te lorong agu hauy.”
LUK.17.7	“Céingy oné mai méu ata manga cengata mendin, ata ngo bajaky ko lami wéang pé’ang oka te hau taé agu mendi hitu, du kolé duatn: Gélang koé mai hang! 
LUK.17.8	Toé weli dion kéta, ngot hia taé agu mendi hitu: wédis hang daku ga. Tenggé towém, agu keturu te aku di, haéng poli hang agu inung’g. Agu poli hitu, po hang hau agu inungh. 
LUK.17.9	Manga weli taé delék liha agu mendi hitu, amé mendi hitu poli pandéd apa situt poli jera agu hiad? 
LUK.17.10	Nenggitu kolé néng méu. Émé méu poli pandé sanggéd kéta taung situt poli jera agu méud, porong méu taé: Ami mendi ata toé manga betua laingn; ami hanang pandé kaut apa situt paka pandés lami.”
LUK.17.11	Du lako nggere-oné Yérusalémn, Mori Yésus lako loléng rahit tana Samaria agu Galiléay. 
LUK.17.12	Lété Hia ngo oné ca béon, mai cepulu taus ata boké cumang Hia. Isé hesé daing tadangd, 
LUK.17.13	agu mai kepokd: “Yésus, Tuang Guru, ba’éng koé ami!” 
LUK.17.14	Itu kali Hia lélo isén, agu mai taén: “Ngom ga, toto wekis oné imam.” Agu rémé ngai oné salangd, dumuk ciri di’a kaut wekid. 
LUK.17.15	Cengata oné mai isé, du ita liha te hia poli inan, holés koléy, cang agu bong Mori Keraéngn agu reweng mésén. 
LUK.17.16	Poli hitu, cunem wa wa’i de Mori Yésus, étan curup wali di’a agu Hia. Ata hitu, ata Samariay. 
LUK.17.17	Maig taé de Mori Yésus: “Cala ata cepulu taup bao méut poli helis wekis, ta? Nias isét ciok ga? 
LUK.17.18	Toé manga ata holés koléd oné mai isé, te bong Mori Keraéng be pé’ang mai hiat uku bana ho’o?” 
LUK.17.19	Mai taén ngong ata hitu: “Heséh ga, agu ngoh ga, le imbim hitut poli selamak hau.”
LUK.17.20	Landing le réi disét Parisi, du nia cain Adak de Mori Keraéng, mai walé de Mori Yésus, taén: “Cain Adak de Mori Keraéng, toé manga tanda ita le matan: 
LUK.17.21	toé kolé ngancéng taé lata: Lélo, hia manga cé’é ho’oy ko manga nituy! Ai cetu’un, Adak de Mori Keraéng manga baling méuy.”
LUK.17.22	Agu Hia curup agu ata nungkun: “Te cai leson méu nanang lélo can oné mai sanggéd leso de Anak Manusia hitu, agu méu toé ngancéng itan. 
LUK.17.23	Agu ata te taé ngong méu: Lélo, hia manga nioy; lélo, hia manga cé’é ho’oy! Méu néka ngo nitum, néka lorong le méu. 
LUK.17.24	Ai cama ného hilat, wili-welok agu néran oné mai comong awang ca ngo oné comong awang ca; nenggitu kolé tai Anak Manusia du leso cain Hia. 
LUK.17.25	Maik Hia olong kéta cukung susa doy, agu doét lata uwa ho’oy. 
LUK.17.26	Agu cama ného jari du uwa di Nuh, nenggitu kolé néng tai du sanggéd leso de Anak Manusia: 
LUK.17.27	isé hang agu inungs, isé laki agu wais, haéng du leso di Nuh ngo oné kepaln: poli hitu cain mbang, pandé mempo taung isé. 
LUK.17.28	Nenggitu kolé jari hitut du uwa di Lot: isé hang agu inungs, isé weli agu pikas, isé weri wini agu hesé mbarus. 
LUK.17.29	Maik du leso hi Lot ngo pé’ang oné mai béo Sodomn, cain usang api agu usang mburé éta mai awang, pandé mempo taung isé. 
LUK.17.30	Nenggitu kolé néng tai, du leso niay Anak Manusia toto weki run. 
LUK.17.31	Céing du leso hitu oné palang angis buru lobo mbaru, agu sanggéd cao-can manga oné mbarus, hia néka wa’u te emid; agu nenggitu kolé ata hitut ngai oné uman, néka koléy. 
LUK.17.32	Nuk kaut wina di Lot! 
LUK.17.33	Céing ata nanang mo’éng mosén, hia te moray mosén; agu céing ata moray mosén, hia te pandé mo’éng mosén. 
LUK.17.34	Aku taé agu méu: Le wié hitu manga sua taus lobo wongka, hiat cengata dadéy, hiat cengata kongn kaut. 
LUK.17.35	Manga sua taus iné-wai cama-cama geré latung, hia cengata te dadéy, hiat cengata te kongn kaut.”
LUK.17.35	[
LUK.17.36	Émé manga sua tau oné uma, hiat cengata dadéy, hiat cengata kongn kaut]. 
LUK.17.37	Mai taé disé ngong Mori Yésus: “Niay, Mori?” Mai taé Diha ngong isé: “Nias mangad rapu, nitus rentumd ka.”
LUK.18.1	Mori Yésus tombo ca rapang agu isé kudut keri, te isé paka ngaji mtaungs, néka kangél. 
LUK.18.2	Mai taé Diha: “Oné ca béndar manga cengata adak ata toé rantang Mori Keraéngy, agu toé kéta hiang cengatan liha ata. 
LUK.18.3	Agu oné béndar hitu kolé manga cengata iné-wai luang, ata ngo mtaungy oné adak hituy, mai taén: Campé koé akut ité oné beté-bicar te lawang ata bali daku. 
LUK.18.4	Manga pisa leso béhéngn, ogoy adak hitu. Maik ného cepisan, mai taén oné nain: Koném po aku toé rantang Mori Keraéngk, agu toé hiang céing kautk, 
LUK.18.5	maik soho iné-wai luang ho’o pandé susa akuy, co’om molor kaut hia laku, boto dehét mtaung hia main, agu cemoln hia pegar akuy.” 
LUK.18.6	Mai taé de Mori Yésus: “Na’a di’a oné pucu lolom apa hitut taé de adak hitut toé agil! 
LUK.18.7	Toé weli Mori Keraéng te pandé molors ata situt pilén, situt wié lesod kepok oné Hiad? Manga weli lé-lén Liha leso be bolon campé isé? 
LUK.18.8	Aku taé agu méu: Hiat te gélang pandé molor kaut isé. Maik, émé maiy Anak Manusia hitu, di’am manga itan Liha ata imbi oné lino?”
LUK.18.9	Agu oné pisa tau ata situt le taé rud molor, agu lélo radak taung ata bana, Mori Yésus tombo rapang ho’o: 
LUK.18.10	“Manga sua taus ata ngo oné Mbaru de Mori Keraéng te ngajis. Hia cengata ata Parisi, agu hiat cengata ata tegi béa. 
LUK.18.11	Ata Parisi hitu hesé dion oné mai ata bana agu ngaji nenggo’oy: Yo Mori, aku wali di’a agu Ité, ai aku toé ného ata situk, toé ata purak, toé ata gutek, toé ata mbérongk, agu toé kolé ného ata tegi béa ho’ok; 
LUK.18.12	aku puasa suangkalig ca minggu, aku téing ca-patipulu oné mai sanggéd cir koég. 
LUK.18.13	Maik hiat tegi béa hitu hesé déu-déuy, ngot hia toé nga’on te conga nggere-éta awang, maik hia kali entap di’a berambangn, agu mai taén: Yo Mori, ba’éng koé aku ho’ot ndékok. 
LUK.18.14	Aku taé agu méu: Ata ho’o kolé mbarun ného ata hiot molor laing le Mori Keraéng, agu ata hitut cebana toé. Ai céing ata éta pengémpang le run, hia te rendaky, agu céingy ata nggere-wa le run, hia te téti éta pengémpangy.”
LUK.18.15	Itu kali maid ata, dadé anakd situt ngai koéd oné Mori Yésus, kudut Hia omar agu berkak iséy. Ita hitu, ata nungku Diha rabo ata situ. 
LUK.18.16	Maik Mori Yésus bénta isé, agu mai taéN: “Ondangd anak koé situ mai cé’é Akud, agu méu néka caka isém, ai ata situt nenggitus, ata manga paéng Adak de Mori Keraéngd. 
LUK.18.17	Aku taé agu méu: Moro matan kéta, céing ata toé tiba Adak de Mori Keraéng ného cengata anak koé, hia toé kéta ngo bonéy.”
LUK.18.18	Manga cengata ata tu’a laingy, réi Mori Yésus, mai taén: “Tuang Guru ata di’a, apa kétay paka pandé laku te haéng mosé tédéng lén?” 
LUK.18.19	Mai walé de Mori Yésus: “Co’o tara taé ata di’ag Aku le hau? Toé manga cengatan ata di’a, hanang Mori Keraéng kanang kali. 
LUK.18.20	Hau toét-toé pecing taungs Adak de Mori Keraéng: néka mbérong, néka paki ata, néka tako, néka sabi nggopét, hiang ga emam agu endém.” 
LUK.18.21	Mai taé data hitu: “Sanggéd situ poli taungs lorongd laku pu’ung rémé rebag.” 
LUK.18.22	Dengé hitu Mori Yésus, taé ngong hia: “Téké cay raja hitu ata paka pandéy le hau; pika taungs apa kaut ata manga oné haun, agu pati péar oné ata lénggés, le hitu hau te delék bora éta Surgah, poli hitu, mai nggere-cé’é agu lorong Akuh.” 
LUK.18.23	Du dengé curup hitun ata hitu, wéong kéta nain, ai hia bora bailn. 
LUK.18.24	Du itag le Mori Yésus ata hitu wéong kéta nain, mai taén: “Léng tu’ung menan ata bora ngo oné Adak de Mori Keraéng. 
LUK.18.25	Ai céwé émong ca kaba puci oné lewo jarum, itu po cengata ata bora ngo oné Adak de Mori Keraéng.” 
LUK.18.26	Agu isét dengén curup hitu, mai taéd: “Émé nenggitu, céingy ata ngancéng selamakn?” 
LUK.18.27	Mai taé de Mori Yésus: “Apa hitut toé ngancéng le manusia, le Mori Keraéng ngancéng.”
LUK.18.28	Mai taé di Pétrus: “Ami ho’o poli ledo taung wéang sewokgm agu lorong Itékm.” 
LUK.18.29	Mai taé de Mori Yésus ngong isé: “Aku taé agu méu, moro matan, néténg ata situt landing kaut Adak de Mori Keraéng ledo mbarud, winad ko asé ka’éd, endé-emad ko sanggéd taung anakd, 
LUK.18.30	te tiba kolé alép pisa ngkalin oné uwa ho’o muing ga, agu du leso hitu tai, hia te tiba mosé tédéng lén.”
LUK.18.31	Mori Yésus bénta ata nungkun situt campulusua, agu mai taén ngong isé: “Ho’o tité ngo nggere-éta Yérusalém, agu sanggéd taung situt tulis le sanggéd nabi latang te Anak Manusia, te cai olos. 
LUK.18.32	Ai Hia téing lobo limé de uku situt toé pecing Mori Keraéngs, loér-lokéty, renti agu iso péy, 
LUK.18.33	agu isé luca agu mbelé Hias, maik leso te telun Hia mosé koléy.” 
LUK.18.34	Maik isé toé kéta haéng pa’él cekoéd taung curup situ; betuad curup situ cehas latang te isé, agu toé pecing lisé apas betuad.
LUK.18.35	Lété Mori Yésus ruis cai oné Yériko, manga cengata ata buta, hitut lonto lupi salangy, ata sanggar-sanggar bon limén. 
LUK.18.36	Du ata hitu dengé nggelenggaur ata do, mai réin: “Manga apa ho’o bo gé?” 
LUK.18.37	Mai taé data ngong hia: “Hi Yésus ata Nasarét liba cé’é ho’oy.” 
LUK.18.38	Itug kali kepokn hia: “Yésus Anak di Daud, ba’éng koé aku!” 
LUK.18.39	Itu kali isét lako bolo rengkes hia kudut heman. Maik danga-danga molé étan kepokn: “Anak di Daud, ba’éng koé aku!” 
LUK.18.40	Itu kali asin Mori Yésus agu jera dadé ata hitu nggere-cé’é Hia. Agu du ata buta hitu cai ruis Mori Yésus, mai réi de Mori Yésus agu hia: 
LUK.18.41	“Apa ngoéngm kudut pandé Laku latang te hau?” Mai walé data hitu: “Mori, kudut ngancéng koé ita atag!” 
LUK.18.42	Mai taé de Mori Yésus ngong hia: “Le imbim hitu ata poli pandé selamak hau, ina hau ga!” 
LUK.18.43	Agu du hitu kéta muing, itag liha; poli hitu, lut Hiay cang agu bong Mori Keraéngn. Du lawa do situ ita tanda lenget hitu, sanggéd taung isé naring Mori Keraéng.
LUK.19.1	Mori Yésus ngo oné béndar Yériko, agu lako ruda lagé béndar hitun. 
LUK.19.2	Nitu manga cengata, ngasangn hi Zakhéus, tu’a disét tegi béa, agu hia ata boray. 
LUK.19.3	Hia nanang te lélo ného nia kétay Mori Yésus hitu, maik toé ngain, ai ata do, agu radakn hia. 
LUK.19.4	Itug kali hia mburuk bolo mai ata don, poli hitu tuké éta lobo haju aray, te lélo Mori Yésus, hitut kudut liba nituy. 
LUK.19.5	Du cai nitun Mori Yésus, Hia lélo nggere-étay agu mai taén: “Zakhéus, gélang wa’um, ai leso ho’o Aku paka ka’éng oné mbaru de hauk.” 
LUK.19.6	Itu kali hidi-hadan wa’un hi Zakhéus, tiba Mori Yésus, naka kétay. 
LUK.19.7	Maik sanggéd ata situt itan apa hitu nggeré-ngga’uts, mai taéd: “Hia ka’éng oné mbaru data ndékoky.” 
LUK.19.8	Maik hi Zakhéus heséy agu mai taén ngong Mori Yésus: “Mori, oné mai bahi-réhad wéang sewokg te téing isét lénggés, agu émé manga hang kamer datag, te téing kolés laku alép laing pats.” 
LUK.19.9	Mai taé de Mori Yésus ngong hia: “Leso ho’o, poli cain selamak oné mbaru ho’o, ai ata ho’o kolé anak di Abrahamy. 
LUK.19.10	Ai main Anak Manusia te kawé agu te selamak ata situt moras.”
LUK.19.11	Latang te isét séngét Hia nitu, Mori Yésus ruda olon curupN ba le rapangy, ai Hia ruis gi agu Yérusalém, agu nuk disé te Adak de Mori Keraéng kudut karok itan. 
LUK.19.12	Maig taé Diha: “Manga cengata keraéng, angkak ngo tana pé’angy, kudut téti ciri raja nituy agu du poli hitu itu po koléy. 
LUK.19.13	Hia bénta cepulu taus mendin, agu téing néténg isé gici cad séng mina, mai taén: Séng so’o paka pandé bekas le méu haéng mai kolég aku. 
LUK.19.14	Maik ata cama tanad, kodo hias, itu tara wuat ata lisé, kudut tombo: Ami toé gorigm ata ho’o te ciri raja damiy. 
LUK.19.15	Og manga du kolén, lété hia poli téti ciri rajan, hia jera bénta taungs mendin, situt poli téing séngd liha, kudut baé capas bekad séng situ néténg isé. 
LUK.19.16	Maiy ata hitut laring cain, taén: Ité, séng mina dité hitut ca-y poli cir cepulu minay laku. 
LUK.19.17	Mai taén ngong ata hitu: Di’a tu’ung pandém hitu, olé mendi ata di’a; hau tipek oné taé koé, ali hitu, tiba ga kuasa cau cepulu béndar. 
LUK.19.18	Mai hiat te suan, nenggo’o taén: Keraéng, séng mina dité poli cir lima minad laku. 
LUK.19.19	Mai taén ngong ata hitu: Agu hau cau liman béndar. 
LUK.19.20	Agu mendi situt iwod mai, agu mai taén: Keraéng, ho’oy séng mina dité, aku poli rokot kin le caré-caréy. 
LUK.19.21	Ai aku rantang iték, ai ité manusia gutek; ité emi apa ata toé dé’it na’a lité, agu ako apa ata toé dé’it weri lité. 
LUK.19.22	Mai taén ngong ata hitu: Oé mendi acu da’at, aku te beté bicar hauk lorong curup de rum. Kali poli pecingp le hau, aku ata gutek, hitut emi apa ata toé na’a dé’it laku, agu ako apa hitut toé dé’it weri laku. 
LUK.19.23	Émé nggitu ga, co’o séng daku hitu tara toé téing oné ata situt pecing pandé beka séng? Wiga du kolég aku, aku ngancéng emi agu bekad. 
LUK.19.24	Mai taén agu ata situt hesé nitu: Emiy séng mina hitut ca-y oné mai hia, agu téing hiat manga cepulu minan. 
LUK.19.25	Mai taé disé ngong hia: Keraéng, hia poli manga cepulu minan. 
LUK.19.26	Mai walé diha: Aku taé agu méu: néténg ata situt ngai mangad, te téing oné hia, maik hiat toé mangan, oné mai hia te emis, nenggitu kolé apa situt ngai mangad oné hia. 
LUK.19.27	Maik sanggéd ata bali daku so’o, so’ot toé ngoéngd te aku ciri rajad, dadé cé’é ho’os isé situ, agu mbelés wa ranga daku.”
LUK.19.28	Agu du poli taung tombod sanggéd situ, Mori Yésus pado oloy oné mai isé, agu ruda lakoN nggere-oné Yérusalém.
LUK.19.29	Du Hia ruis Bétfagé agu Bétania hitut oné abar Golo Zaitun, Mori Yésus wuat sua taus ata nungku'N, 
LUK.19.30	agu mai pedéN: “Ngo oné béo hiot dungka méu: Du cai nitus méu, méu te ita ca kelédai laing uwan, ngai liwingn, ata toéd nggopuy. Cacay kelédai hitu agu aru ba cé’é ho’oy. 
LUK.19.31	Agu émé manga ata tenga méun: co’o tara cacan le méu? Walé kaut nenggo’o: sékékn le Mori.” 
LUK.19.32	Itus kali ngod isé situt poli jerad agu ita tu’ung ného baté taé de Mori Yésus. 
LUK.19.33	Du cacan lisé keledai hitu, mai taé dihat morin: “Co’o tara cacan le méu kelédai hitu?” 
LUK.19.34	Mai walé disé: “Sékékn le Mori.” 
LUK.19.35	Isé aru kelédai hitu, ba oné Mori Yésus, poli hitu lapak laing nggebar disé, agu campé Mori Yésus du létin. 
LUK.19.36	Agu du ngai létin Mori Yésus lobo keledai hitu isé wisi towéd wa salang. 
LUK.19.37	Du Hia ruis Yérusalémy, oné baté redun Golo Zaitun, pu’ungs sanggéd ata nungku situt lako ndorik agu Hia, jikir kétas naring Mori Keraéng agu ciéks, landing sanggéd tanda lenget situt poli itad lisé. 
LUK.19.38	Mai taé disé:
LUK.19.38	“Naring kéta Hia hitut mai mana Rajay, le ngasang de Mori Keraéng, hambor libur éta Surga, agu bong éta osang ata langkas kéta.”
LUK.19.39	Pisa taus ata Parisi, situt lorong agu ata do situ, tombo oné Mori Yésus: “Tuang Guru, ré’ing koés ata nungku Dité situ.” 
LUK.19.40	Mai walé Diha: “Aku taé agu méu: Émé hema isé so’o, watu so’o te raos.”
LUK.19.41	Agu du Mori Yésus ruis gi, agu itag béndar Yérusalém, Hia rétangY landing béndar hitu, 
LUK.19.42	mai taé Diha: “Oléh, di’an kéta, émé leso ho’o muing le hau pecingn, apa kéta sékék laingn, te hambor libur de hau! Maik te ho’on, hambor-libur hitu pangguy latang te mata de hau. 
LUK.19.43	Ai te cai leson, ata balim te wéngké léok hau le bénténg, poli hitu léok hau agu léwo hau oné mai néténg ciko, 
LUK.19.44	agu isé te pandé mempo hau agu sangged ro’éngm, agu oné mai siding watum, toé ondang lisé can watu hitut tondol lobo watu haén, ai hau toé baé wié leson, du nia Mori Keraéng mai selamak haun.”
LUK.19.45	Itug kali ngon Mori Yésus nggere-oné Mbaru de Mori Keraéng, agu wangka mbérd ata situt dagang nitus, 
LUK.19.46	mai taé Diha ngong isé: “Manga tulis: Mbaru Daku, mbaru ngaji. Mai méu pandé cewo de empo déhong laingy.”
LUK.19.47	Néténg leso Hia toing oné Mbaru de Mori Keraéngy. Imam Kepala agu ata pecing Taurat agu isét tu’ad uku Israél, hili-hoés te pandé calang Hias, 
LUK.19.48	maik toé pecing lisé co’o molé nawan, ai sanggéd ro’éng pa'u naid agu Hias, agu ngoéng kétas séngét toing Dihas.
LUK.20.1	Manga ca leso du Mori Yésus toing ata do oné Mbaru de Mori Keraéng agu wéro Keréba Di'a, mais Imam Kepala, ata pecing Taurat agu tu’a béo nitu, 
LUK.20.2	mai taéd ngong Mori Yésus: “Tura koé agu ami, ali kuasa diong Hau tara pandé sanggéd situ, agu céingy ata téingn kuasa hitu agu Hau?” 
LUK.20.3	Mai walé de Mori Yésus agu isé: “Aku kolé te téi can réi agu méu. Tura koé agu Aku: 
LUK.20.4	Cebong di Yohanés hitu, éta mai Surgan ko oné mai manusian?” 
LUK.20.5	Isé jangka cama taud, agu mai taéd: “Émé nenggo’o taé dité: éta mai Surgan, mai dé taé Diha: co’o weli tara toé imbin hia le méu? 
LUK.20.6	Maik émé nenggo’o taé dité: oné mai manusian, sanggéd ro’éng te umbar ités le watu ai imbi tu’ung kéta lisé, hi Yohanés hitu cengata nabi.” 
LUK.20.7	Maig walé disé agu Mori Yésus: toé pecing lami mai nia main cebong hitu. 
LUK.20.8	Maig taé de Mori Yésus ngong isé: “Émé nenggitu, Aku kolé néng toé tura agu méu, le kuasa diongk Aku pandé sanggéd situ.”
LUK.20.9	Itu kali Mori Yésus tombo rapang ho’o oné ata do: “Manga cengata ata pandé uma anggory; poli hitu téing sawi oné isét ciwaln; itug kali hia angkak ngo tana pé’ang agu ka’éng nitu remo béhéngn. 
LUK.20.10	Agu du hitug cekengn, hia wuat cengata mendi oné isé situt ciwaln, kudut isé téing maki dihad cir uma anggor hitu. Maik isét ciwal situ ongga mendi hitu, agu jera kolé kanangn. 
LUK.20.11	Poli hitu hia jera cengata mendi bana, maik mendi hitu kolé onggay agu nininoaky lisé, agu jera kolé kanangn. 
LUK.20.12	Lén kolé liha jera mendi te telun, maik ata hitu kolé ongga agu pandé péhéng lisé; poli hitu wéwéng be pé’ang mai uma hituy. 
LUK.20.13	Maik taé dihat ngara uma hitu: co’o kéta péng laku pandén? Aku te wuat anak géong’g; toét-toé sengang lisé hia. 
LUK.20.14	Maik du isét ciwal situ ita anak koé hitu, itu kali jangkad, mai taéd: Hiay ata tiba mbaté, mai mbeléy lité, kudut mbaté ho’o ditéy morin. 
LUK.20.15	Itug kali isé wéwéng be pé’ang mai uma anggor hitun anakn hitu, agu mbelén. Mai réi de Mori Yésus: Co’os weli pandéd lihat ngara uma anggor ata situ? 
LUK.20.16	Hia te mai agu pandé mempo taungs isét ciwal situ, agu imbi laing ata banay te ciwaln uma anggor hitu.” Dengé hitu, mai taé disé: “Néka kéta nenggitu!” 
LUK.20.17	Maik Mori Yésus lélo isé agu mai taén: “Émé nenggitu, apay weli betuan curup ho’o:
LUK.20.17	Watu hitut oké lisét hesé mbaru,
LUK.20.17	polig ciri watu landukn?
LUK.20.18	Céing kaut ata pa’u lobo watu hitun hia te rewuty, agu céing kaut ata hena le watu hitu te méruky.”
LUK.20.19	Itug kali isét pecing Taurat agu imam kepala hidut te deko Hia du hitu muing, ai pecing lisé betuan rapang hitu latang te isé; maik isé rantang lawa do situ.
LUK.20.20	Sanggéd ata pecing Taurat agu imam kepala léngér mtaung Mori Yésus. Isé wuat atat léngér Hia, situt pisik ného ata nggeluk nai kudut isé ngancéng serénté Hia le can kaut réi, agu buang Hia oné isét nipu taé agu wakél de kaisér. 
LUK.20.21	Ata situ sinan réi ho’o agu Hia: “Tuang Guru, pecing lami, te curup agu sanggéd toing Dité laing molord, agu Ité toé manga pilé atad, maik nggeluk kéta toing salang de Mori Keraéng. 
LUK.20.22	Asa, ami ngancéng bajar taki oné Kaisér ko toé?” 
LUK.20.23	Maik Mori Yésus pecing betuan réi disét limi-lemét situ, mai taé'N ngong isé: 
LUK.20.24	“Toto damang agu Aku can séng dinar; gambar agu tulis ngasang diong bonén?” Mai walé disé: “Gambar agu tulis ngasang de Kaisér.” 
LUK.20.25	Mai taé de Mori Yésus ngong isé: “Émé nenggitu, téing oné kaisér le méu apa hitut paka téing oné kaiséry, agu oné Mori Keraéng apa hitut paka téing le méu oné Mori Keraéng!” 
LUK.20.26	Agu isé toé ngancéng serénté Hiad, le curupn hitut wa ranga data do. Isé jenger laing landing walén hitu, agu isé hema muings.
LUK.20.27	Itug kali maid pisa taus ata Saduki oné Mori Yésus, situt toé imbi mangan mosé du poli mata. Isé réi agu Hia: 
LUK.20.28	“Tuang Guru, hi Musa tulis perénta ho’o latang te ité: Émé ca ata, ata manga asé-ka’én roway, égém winan manga kin, maik hia toé manga waén, asé-ka’én paka lili winan hitu, te manga waén latang te asé-kaén hitu. 
LUK.20.29	Manga rapang: Pitu taus asé-ka’é. Hiat ngaso kawing agu cengata iné-wai, poli hitu matay, toé ngai na’a waén. 
LUK.20.30	Poli hitu, iné-wai hitu lili liha te suan, 
LUK.20.31	agu lihat te telun, agu ruda nenggitu olon le asé-ka’é pitu situ, sanggéd taung isé matas, toé ngai na’a waéd. 
LUK.20.32	Cemoln ga, mata kolég iné-wai hitu. 
LUK.20.33	Co’o weli iné-wai hitu ga, céing oné mai isé situ rona dihan du leso mosé kolé? Ai isét pitu poli wina laing hias.” 
LUK.20.34	Mai walé de Mori Yésus agu isé: “Ata manusia de lino ho’o laki agu wais; 
LUK.20.35	maik ata situt kopd te delék mosé oné lino bana hitu, agu lété to’o oné mai ata mata, toég manga laki agu wai koléd. 
LUK.20.36	Ai isé toég manga mata koléd, isé cama ného malékat agu isé anak de Mori Keraéngs, ai isé poli to’o koléd. 
LUK.20.37	Latang te to’od ata mata, hi Musa poli tombo oné surak latang te remang karot, hiot caron Mori: Mori Keraéng di Abraham, Mori Keraéng di Ishak, agu Mori Keraéng di Yakob. 
LUK.20.38	Hia toé Mori Keraéng disét matay, maik Mori Keraéng disét moséy, ai oné ranga Diha sanggéd ata, mosés.” 
LUK.20.39	Dengé hitu, pisa taus ata pecing Taurat, taéd: “Tuang Guru, walém hitu, laing molorn kéta.” 
LUK.20.40	Ai isét Saduki toé cungd te réi kolé oné Mori Yésus.
LUK.20.41	Mai taé de Mori Yésus ngong isé: “Co’o kaut tara ata ngancéng taé, te hi Mesias anak di Daudty? 
LUK.20.42	Ai hi Daud weki run taé oné buku Mazmur:
LUK.20.42	Mori Keraéng poli taé agu Mori daku:
LUK.20.42	Lonto ga du racap wanang Daku,
LUK.20.43	dengkir pandés Laku ata balim ciri lapéng wa’im. 
LUK.20.44	Jari, émé hi Daud caro Hia: Mori, co’og tara ngancéng anak diha koléy?”
LUK.20.45	Du ngai séngét kid ata do, Mori Yésus curup agu ata nungkun: 
LUK.20.46	“Jerék koé agu ata pecing Taurat, situt ngoéngd lako lé-lau paké juba léwé, agu nanang hiang lata oné ambas, situt nanang lonto bolos oné mbaru ngaji, agu oné osang ata di’an du ramé, 
LUK.20.47	situt angge-rep kaut mbaru de iné-wai luangs, situt bapur mata data le ngaji léwé ndar. Isé situ toét-toé tiba wahéng ata mendo kétas.”
LUK.21.1	Du Mori Yésus manga oné mbaru ngaji, ita Liha isét bora, na’a seng takungd oné peti derma. 
LUK.21.2	Ita kolé Liha cengata iné-wai luang ata lénggé kétay, na’a sua rimis sengn oné peti hitu. 
LUK.21.3	Maig curup de Mori Yésus: “Aku taé agu méu, moro matan, iné-wai luang lénggé ho’o téing céwé mésé oné mai sanggéd ata do situ. 
LUK.21.4	Ai sanggéd isé téing takungd ali manga nahéngd, maik iné-wai luang ho’o téing ningkir moléy, ngot hia téing taung mosé nain.”
LUK.21.5	Du pisa taus ata curup landing le Mbaru de Mori Keraéng, agu sobit kétay lisé mbaru hitu, hitut pandé nau le watu matangy, agu le néra ceca takung, mai taé de Mori Yésus: 
LUK.21.6	“Apa hitut ita le méu nitu – te cai tai leson, du hitu lagit can watu, ata ondang pésék lobo watu haén; te pandé lur kéta taungs.”
LUK.21.7	Agu sanggéd taung ata nungkuN réi Mori Yésus, mai taéd: “Tuang Guru, du niay tai rencon Mbaru de Mori Keraéng? Agu apay tandan, émé kudut rencoy?” 
LUK.21.8	Mai walé Diha: “Jerék-jerék koém, boto woréng latam. Ai dod ata te mai ba ngasang Daku, agu mai taéd ga: Aku dé Hia, agu: tiong wié-leson ga. Méu néka lut isé. 
LUK.21.9	Agu émé méu dengé rampas agu raha tau, néka gégam. Ai sanggéd taung situ paka jari olos di, maik hitu toét nggo’o ga, tiong te cemoln lino.”
LUK.21.10	Hia taé agu isé: “Uku te hesé dungkang uku, agu raja dungkang raja, 
LUK.21.11	agu te tua nupung mésé: néténg tana te teka némba agu darem mésé, agu te manga kolé apa ata wéda laingn, agu tanda situt winggar laing éta mai awang. 
LUK.21.12	Maik be bolon taung situ, méu te deko agu kélo-balém; méu te todang oné sanggéd taung mbaru ngajim, agu mbaru bui; agu méu te buang oné sanggéd raja agu isét manga kuasad, landing ngasang Daku. 
LUK.21.13	Apa hitu te ciri leso linga te méu kudut téing sakasi. 
LUK.21.14	Landing hitu makeng muing oné nais, boto nuk muing le méu hiat tukeng tonis. 
LUK.21.15	Ai weki rug Aku te téing oné méu nai nggalas, wiga méu toé ngancéng koléng ko ganggas le ata balis. 
LUK.21.16	Agu méu téing lata tu’as, le asé-ka’és, haé kilos, agu haé rebas; agu pisa tau oné mai méu te pakim. 
LUK.21.17	Agu méu kodo taung latam landing ngasang Daku. 
LUK.21.18	Maik toé kéta ce-lawarn wuks ata morad. 
LUK.21.19	Émé taong kéta kis méu, méu te delék mosés.”
LUK.21.20	“Émé itag le méu léok le serdadun Yérusalém, pecing dé ga, té tiong rencon ga. 
LUK.21.21	Du hitu, isé situt manga oné Yudéas paka losi nggere-éta pocos; agu isé situt manga oné béndars, paka hésing, agu isé situt manga oné béo, néka ngo kolé oné béndars, 
LUK.21.22	ai hitu dé leso léko-raho, nia kudut rapak taungd situt poli tulisd. 
LUK.21.23	Ba’ésd iné-wai situt lari na’ang wekid ko cucu anakd du leso hitu. Ai té manga dungket da’at temu tana, agu ruak oné uku so’o, 
LUK.21.24	agu isé te matas le banjar harats, todang ného ata dekongs oné sanggéd wa’u, agu Yérusalém doro-dak wedin le uku do situt toé pecing Mori Keraéngs, dengkir rapak gi mosé de uku situ.”
LUK.21.25	“Agu te manga tanda éta mataleso, wulang agu ntala, agu oné lino sanggéd manusia te rantang agu ngingi-ngangangs dengé ngangut agu tuké bombang. 
LUK.21.26	Ata te mata le rantangs, ai ndéwer pucu, landing sanggéd apa situt hena lino ho’o, ai sanggéd ntala éta awang te ancoks. 
LUK.21.27	Duhitu ita lata Anak Manusia mai lobo rewungy déméng agu kuasan agu dirapn. 
LUK.21.28	Émé sanggéd situ pu’ungs mangad, to’o ga agu conga rangam, ai selamak de méu ruis gi.”
LUK.21.29	Itu kali Mori Yésus tombo rapang ho’o agu isé: “Lélo kaut haju ara ko haju apa kaut. 
LUK.21.30	Émé itas le méu poli ludungd haju situ, pecing muing dé le méu ga, té cekeng walis ruis gi. 
LUK.21.31	Nenggitu kolé émé ita le méu sanggéd apa situ, pecing muing dé ga, te Adak de Mori Keraéng ruis gi. 
LUK.21.32	Aku taé agu méu: moro matan, uwa so’o toéd laud, émé toéd jari taungs apa so’o. 
LUK.21.33	Awang agu lino te moray, maik curup Daku kali, toé kéta manga moran.”
LUK.21.34	“Lami koé wekis, boto wugur le ramé mésé, jingu-jangut langu agu simpung te mosé wié-leso, agu kudut leso de Mori Keraéng, néka teka ta’a kaut pa’u lobo haun mana cempé, 
LUK.21.35	ai du leso hitu, rempé sanggéd ata oné lino ho’o. 
LUK.21.36	Ambi koém, cang agu ngaji mtaung kudut méu delék mberes kudut cépé oné mai sanggéd situt kudut jaris, agu kudut méu ngancéng ta’ong hesé bolo mai ranga de Anak Manusia.”
LUK.21.37	Le leso Mori Yésus toing oné Mbaru de Mori Keraéng, agu le wié Hia ngo be pé’ang agu toko éta pocoy, hitut ngasangn Golo Zaitun. 
LUK.21.38	Agu le gula ucap, sanggéd ata do mai cé’é Hias, oné Mbaru de Mori Keraéng kudut séngét toing Dihas.
LUK.22.1	Leso Randang Roti Toé Manga Ragi hitut caron Paska, tiongn ga. 
LUK.22.2	Sanggéd taung imam kepala agu ata pecing Taurat, kawé co’o kéta moléy lisé ngancéng alan Mori Yésus, ai isé rantang lawa do.
LUK.22.3	Itug kali kuasa le jing da’atn hi Yudas hitut caron Iskariot, cengata oné mai ata nungku situt campulusua. 
LUK.22.4	Og ngon hi Yudas oné sanggéd imam kepala agu ata tu’a situt lami Mbaru de Mori Keraéng, te bantang agu isé, co’o molé hia ngancéng téing Mori Yésus oné isé. 
LUK.22.5	Isé naka kétas, agu réjé te téing séng oné hia. 
LUK.22.6	Éng liha, agu pu’ung nitu main, hia anor kéta di’a te téing Mori Yésus oné isé, toé pecing lata do.
LUK.22.7	Redug leson randang Roti Toé Manga Ragi, ngong leso du hitu kéta ata paka mbelé jimbal paska. 
LUK.22.8	Og kali Mori Yésus jera hi Pétrus agu hi Yohanés, mai taé Diha: “Ngom ga, wédi hang Ramé Paska maki ditén, kudut hang dité.” 
LUK.22.9	Mai taé disé ngong Hia: “Nia wan ngoéng Dité kudut wintukn lami?” 
LUK.22.10	Mai walé Diha: “Du méu ngo oné béndars, méu te ita cengata ata pola gelo waén. Lut kaut hia nggere-oné mbaru hitut ocok diha, 
LUK.22.11	agu taé oné hiat ngara mbaru: Tuang Guru réi itéy; niay wan molang kudut Aku, cama agu ata nungkug, te hang Ramé Paska? 
LUK.22.12	Og dé ata hitu te toi agu méu ca legang mésé hitut béta, ata jemut taung gi; nitu kéta le méu mengkekn. 
LUK.22.13	Og kali ngod ga, agu ita tu’ung lisé ného situt baté curup de Mori Yésus oné isé. Itug kali isé hidut te wédi hang ramé Paskad.
LUK.22.14	Woko hitug redun, Mori Yésus hang cama laing agu ata nungkun. 
LUK.22.15	Mai taé Diha ngong isé: “Aku belut kéta hang cama agu méuk, du Ramé Paska ho’o, be bolon mai séa Daku. 
LUK.22.16	Ai Aku taé agu méu: Aku toé kéta hang kolék dengkir agu cai olon Adak de Mori Keraéng.” 
LUK.22.17	Poli hitu, Hia emi ca piala anggor, étan ngaji wali di’a, mai taéN: “Emi ga ho’o, agu pati bilang méu. 
LUK.22.18	Ai Aku curup agu méu: wangka cé’é ho’o maig Aku toé kéta inung kolé anggor, dengkir cain Adak de Mori Keraéng.” 
LUK.22.19	Poli hitu Hia emi roti, étan ngaji wali di’a, pu’il agu téing oné isé, mai taé Diha: “Ho’o dé weki Daku, kudut téing latang te méuy; pandé ga ho’o te nuk Akum.” 
LUK.22.20	Nenggitu kolé pandén agu piala anggor du poli hang, mai taé Diha: “Piala ho’o dé reké weru le dara Daku, hitut bowo latang te méuy.
LUK.22.21	Maik lélo, ata hitut téing Aku, manga cama agu Akuy oné méja ho’o. 
LUK.22.22	Ai Anak Manusia ata itan muing te ngoy, ného hiot baté wérétn, maik calang ata hitut liha Hia tara téingn.” 
LUK.22.23	Itug kali léwang taud isé, céing oné mai isé hitut pandé nenggitu.
LUK.22.24	Mangan kolé gangga tau oné isét ata nungku de Mori Yésus, céing ata céwé mésén oné sanggéd isé. 
LUK.22.25	Mai taé de Mori Yésus ngong isé: “Sanggéd raja de manusia perénta ro’éngd, agu sanggéd ata situt cau kuasad, te caro weki rud: ata képé laing. 
LUK.22.26	Maik méu toé nenggitu, landing kali, hiat mésén kéta oné mai méu porong ciri ného anak koéy, agu hiat tu’a laing mana ata cau lewing. 
LUK.22.27	Ai céing ata céwé mésén: Hiat lonto te hang ko hiat keturu laing? Toé weli hiat lonto te hang? Maik Aku manga oné bahi-réha méuk, ného ata keturu laing. 
LUK.22.28	Méup hitut ka’éng cama agu Aku kis, oné sanggéd damang situt hena Aku. 
LUK.22.29	Agu Aku ata tabing hak Adak latang te méu, cama ného Ema Daku tabing latang te Aku. 
LUK.22.30	Landing hitu méu kudut hang agu inung ca méja agu Akum oné Adak Daku, agu méu kudut lonto lobo seriga latang te beté-bicar de panga campulu sua wa’u Israél.
LUK.22.31	Simon, Simon, lélo dé, jing da’at poli soré kudut tepi ného wojas. 
LUK.22.32	Maik Aku poli ngaji latang te hau, boto nawor imbis. Agu hau, émé hau poli pa’éln, hau pandé mberes asé-ka’ém.” 
LUK.22.33	Mai walé di Pétrus: “Mori, aku ngoéng bui agu mata cama agu Iték!” 
LUK.22.34	Maik mai taé de Mori Yésus: “Aku curup agu hau Pétrus; wié ho’o, toéd kakors lalong, du toéd telungkalin hau palim te hau pecing Akuh.”
LUK.22.35	Maig taé Diha ngong isé: “Du Aku susung méu néka ba kandi, bokong agu sendal, manga weli géongs méu?” 
LUK.22.36	Mai walé disé: “Lagit can koé.” Mai taé Diha ngong isé: “Maik te ho’on ga, céing ata manga kandin, paka bay liha; nenggitu kolé isét manga bokongd; agu céing ata toé mangan, paka pika juban, agu weli sempilang. 
LUK.22.37	Ai Aku taé agu méu: hitut tulis de Surak Nggeluk, paka cai olo oné Akus:
LUK.22.37	‘Hia te bilang neki agu isét raha do.’
LUK.22.37	Ai apa situt poli tulis latang te Aku, laing kéta pandé cai olod.” 
LUK.22.38	Mai taé disé: “Mori, ho’o manga suad sempilang.” Mai waléN: “Remo ga.”
LUK.22.39	Itug kali Mori Yésus ngo nggere-pé’ang mai béndarn, agu ného olo main, Hia ngo nggere-éta Golo Zaituny. Sanggéd taung ata nungkun kolé, lut Hias. 
LUK.22.40	Du cai nitud, Hia curup agu isé: “Ngaji koém, boto méu pa’u oné damangm.” 
LUK.22.41	Poli hitu, Hia ngo tadang nitu main, anggat cepeké watu déun, itu kali tikuln Hia agu ngajin, mai taé Diha: 
LUK.22.42	“Yo Ema, émét ngoéngd Ité, emiy piala séang ho’o oné mai Akun; maik bom laing ngoéng Dakun, ngoéng Ditép kali hitut jariy.” 
LUK.22.43	Main cengata malékat éta mai awang, toto wekin agu Hia, kudut metek nai Diha. 
LUK.22.44	Hia rantang da’aty, agu danga-danga ngaji wa mai nain. NombérN ciri ného dara, nggirik kéta titikd wa tana. 
LUK.22.45	Itug kali Hia to’o wa mai ngajiN, agu kolé oné ata nungkuN, maik ita isé Liha laing tokod landing wéong naid. 
LUK.22.46	Mai taé Diha ngong isé: “Co’o tara tokos méu? To’om ga, agu ngaji, boto pa’u oné damangm.”
LUK.22.47	Rémé ngai curupn Mori Yésus, cais lawa do, alang ata nungkun hitut ngasangn hi Yudas, cengata oné mai ata nungku situt campulu sua, lako bolo mai iséy. Hi Yudas ngo kamping Mori Yésusy, te omo Hia. 
LUK.22.48	Mai taé de Mori Yésus ngong Hia: “Oé Yudas, téing omo le hau Anak Manusia?” 
LUK.22.49	Du isé situt cama laing agu Mori Yésus, ita, co’o péng jarin ho’o to’ong, mai taéd: “Asa Mori, paka rani téga le sempilangs lami isé?” 
LUK.22.50	Agu cengata oné mai isé, paki mendi de Imam Mésé, wiga kedok muing tilu wanangn. 
LUK.22.51	Maik mai taé de Mori Yésus: “Emo ga!” Itu kali Hia asur tilu data hitun, agu pandé inan.
LUK.22.52	Maig taé de Mori Yésus ngong imam kepala agu isét tu’a laing ata lami Mbaru de Mori Keraéng, agu sanggéd tu’a uku Yahudi, situt mai deko Hia, mai taé'N: “Bet de méu, Aku ho’o empo-déhongk, wiga mais ga, ba taung sempilang agu semambum. 
LUK.22.53	Musuk néténg lesok Aku manga agu méug oné Mbaru de Mori Keraéng, maik méu toé deko Akum. Landing ho’og leso de méu, agu ho’oy kuasa de nendep hitu.”
LUK.22.54	Itug kali dekon Mori Yésus agu dadé nitu main. Hia todang nggere-oné mbaru de Imam Méséy, agu hi Pétrus lut tadang main. 
LUK.22.55	Oné beréha natasn mbaru hitu, keté api lata, isé lonto pisu-api léok main. Hi Pétrus kolé lonto cama agu iséy. 
LUK.22.56	Cengata mendi iné-wai, ita liha hia lonto ruis apiy, jeténg kéta lélon liha, mai taén: “Ata ho’o kolé cama lako agu Hiay.” 
LUK.22.57	Maik pali li Pétrus, mai taén: “Toé ta, aku toé pecing Hiak.” 
LUK.22.58	Remon kolé wa, cengata ata bana, ita kolé hiay, mai taén: “Hau kolép ca ata disé.” Maik mai taé di Pétrus: “Toé yé, toé aku.” 
LUK.22.59	Anggat ca jam poli hitu, cengata ata bana kolé, curup palak kétay: “Moro matan, ata ho’o kolé haé Diha, ai hia ca ata Galiléay.” 
LUK.22.60	Maik mai taé di Pétrus: “Toé ta, toé mopoy laku, apa curup de hau hitu.” Du hitu kéta muing rapak rémé curupn hia, kakors lalong. 
LUK.22.61	Itug kali holésn Mori Yésus, lélo hi Pétrus. Hitu di nukn li Pétrus, te Mori Yésus poli taé agu hian: “Du toé di kakors lalong wié ho’o, hau poli pali Akum, telungkalin.” 
LUK.22.62	Itug kali ngo be pé’angn, agu nenut kéta rétangn, ai wéong kéta nain.
LUK.22.63	Agu ata situt deko Mori Yésus, loér-lokét Hias, agu sinan ongga. 
LUK.22.64	Isé tadu di’a rangan, agu mai réid: “Taé damang dé, céingy hitut pak Hauy?” 
LUK.22.65	Agu dod kolé loér iwod, situt curup lisé agu Hia.
LUK.22.66	Agu du gérak tana ga, neki wekid taung ata tu’ad ata Yahudi, imam kepala, agu ata pecing Taurat, poli hitu isé todang Hia oné ranga de adak Agama disé, 
LUK.22.67	mai taéd: “Émé hi Kristus hau, tombo damang agu ami.” Mai walé de Mori Yésus: “Alim po tombo Laku agu méu, léléng bom te imbis le méu. 
LUK.22.68	Agu koném po réi Laku, méu toé walém. 
LUK.22.69	Wangka ho’o main Anak Manusia, poli lonto du racap wanang de Mori Keraéngn, ata pu’un kuasa.” 
LUK.22.70	Mai taung taé disé: “Émé nggitu, Hau ho’o Anak de Mori Keraéngh?” Mai walé de Mori Yésus: “Taé le rus méu, te Aku dé Anak de Mori Keraéng.” 
LUK.22.71	Maig taé disé: “Te co’on kolé di kawén lité ata saka-si. Ité ho’o poli dengé oné mai mu’u Run.”
LUK.23.1	Itug kali to’od taung isét toto bicar, agu todang Mori Yésus nggere-oné hi Pilatus. 
LUK.23.2	Nitu isé pu’ung buang Hiad, taéd: “Poli regéng le rug ami ata ho’o pandé wéléng ata damiy, agu ré’ing bajar taki oné kaisér; agu taén latang te weki run: Hia léng hi Kristus Rajay.” 
LUK.23.3	Mai hi Pilatus réi Hia: “Asa weli ga, raja disét Yahudi Hau ko?” Mai walé de Mori Yésus: “Weki rum ata taén.” 
LUK.23.4	Mai taé di Pilatus ngong sanggén taung imam kepala, agu sanggéd lawa do: “Aku toé manga dumpu sala koé cekoén oné ata ho’o.” 
LUK.23.5	Maik isé danga-danga kétas soré Hiad, mai taéd: “Hia cocong ro’éng ali toingn oné temu tana Yudéa; wangka oné mai Galiléa, haéng ho’o cé’é.” 
LUK.23.6	Du dengé hitu li Pilatus, mai réi diha, ot ata Galiléa Hia ho’o. 
LUK.23.7	Agu du pecingn liha ga, te Mori Yésus ata oné mai tana adak di Hérodésn, hi Pilatus jera todang Hia nggere-oné ranga di Hérodés, ai du hitu manga kolé oné Yérusalémy.
LUK.23.8	Du lété hi Hérodés ita Mori Yésus, naka kéta hia. Ai béhéng liha nanang te ita Hiay; ali dongkalin hia dengé tombo latang te Hia, céwén kolé bengkes koén te lélo co’o Mori Yésus pandé tanda lengetn. 
LUK.23.9	Hia do kéta réin kamping Mori Yésus, maik Mori Yésus tadan te walé koé cemu’un. 
LUK.23.10	Rémé nggitun, olod imam kepala agu ata pecing Taurat, agu uar kétas buangd, situt pandé mendo latang te Hia. 
LUK.23.11	Wangkag hi Hérodés agu serdadun nini-noak, agu loér lokét Hiad; hi Hérodés cuki juba mésé oné Hia, poli hitu, jera todang kolé nggere-oné hi Pilatusy. 
LUK.23.12	Agu du leso hitu muing, di’a koléd hi Hérodés agu hi Pilatus; olo maid isé, maca taud.
LUK.23.13	Og hi Pilatus jera neki taungs imam kepala, tu’a golo agu ro’éng do, 
LUK.23.14	agu curup oné ranga disé: “Méu poli todang cé’é ranga dakun Ata ho’o, ného cengata ata pandé wéléng ro’éngy. Ita le rus méu, aku poli réi wangkér-walék Hiag, agu oné sala situt mboték de méu latang te Hia, toé can ata itan laku oné Hia. 
LUK.23.15	Agu hi Hérodés kolé toé, ai hia jera todang kolé nggere-cé’é amiy. Moro matan, lagit can koé pandén ata ngancéng wahéng mata muingy. 
LUK.23.16	Jari aku te wahéng Hiak, poli hitu legoy.” [
LUK.23.17	Ai hia paka lego cengatan ata latang te isé du leso ramé hitu]. 
LUK.23.18	Maik isé cengkali kaut raosd: “Pandé mata Hia, lego hi Barabas latang te ami!” 
LUK.23.19	Hi Barabas ho’o tara na’a oné buin, landing pandé raha oné béndar, agu ala atay. 
LUK.23.20	Curup kolé téké cengkalin li Pilatus, mai reweng ta’an agu isé, ai hia ngoéng te lego Mori Yésusy. 
LUK.23.21	Mai isé ciék taungs koléng hia, taéd: “Pépék Hia oné panggol! Pépék Hia oné panggol!” 
LUK.23.22	Mai taé di Pilatus te telungkalin agu isé: “Apay pandé da’at data ho’o ata tu’ung? Lagit can koé sala ata ita lakun oné Hia, hitut ngancéng wahéng mata muingn.” Jari aku te wahéng Hia, poli hitu legoy. 
LUK.23.23	Maik agu ciékd isé, soré agu soléng kétas, kudut Hia paka panggoly; agu cemoln ga, iség lalongn ali ciékd. 
LUK.23.24	Itug kali beté di Pilatus, kudut lorong kaut soléng disé. 
LUK.23.25	Agu hia lego hi Barabas hitut na’a oné bui landing pandé raha agu ala atay, lorong soléng disé, maik Mori Yésus, téing oné iséy, kudut pandé nia kaut ngoéngd.
LUK.23.26	Du todangn lisé Mori Yésus, isé caka cengata ngasangn hi Simon oné mai Kiréné, ata mai pé’ang mai béndarn, poli hitu na’a panggol hitu lobo lédarn, kudut pola liha, cang agu lorong Mori Yésus. 
LUK.23.27	Do kéta ata lut Hia; manga oné mai lawa do situ iné-wai, ata rétang agu jéjéng Hias. 
LUK.23.28	Mori Yésus holés nggere-oné iséy, mai taén: “Olé enu oné mai Yérusalém, néka rétang landing Aku, maik rétang koé landing weki rus agu sanggéd anaks! 
LUK.23.29	Ai lélo damang, te cai leson manga taé data: komén iné-wai hitut toé wing agu hitut toé dé’it manga loas anakn, agu hitut cucun toé dé’it manga cucu laingd. 
LUK.23.30	Itu kali ata te wangka curup agu sanggéd poco: Lurh ga, roné ami! Agu latang te sanggéd taung golo: roné koé amim! 
LUK.23.31	Ai émé haju mosé, pandé nenggitu lata, te jari apag latang te haju dango?”
LUK.23.32	Agu manga kolé todang sua taus ata bana ata da’at, kudut wahéng te matas, cama laing agu Hia.
LUK.23.33	Du caid oné osang hitut ngasangn Toko Longkor, isé pépék Mori Yésus nitu du panggol, agu ata da’at situ sua, cengata oné racap wanangN, agu hiat cengata oné racap léoN. 
LUK.23.34	Mai taé de Mori Yésus: “Yo Ema, ampong koés isé, ai toé pecing lisé apa ho’ot pandéd.” Agu isé téka nampo molé te pati ceca paké Diha. 
LUK.23.35	Ata do hesé nitu, agu ita kéta sanggén taung. Isét tu’a laing seget Hia, mai taéd: “Bo ata bana, lobo watus Liha, ondang lité ho’o Hia te lobo watu koé weki run, émé hi Kristus tu’ung Hia, hitut lir de Mori Keraéng.” 
LUK.23.36	Sanggéd serdadu kolé, loér Hias: isé sotor anggor héo oné mu’u Diha, 
LUK.23.37	mai taéd: “Émé Hau raja data Yahudih, mo’éng koé weki rum!” 
LUK.23.38	Manga kolé tulis éta mai ulun: “Ho’o raja data Yahudi.”
LUK.23.39	Cengata oné mai ata da’at situt wéo, mbécik Hiay, taén: “Toé weli hi Kristus Hau ko? Mo’éng koé mosém agu mo’éng koé mosé dami.” 
LUK.23.40	Maik hiat cengata ré’ing hia, taén: “Oé, toé rantang hau ko, agu toé kolé rantang Mori Keraéngh, laring hau tiba wahéng ata camas? 
LUK.23.41	Bo koé tité, kopd muing te wahéngt, ai ité tiba wahéng lorong agu pandéd; maik ata ho’o, toé manga pandé can koé sala.” 
LUK.23.42	Maig taé Diha: “Yésus nuk koé aku, du Ité mai ného Rajad.” 
LUK.23.43	Mai taé de Mori Yésus ngong hia: “Aku taé agu hau, moro matan, leso ho’o kéta muing hau te manga cama laing agu Akuh oné Firdaus.”
LUK.23.44	Du hitu étag leso, anggat ongga campulusua, rodo nendép tuil kaut temu tana hitu haéng ongga telu, 
LUK.23.45	ai mataleso toé géraky. Agu rinding Mbaru de Mori Keraéng jija laing suay. 
LUK.23.46	Itu kali kepok agu reweng mésén Mori Yésus: “Yo Ema, lobo limé Diték Aku téingn naig.” Du poli curup hituN, Hia beté naiN. 
LUK.23.47	Lété kepala de serdadu ita apa situt jari, hia bong Mori Keraéngy, taén: “Tu’ung kéta ata ho’o, ata molory!” 
LUK.23.48	Agu du sanggéd ata do situt mai rentum nitus, te porong apa situt poli jarid, itus kali koléd cang agu entap berambang de weki rud. 
LUK.23.49	Sanggéd ata situt pecing di’a de Mori Yésus, onéd kolé iné-wai situt lorong Hia oné mai Galiléa, hesé tadang kétas, agu ita taung sangged situ.
LUK.23.50	Manga cengata, hitut ngasangn hi Yosép; hia kolé cengata oné mai adak mésé de agama, agu cengata ata di’a, laing molorn kolé. 
LUK.23.51	Hia toé tiba laing beté agu pandé de Adak Agama situ. Hia oné mai Arimatéan, ca béndar oné Yahudi; hia kolé sereng kin géréng Adak de Mori Keraéngy. 
LUK.23.52	Hia ngo oné hi Pilatusy, kudut tegi rapu de Mori Yésus. 
LUK.23.53	Agu du poli na’a wan liha rapu hitu, wuwus liha le lipa hemél, poli hitu loling oné boa, hitut tekang molé oné nampar, ata toé dé’it manga loling rapun nitu. 
LUK.23.54	Leso hitu, leso nangket, agu leso Sabat ruis pu’ung gi.
LUK.23.55	Agu sanggéd iné-wai siot mai cama agu Mori Yésus oné mai Galiléa, lut kolés, agu isé lélo boa hitu, agu co’oy lolingn rapu Diha. 
LUK.23.56	Agu du koléd ga, isé ambi rewos agu mina bengé.
LUK.23.56	Du leso Sabat, isé asi maéld, lorong adak Taurat.
LUK.24.1	Leso laring cain minggu hitu, du gula ucap, iné-wai situ ngo oné boas, ba rewos ata poli améngd lisé. 
LUK.24.2	Ita lisé watu para boa poli nggolingn. 
LUK.24.3	Agu du cai onéd, toé ita lisé rapu de Mori Yésus. 
LUK.24.4	Rémé di’a heséd agu ngingi-ngangangd landing ita hitu, itu wan ita sua taus ata, hesé ruis isé, paké ceca ata silep kétas. 
LUK.24.5	Isé rantang da’ats agu tenggukd, maik ata situ sua curup agu isé: “Co’o tara kawé Hiat mosés méu, oné mai isét mata? 
LUK.24.6	Hia toé manga cé’é ho’on. Hia polig mosé kolén. Nuk kaut apa ata poli dé’it taé Liha agu méu, du Hia ngai oné Galiléa kin, 
LUK.24.7	hiot nggo’o taén: Anak Manusia, paka téing lobo limé disét ndékoky, agu pépék du panggoly, agu to’o koléy du leso te telun.” 
LUK.24.8	Hituy di nukn lisé curup hitu de Mori Yésus. 
LUK.24.9	Agu du kolé oné mai boad, tombo taung lisé sangged situ, oné ata nungkun situt campulu ca, agu oné asé-ka’é situt iwo. 
LUK.24.10	Ho’os iné-wai situ: hi Maria oné mai Magdala, hi Yohana, agu hi Maria endé di Yakobus. Agu manga kolé iné-wai bana situt cama laing agu isé, tombo agu ata nungku. 
LUK.24.11	Maik latang te isé, sanggéd tombo situ, ného curup bod, agu isé toé imbi iné-wai situs.
LUK.24.12	Alim po nenggitu, hesé hi Pétrus, agu hidi-hadan ngo oné boa hitu. Du ninik liha nggere-oné, ata itan liha, hanang buing kanang. Itu kali hia kolén, agu réi oné nai koén, apa kéta péng ho’ot poli jarin.
LUK.24.13	Du leso hitu kolé, sua taus oné mai ata nungku de Mori Yésus, ngo oné ca béo, ngasangn Emaus, ata tadangn, am campulu-ca kilo oné mai Yérusalém. 
LUK.24.14	Agu isé rémé tombo sanggéd apa situt poli jarid. 
LUK.24.15	Du isé lari di’a kéta tombod, agu réi sina-cé’éd, dumuk cain weki run Mori Yésus ruis isé, poli hitu lako camas. 
LUK.24.16	Maik manga cao-ca ata caka mata disé, wiga isé toé ngancéng pecing Hiad. 
LUK.24.17	Mori Yésus réi oné isé: “Apa kéta tombo de méu ho’ot rémé lakos?” Itug kali asid isé, agu ngai sango rangad. 
LUK.24.18	Cengata oné mai isé, ngasangn hi Kléopas, mai walén ngong Hia: “Kiram Ité kanang ata mbéot, ata toé pecing apa hitut jari oné Yérusalém pisa leso ho’o koé di?” 
LUK.24.19	Mai taén ngong isé: “Apa hitu ta?” Mai walé disé: “Apa hitut jari oné weki de Mori Yésus ata Nasarét. Hia cengata nabi, ata manga kuasaN oné gorin agu curupN oné ranga de Mori Keraéng, nenggitu kolé oné ranga de sanggéd uku dami. 
LUK.24.20	Maik imam kepala agu tu’ad uku dami, poli téing Hia te wahéng mata muingy, agu isé poli pépék Hia oné panggol. 
LUK.24.21	Alang bengkes dami lété ho’o, Hia hitu kudut mai célan uku Israél. Maik ho’og telu leson ata laun, du pu’ung mangad taung sangged situ. 
LUK.24.22	Rodo tombo de pisa taus iné-wai dami, ata pandé ného wetér ami: Le gula ucap isé ngo oné boas. 
LUK.24.23	Cais isé oné boa, toég ita rapu Diha. Itug kali koléd isé, mai tombod, isé poli ita malékats, hitut taéd: ‘Te Hia mosé koléy.’ 
LUK.24.24	Agu pisa taus haé dami poli ngo oné boad, agu ita tu’ung, te laing molorn apa hitut tombo de iné-wai situ; maik Hia toé itay lisé.” 
LUK.24.25	Maig taé de Mori Yésus ngong isé: “Oé méut bapa-béngot, lengn tu’ung cesn nai de méu, wiga toé imbis le méu, sanggéd situt ata poli taung taéd le nabi! 
LUK.24.26	Toé weli hi Mesias paka cukung susa taung situ, kudut ngo nggere-oné dirapn?” 
LUK.24.27	Itug kali Hia tombo si’ang agu isé, apa ata poli tulis latang te Hia oné Surak Nggeluk, wangka oné mai Surak di Musa agu surak de sanggéd taung nabi.
LUK.24.28	Ruis te cais oné béo hitut kudut ngo disé. Hia ga, pisik lako ruday. 
LUK.24.29	Maik po’é kéta Hia lisé, mai taéd: “Toko cama-cama cé’é ho’ot, ai kudut wiég tana, agu leso tiongn te kolep gi.” Itu kali Hia ngo onéN, “Kudut ka’éng cama agu iséy.” 
LUK.24.30	Du Hia rémé hang agu iséN, emi Liha roti, itu kali berkakN, poli hitu, pu’il agu téing isé. 
LUK.24.31	Du hitu di wukan mata disé, agu pecing Hia, maik poli hitu Hia mora oné mai isén. 
LUK.24.32	Mai taéd cama taud: “Toé weli biber kéta pucu dité bao, du Hia curup agu itén oné salang, agu Hia tombo si’ang taungs Surak Nggeluk agu ité?” 
LUK.24.33	Itu kali to’od, agu kolé nggere-oné Yérusalémd. Cai nitu, isé ngo oné ata nungku situt campulu ca. Isé ngai lipur kid agu haé rebad. 
LUK.24.34	Mai taé disé situ: “Moro matan tu’ung, Mori Yésus poli to’o kolén, agu poli toto wekiN oné hi Simon.” 
LUK.24.35	Itu kali isét sua, tombo taung apa siot curup disé oné salang, agu co’o isé tara pecing Mori Yésus, du Hia pu’il rotiN.
LUK.24.36	Rémé di’ad isé tapi-taokd curup sanggéd, itu wan Mori Yésus, hesé oné beréha isén, agu mai taén ngong isé: “Hambor agu libur latang te méu!” 
LUK.24.37	Isé géga agu rantangs, bet disé cala ita potis. 
LUK.24.38	Maik Hia curup agu isé: “Co’o tara gégas, agu tara sesenga’is oné nais? 
LUK.24.39	Lélo damang wa’i agu limé Dakum, weki rug Aku ho’o; damang mai asur Akus; ai poti toé manga ici agu tokon, ného ho’ot ita le méu oné Aku.” 
LUK.24.40	Cang agu curup nenggitun, Hia toto liméN agu wa’iN oné isé. 
LUK.24.41	Agu du toé kin di imbi lisé, ai nisang naid agu lenget kid, maig taé Diha, ngong isé: “Manga hangs méu ko?” 
LUK.24.42	Mai isé téing ca ropo ikang tapa. 
LUK.24.43	Tiba Liha agu hang wa ranga diséy.
LUK.24.44	Hia curup agu isé: “Ho’op hiot curup Daku, ata poli taé Laku oné méu, du Aku ngai ka’éng cama agu méug, hitut paka cai olo taungs, situt poli tulis latang te Aku oné Surak Taurat di Musa, Surak de taung nabi, agu Mazmur.” 
LUK.24.45	Mai Hia wuka nuk disé, wiga isé haéng pa’éln Surak Nggeluk. 
LUK.24.46	Mai taéN ngong isé: “Manga tulis nenggo’o: Hi Mesias paka matay agu to’o kolé oné mai ata matan, oné leso te telun; 
LUK.24.47	agu manga kolé tulis: le ngasang Diha, keréba latang te teser, agu ampong ndékok, paka caing oné sanggén ata, pu’ung oné mai Yérusalém. 
LUK.24.48	Méu dé ata sakasia taung sanggéd so’o. 
LUK.24.49	Agu Aku te katu oné méu, apa hitut reké de Ema Daku. Maik méu paka ka’éng oné béndar ho’om, dengkir méu jemut le kuasa éta mai osang langkasm.”
LUK.24.50	Itu kali Mori Yésus dadé isé be pé’ang mai béndar, haéng ruis Bétania. Nitu Hia téti liméN agu berkak isé. 
LUK.24.51	Cang agu berkak iséN, Hia bécang agu iséy, agu héndéng nggere-éta SurgaY. 
LUK.24.52	Isé suju agu io Hias, poli hitu kolé agu naka kétas nggere-oné Yérusaléms. 
LUK.24.53	Isé naring agu bong mtaung Morin oné Mbaru de Mori Keraéng.
JHN.1.1	Pu’ung du wangkan manga Reweng; Reweng hitu cama-cama agu Mori Keraéngy, agu Mori Keraéngy Reweng hitu. 
JHN.1.2	Hia du wangkan muing cama-cama agu Mori Keraéng. 
JHN.1.3	Sanggéd ménan dédék Lihas agu émé toé manga Hia toé kéta manga can ata mangan, oné mai sanggéd so’ot poli dédékd. 
JHN.1.4	Hiay pu’un mosé, agu mosé hitu te gérak manusiay. 
JHN.1.5	Gérak hitu néra oné nendepy agu nendep hitu toé ngancéng koda Hian. 
JHN.1.6	Main cengata ata wuat le Mori Keraéng, ngasangn hi Yohanés; 
JHN.1.7	mai diha te téing sakasi latang te gérak hitu, kudut lut hia sanggéd ata ngancéng imbis. 
JHN.1.8	Hia toé gérak hituy, maik hia paka téing sakasi latang te gérak hitu. 
JHN.1.9	Gérak ata tu’ungn, hitut téing gérak néténg ata, rémé kudut mai oné lino.
JHN.1.10	Reweng polig mangan oné lino, agu lut Hia lino ho’o dédékn, maik lino ho’o toé pecing Hiay. 
JHN.1.11	Hia mai oné paéng decukn, maik sanggéd ata decuk'N situ toé tiba Hias. 
JHN.1.12	Maik sanggéd ata te tiba di’a Hia, téing Liha kuasa te ciri anak de Mori Keraéngs, isét ata imbi oné ngasang Diha; 
JHN.1.13	ata situt dading toé oné mai dara ko oné mai humer de nai, toé kolé landing le ngoéng de cengata ata rona, maik oné mai Mori Keraéngn.
JHN.1.14	Reweng hitu poli ciri manusian, agu ka’éng baling itéy, agu ité poli ita néra'N, néra hitut téing Hia ného Anak Léca de Ema, penong le widang agu molor tu’ung. 
JHN.1.15	Hi Yohanés ata téing sakasi latang te Hia agu kepok’n, taén: “Ho’o dé Hia, ata hiot taé daku du tombo laku nenggo’o: Musi mai aku, manga cai’n Hia atat be bolon mai aku, ai Hia poli mangan du toé dimanga’g aku.” 
JHN.1.16	Ai oné mai penongN, sanggéd ité poli tiba widang momang lawang widang mohas; 
JHN.1.17	ai Adak Taurat ata widang li Musa, maik widang momang agu ata molorn mai oné mai hi Yésus Kristus.
JHN.1.18	Toé kéta manga cengatan ata poli ita Mori Keraéng; maik Anak léca de Mori Keraéng, ata manga oné lobo pa’a de Ema'N, Hia dé ata tombon.
JHN.1.19	Ho’oy dé sakasi di Yohanés du ata Yahudi oné béndar Yérusalém wuat pisa taus imam agu ata Léwi kamping hia, kudut te réi: “Céing léng hau?” 
JHN.1.20	Tura liha agu toé gorin te pali, taén: “Aku toé hi Mésias.” 
JHN.1.21	Poli hitu réi kolé lisé agu hia: “Émé nggitu, céing weli hau ga? Cala hi Élia?” Mai walé diha: “Toé, yé!” “Cala hau nabi ho’ot kudut cai?” Walé kolé liha: “Toé, yé! Toé aku!” 
JHN.1.22	Landing hitu mai kolé réi disé agu hia: “Céing weli ata te tu’ungm hau ga? Ai kudut di’a tombon lami kamping isé ata wuat ami. Apa weli taém latang te weki rum hau?” 
JHN.1.23	Walé kolé liha: “Akuy dé reweng hiot kepok mtaung oné satar mambak: pandé helek koé salang de Morin! Cama ného ata poli taé di nabi Yésaya.”
JHN.1.24	Agu oné mai ata situt wuat, manga pisa taus ata Parisi. 
JHN.1.25	Réi lisé kamping hia, mai taéd: “Co’o tara ngancéng cebong ata laingm hau, émé toé hau hi Mésias, toé hi Élia, agu toé kolé nabi hitut kudut maiy.” 
JHN.1.26	Mai walé di Yohanés agu isé, taén: “Aku cebong ata le waé; maik oné beréha méu hesé Hia ata toé baé le méuy, 
JHN.1.27	ngong Hia, ata cai bemusi mai akuy. Te tiwit sepatu’N kaut toé remog aku.”
JHN.1.28	Sanggéd situ manga oné Bétania besina mai waé Yordan, osang palang cebong atan hi Yohanés.
JHN.1.29	Ného diangn ga hi Yohanés ita main Mori Yésus mai nggere- cé’é hiay, agu mai taén: “Lélo ga Anak Jimbal de Mori Keraéng, ata koso ndékok de lino. 
JHN.1.30	Ngong Hia dé hiot poli taé laku, nenggo’o: Be musi mai aku te mai cengata, ata poli cai be bolon mai aku, ai Hia poli manga du toé di mangag aku. 
JHN.1.31	Agu weki rug kolé aku, laring cain toé baé Hiak, maik latang te hitu tara maig aku agu cebong le waé, kudut ata Israél baé Hiay.”
JHN.1.32	Agu hi Yohanés téing sakasi, mai taén: “Aku poli ita Nai Nggeluk wa’u éta mai awangn ného tekur jaway, agu ka’éng be-éta mai Hiay. 
JHN.1.33	Agu aku kolé danong toé di baé Hiak, maik Mori Keraéng ata susung aku te cebong le waéy, poli téing rewengn agu aku: Émé ita le hau Nai Nggeluk hitut wa’u béta mai cengata ata agu ka’éng be-éta mai Hiay, Hia hitu dé kudut te cebong manusia le Nai Nggeluk. 
JHN.1.34	Polig itan laku Hia, ho’og laku téing sakasin: Hia ho’o tu’ung Anak de Mori Keraéng.”
JHN.1.35	Ného diang leson ga hi Yohanés hesé nitu koléy agu sua taus ata nungkun. 
JHN.1.36	Agu du ita liha lakon Mori Yésus, mai taé diha: “Lélo ga, hio dé Anak Jimbal de Mori Keraéng!” 
JHN.1.37	Dengé le ata nungku situt sua tau apa ata curup diha hitu, itug kali ngod isé lut Mori Yésusd. 
JHN.1.38	Maik Mori Yésus holés nggere-musiy. Ita Liha, te isé lorong Hias, itu kali réin agu isé: “Apa kéta hitut kawé de méu?” Mai taéd agu Hia: “Rabi (ngong te nggo’o: Guru) nia wan ka’éng Dité?” 
JHN.1.39	Mai taé Diha agu isé: “Mai ga, manga kaut itan le méu.” Itug kali ngod isé agu ita lisé nia wan Hia ka’éngn, agu leso hitu isé ka’éng camas agu Hia; du hitu anggat ongga pat. 
JHN.1.40	Cengata oné mai isét sua ata dengé curup di Yohanés, agu ata lut Mori Yésus, ngasangn hi Andréas asé di Simon Pétrus. 
JHN.1.41	Hi Andréas laring cain ngo cumang ka’én hi Simon, agu mai taén: “Ami poli cumang agu hi Mésias (ngong hi Kristus)” 
JHN.1.42	Dadé hia liha oné Mori Yésus. Lélo agu rupa di’a kéta hia le Mori Yésus, mai taéN: “Hau Simon, anak di Yohanés, ngasangm te caron hi Kéfas (ngong: Pétrus).”
JHN.1.43	Ného diang leson kolé ga, Mori Yésus poli ngalis'N te ngo nggere-oné Galiléa, Hia cumang agu hi Pelipus, agu mai taén ngong hia: “Mai ga, lut Akuh!” 
JHN.1.44	Hi Pelipus hitu oné mai Bétsaidan, béndar disé Andréas agu hi Pétrus. 
JHN.1.45	Hi Pelipus cumang agu hi Natanaél, agu mai taén ngong hia: “Ami poli cumang Hiagm, ata hiot caro di Musa oné Surak Taurat agu le sanggéd nabi, Mori Yésus anak di Yosép oné mai Nazarét.” 
JHN.1.46	Mai taé di Natanaél agu hia: “Ba’ang kéta néng, manga ata di’an oné mai Nazarét ko?” 
JHN.1.47	Mai taé di Pelipus ngong hia: “Mai agu lélo ga!” Ita le Mori Yésus hi Natanaél mai kamping Hiay agu tombo latangt hia: Lélo ga, ho’o dé cengata ata Israél tu’ung, toé manga tangké cekoén oné hia.” 
JHN.1.48	Mai taé di Natanaél kamping Hia: “Co’o tara baég aku Lité?” Mai walé de Mori Yésus agu hia: “Du toé di bénta li Pelipusm hau, polig itam hau Laku wa mai pu’u haju ara.” 
JHN.1.49	Mai taé di Natanaél kamping Hia: “Rabi, Ité Anak de Mori Keraéng, Ité Raja data Israél!” 
JHN.1.50	Walé de Mori Yésus, mai taéN: “Méséng tombo Laku agu hau: Aku ita hau wa mai pu’u haju ara, itu tara imbin le hau? Hau kudut te ita kolé apa ata céwé mésén oné mai hitu.” 
JHN.1.51	Poli hitu taé le Mori Yésus oné hia: “Aku tombo agu hau, moro matan, ata tu’ungn hau te ita léngay awang, agu sanggéd malékat de Mori Keraéng nggere-wa nggere-étas mai cé’é Anak Manusia.”
JHN.2.1	Du leso te telun manga ramé kawing oné Kana hitut oné tana Galiléa, agu endé de Mori Yésus manga kolé nituy; 
JHN.2.2	Mori Yésus agu ata nungkun bénta kolés oné ramé kawing hitu. 
JHN.2.3	Du tiong te taungs anggor disé, mai taé de endé de Mori Yésus ngong Hia: “Taungs waé anggor disé ga.” 
JHN.2.4	Mai taé de Mori Yésus agu hia: “Apa weli ngoéng dité oné mai Aku endé? Toép di rapak lesog Aku.” 
JHN.2.5	Maik endé de Mori Yésus taé agu isét wintuk laing: “Apa kaut ata curup Diha kamping méu, pandé taung situ le méu!” 
JHN.2.6	Nitu manga enemd gumbang ata ngai nekekd, te waca lorong adak data Yahudi, néténg-néténg gumbang ngancéng na’a sua ko telu lorang waé. 
JHN.2.7	Mori Yésus curup agu isét wintuk laing: “Téku pandé penong taungs gumbang situ le waé.” Agu téku tu’ung lisé waé pandé penong gumbang situ. 
JHN.2.8	Poli hitu mai taé de Mori Yésus ngong isé: “Téku ga, agu ba ga oné ata tu’an ramé ho’o.” Itug kali bad lisé. 
JHN.2.9	Du poli cemekn waé hitut poli ciri anggor, le ata tu’an ramé hitu, agu toé baé liha nia main, maik ata gatang ata téku waé hitu, baé lisé og béntan liha hiat kopé harat, 
JHN.2.10	agu taé oné hia: “Data do, olong kéta téti anggor ata di’ad, agu émé poli taung posod ata le inung ga, itu po inung ata toé di’ad; maik de hau na’a kéta kid anggor di’a so’o dengkir te ho’on.”
JHN.2.11	Tanda lenget hitut pandé le Mori Yésus oné Kana, tana Galiléa, ata te laring cain oné mai sanggéd tanda lenget Diha. Agu le hitu Hia pandé bong ngasang’N agu sanggéd ata nungku’N imbi Hias.
JHN.2.12	Poli hitu Mori Yésus ngo oné Kapérnaumy, cama-cama agu endé’N agu asé ka’é’N agu sanggéd ata nungku’N, agu ka’éngs isé nitu pisa leso kanangs.
JHN.2.13	Du tiong cai leso ramé Paska data Yahudi, Mori Yésus ngo oné Yérusalémy. 
JHN.2.14	Oné natas Mbaru de Mori Keraéng hitu repéngs Liha ata papalélé lembu, mbé, jimbal agu tekur jawa, agu ata paluk séng lonto nitus. 
JHN.2.15	Hia pandé kalus oné mai wasé, itug kali wur sanggéd taung isé oné mai Mbaru de Mori Keraéng, agu sanggéd mbé, jimbal, lembu disé; séng data paluk waci-wécak kéta taungs Liha wa tana, nggitu kolé méja disé pandé walék taungs Liha. 
JHN.2.16	Ngong ata pika tekur jawa curups Liha: “Emi taungs apa so’o cé’é mai ho’od, néka pandé amba laing le méu Mbaru de Ema Daku.” 
JHN.2.17	Itu di nukn le sanggéd ata nungkun, te manga tulis: “Le momang Mbaru Dité pandé muntung laing Aku!” 
JHN.2.18	Ata tu’ad Yahudi koléng Mori Yésus, mai taéd: “Tanda apa le Hau ngancéng toto agu ami, te Hau manga hak'M te pandé nenggitu?” 
JHN.2.19	Mai walé de Mori Yésus agu isé: “Rongkas damang le méu Mbaru Nggeluk ho’o, oné telu leso kaut Aku ngancéng hesé kolén.” 
JHN.2.20	Mai kolé taé data Yahudi ngong Hia: “Pat mpulu enem ntaung hesén lata Mbaru Nggeluk ho’o, mai kaut Hau ngancéng pandén oné telu lesoy?” 
JHN.2.21	Maik betuan Diha Mbaru Nggeluk ho’o ngong weki Run. 
JHN.2.22	Musi main, du poli to’on oné mai ata mata, nitu di nukn lata nungku’N te apa hitut poli tombo’N Liha. Agu imbi tu’ung lisé Surak Nggeluk agu sangged taung reweng ata poli curup le Mori Yésus.
JHN.2.23	Agu du ngai oné Yérusalém’n Hia tédéng ramé Paska, do kéta ata imbi laing ngasang Diha, ai isé poli ita sanggéd tanda ata pandé Diha. 
JHN.2.24	Maik weki Run Mori Yésus toé imbi iséy, ai pecing taungs isé Liha. 
JHN.2.25	Agu ali toé cedekn can koé ata téing sakasi agu Hia latang te manusia, ai pecing Liha apa ata mangan oné nai de manusia.
JHN.3.1	Manga cengata ata Parisi ngasangn hi Nikodémus, hia cengata ata tu’an oné agama Yahudi. 
JHN.3.2	Hia mai le wiéy oné Mori Yésus, agu mai taén: “Rabi, baé lami, te Ité mai ného Guru ata wuat le Mori Keraéngt; ai toé kéta manga cengatan ata ngancéng pandé tanda lengét ného pandé Dité hitu, émé toé kempéng le Mori Keraéng.” 
JHN.3.3	Mai walé de Mori Yésus, taén: “Aku curup agu hau, moro matan, émé cengatan ata toé loas koléy, hia toé ngancéng itan Adak de Mori Keraéng.” 
JHN.3.4	Mai taé di Nikodémus ngong Hia: “Co’o ngancéng ata te loas koléy émé hia tu’a gi? Ngancéng weli hia ngo kolé oné tuka de endén kudut loas koléy?” 
JHN.3.5	Mai walé de Mori Yésus: “Aku curup agu hau, ata te tu’ungn émé ca ata toé loas oné mai waé agu Nai Nggeluk, hia toé ngancéng ngo oné Adak de Mori Keraéngn. 
JHN.3.6	Manusia loas oné mai ata tu’an, ata serani loas oné mai Nai Nggeluk. 
JHN.3.7	Néka lenget laing le hau émé nggo’o taé Daku agu hau: méu paka loas kolém. 
JHN.3.8	Buru, solok nggere-nia kaut ngoéngn agu dengé le hau maon, landing toé baé le hau mai nia main agu ngo nggere-niay. Nggitu kolé dé sanggéd ata situt loas oné mai Nai Nggelukd.” 
JHN.3.9	Mai walé di Nikodémus, taén: “Co’o kéta moléy jarin apa hitu?” 
JHN.3.10	Mai walé de Mori Yésus: “Musuk hau guru data Israél, toé kolé pecing le hau apa situ ko? 
JHN.3.11	Aku tombo agu hau, tu’ung-tu’ung kéta ami tombo latangt apa situt pecings lami agu ami ata sakasi latangt apa situt ita lamid, maik toé imbis le méu sakasi dami. 
JHN.3.12	Toé imbi le méu, du Aku tombo agu méu latangt cao-ca oné lino, co’o kong imbin le méu, émé tombo Laku latangt taé Surga? 
JHN.3.13	Toé kéta cengatan ata poli ngo éta Surgan, hanang Hia hitut poli wa’u éta mai Surgan, ngong Anak Manusia.
JHN.3.14	Agu cama ného hi Musa te téti liha ular nggere-éta oné satar mambak, nenggitu kolé Anak Manusia paka téti nggere-étay, 
JHN.3.15	kudut sanggéd ata situt imbi Hia, haéng mosé tédéng lén. 
JHN.3.16	Ai nenggitu mésén momang de Mori Keraéng latangt lino ho’o, wiga Hia téing Anak'N ata léca kudut sanggéd ata imbi Hia toé matas, maik haéng mosé tédéng lén. 
JHN.3.17	Ai Mori Keraéng susung Anak'N oné lino toé te toto bicar de lino, maik te pandé selamaks Liha. 
JHN.3.18	Céing kaut ata imbi Hia, toé manga hena le wahéng; céing kaut ata toé imbin, poli mangan ka’éng oné wahéngy, ai hia toé imbi oné ngasangd Anak léca de Mori Keraéng. 
JHN.3.19	Agu ho’oy wahéng hitu: gérak poli cain oné lino, maik manusia céwé lélak ka’éng oné nendép itu pong oné gerak, ai sanggéd pandé disé da’atd tu’ung. 
JHN.3.20	Ai céing kaut ata pandé da’at, kodoy lisé gérak agu toé mai oné gérak hitus, kudut sanggéd taung pandé da’atd situ toé haéng le géraks; 
JHN.3.21	maik céing kaut ata pandé molor, hia mai oné géraks kudut ita si’ang te sanggéd situ pandé oné Mori Keraéngs.”
JHN.3.22	Poli hitu Mori Yésus agu ata nungku'N ngo oné tana Yudéa agu Hia ka’éng nituy cama-cama agu isé agu cebong atas. 
JHN.3.23	Maik hi Yohanés kolé, cebong ata kin oné Ainon ruis béo Salim, ai nitu do waé, agu ata mai nitus te cebong, 
JHN.3.24	ai du hitu hi Yohanés toé di na’a oné buiy.
JHN.3.25	Manga ndu-ndél taud ata nungku di Yohanés agu cengata ata Yahudi landing wintuk te pandé nggeluk weki. 
JHN.3.26	Itu kali maid isé oné hi Yohanés agu mai taéd ngong hia: “Rabi, ata hiot cama agu ité be sina mai waé Yordan, agu landing Hia ité poli téing sakasi, Hia cebong ata koléy agu do kétas ata ngo oné Hias.” 
JHN.3.27	Mai walé di Yohanés: “Toé kéta manga cengatan ata ngancéng emi can apa te weki run, émé toé widang oné hia éta mai Surgan. 
JHN.3.28	Méu kolé ngancéng téing sakasi, ai aku poli curup: Aku toé hi Mésiask, maik wuatg aku pado olok oné mai Hia. 
JHN.3.29	Ata ngaran wina molas hiat kopé harat; maik haé reba dihat kopé harat ata hesé ruis hia agu ata séngét hias nisang kéta naid dengé reweng dihat kopé harat hitu. Hituy nisang nai daku, agu te ho’on nisang naig hitu penongy. 
JHN.3.30	Hia paka tambang méséy, maik aku paka ciri koék.
JHN.3.31	Céing ata mai éta main, hia manga béta mai sanggén taung; céing ata mai oné mai linon, ka’éng boné linoy agu gejék curup dé linoy. Céing ata mai éta mai Surgan manga béta mai sanggéd ménan. 
JHN.3.32	Hia téing sakasi latangt apa situt itan agu situt dengén, maik toé kéta manga cengatan ata tiba sakasi Diha situ. 
JHN.3.33	Céing ata tiban sakasi Diha situ, hituy turan Liha, te Mori Keraéng hitu molorn. 
JHN.3.34	Ai céing ata wuat le Mori Keraéng, Hia ata caingn reweng dé Mori Keraéng, ai Mori Keraéng widang Nai Nggeluk toé manga beténgn. 
JHN.3.35	Ema momang Anakn agu poli widang sanggéd cao-ca oné Hia. 
JHN.3.36	Céing kaut ata imbi Anak, hia haéng mosé tédéng lén, maik céing kaut ata toé lorong Anak, hia toé manga ita mosén, maik ruak de Mori Keraéng téjé kin lobo hia.”
JHN.4.1	Du baég le Mori Yésus, te sanggéd ata Parisi poli dengén, landing Hia haéng agu cebong ata nungku céwé do oné mai hi Yohanés 
JHN.4.2	-- koném po weki Run Mori Yésus toé cebong ata laingy, maik co’os ata nungku'N -- 
JHN.4.3	Hia néng ga legong tana Yudéa agu holés koléy nggere-oné tana Galiléa.
JHN.4.4	Hia paka liba kétay tana Samaria. 
JHN.4.5	Itug kali cain Hia oné ca béndar oné Samaria, ata ngasangn Shikar ruis tana ata téing li Yakob danong oné anakn, hi Yusuf. 
JHN.4.6	Nitu manga perigi di Yakob. Mori Yésus poso kétay le lako, landing hitu Hia lonto lupi perigi hituy. Du hitu anggat ongga campulusua ga. 
JHN.4.7	Itu wan cain cengata inéwai Samaria kudut téku waé. Mai taé de Mori Yésus agu hia: “Téing koé Aku waé inung.” 
JHN.4.8	Ai sanggén taung ata nungku’N poli ngo oné béndar té weli hang. 
JHN.4.9	Mai taé de inéwai Samaria hitu ngong Hia: “Ba’ang néng ga, Ité ca ata Yahudit, tegi kolé waé inung agu aku ata Samaria?” (ai ata Yahudi toé curup taud agu ata Samaria) 
JHN.4.10	Mai walé de Mori Yésus agu hia: “Émé pecing le hau latang té widang de Mori Keraéng, agu céing Hia ho’ot curup agu hau: Téing Aku inung! Toé te toé hau tegi agu Hia, agu Hia poli téing agu hau waé mosé.” 
JHN.4.11	Mai taéd inéwai hitu kamping Hia: “Mori, Ité toé manga émbér té tékun agu délemn perigi ho’o; mai nia main Lité paéngn waé mosé hitu? 
JHN.4.12	Cala Ité kali ata céwé mésén oné mai ema dami hi Yakob, ata téing perigi ho’o agu ami agu ata poli inung dungka le weki run hia agu lawang sanggéd anakn agu paéngn?” 
JHN.4.13	Mai walé de Mori Yésus agu hia: “Céing kaut ata inung waé ho’o hia te masa koléy, 
JHN.4.14	maik céing kaut ata inung waé ata kudut téing Laku agu hia, hia toé masa koléy tédéng lén, maik waé ata kudut téing Daku agu hia, kudut ciri mata waé oné weki dihay ata mboas molém taung dengkir tédéng lén.” 
JHN.4.15	Mai taéd inéwai hitu kamping Hia: “Mori, téing koé aku waé inung hitu, kudut aku toé masa kolék agu toé maléng mai kolé cé’é ho’og te téku waé.” 
JHN.4.16	Mai taé de Mori Yésus agu hia: “Kolé ga, bénta ronam agu mai cé’é ho’oy.” 
JHN.4.17	Mai taé de inéwai hitu: “Aku toé manga ronag.” Mai kolé taé de Mori Yésus agu hia: “Tu’ung kéta taé de hau hitu, ai hau toé tu’ung manga ronam, 
JHN.4.18	ai hau poli manga limad ronam agu ata mangan ho’o oné hau, toé kolé rona de hau. Oné tombo ho’o molorm hau.” 
JHN.4.19	Mai taéd inéwai hitu kamping Hia: “Mori, ho’og baé tu’ungn laku ga, Ité cengata nabit. 
JHN.4.20	Empo dami suju éta poco ho’os, mai taé de méu ga Yérusalém dé osang baté suju data.” 
JHN.4.21	Mai taé de Mori Yésus agu hia: “Imbi kaut Akuh, oé enu, tiong cai cekengn te méu kudut suju hi Ema toé oné poco ho’o, toé kolé oné Yérusalém. 
JHN.4.22	Méu suju apa ata toé baé le méu, ami suju apa ata baé lamin, ai selamak tua oné mai wa’u Yahudin. 
JHN.4.23	Maik manga kaut rapak leson agu te ho’on poli cain ga, té isét suju laing tu’ungn kudut suju hi Ema oné Nai agu molor, ai hi Ema lélak ata situt suju nenggitu. 
JHN.4.24	Mori Keraéng hitu Nai agu céing kaut ata suju Hian, paka suju Hia oné Nai agu molor.” 
JHN.4.25	Mai walé de inéwai hitu kamping hia: “Pecing laku, hi Mésias kudut maiy, ngong hi Kristus; émé cai Hia, kudut Hia dé ba keréba sanggéd cao-ca oné ami.” 
JHN.4.26	Mai taé de Mori Yésus agu hia: “Akup Hia, ho’ot rémé gejék agu hau.”
JHN.4.27	Du hitu cais ata nungku’N agu lenget kétas, ai Hia rémé tombon agu cengata inéwai. Maik toé kéta cengatan ata cukung te réi: “Apay ngoéng de hau, enu?” ko: “Apay tombo Dité agu hia?” 
JHN.4.28	Og lego wan gumbangn inéwai hitu nitu, itu kali ngo oné béndarn agu tombo oné sanggén ata manga nitu: 
JHN.4.29	“Oé, mai é, lélo damang dé! Manga cengata ata ngancéng tombo taung agu aku, sanggéd cao-ca ata poli pandé daku. Cala hitup hi Kristus?” 
JHN.4.30	Op ngod isé pé’ang oné mai béndar hitu agu ngo oné Mori Yésus.
JHN.4.31	Rémé nenggitun ata nungku’N nék Hia, mai taéd: “Rabi, hangt di.” 
JHN.4.32	Maik mai taé Diha ngong isé: “Oné Aku manga hang ata toé baéy le méu.” 
JHN.4.33	Mai taéd ata nungku'N situ cama taud: “Aram manga dadi ata ba cao-ca oné Hia te hang laing?” 
JHN.4.34	Mai taé de Mori Yésus ngong isé: “Hang Daku ngong émé pandés Laku ngoéng Diha hitut wuat Aku, agu pandé polis gori'N situ. 
JHN.4.35	Toé weli nenggo’o taé de méu: Téké pat wulang caig cekeng ako? Maik Aku taé agu méu: Lélo dé baling méu agu lélo taung uma ata polis té’éd agu ngancéng te akos. 
JHN.4.36	Ho’o muing hiat ako tiba lahén, agu hiat ligot wua te mosé tédéng lén, wiga ata wécak wini agu hiat ako cama-cama nisang naid. 
JHN.4.37	Ai sangged so’o, laing tu’ungn dé go’ét ho’o: Hiat cengata te wécak wini, ata iwon te ako. 
JHN.4.38	Aku wuat méu te ako apa hitut toé rébok de méud; ata bana ata rébokd méu te ako rébok disé.”
JHN.4.39	Agu do kéta ata Samaria oné mai béndar hitu, imbi Hias le dengé tombo de inéwai hitu, ata sakasi: “Hia taé agu aku sanggéd taung apa ata poli pandé dakud.” 
JHN.4.40	Woko cais ata Samaria situ oné Mori Yésus, tegi lisé oné Hia, kudut Hia ka’éng agu iséy; itu kali ka’éngn Hia nitu sua leso béhéngn. 
JHN.4.41	Agu céwé do kolé ata situt imbi landing curup Diha, 
JHN.4.42	mai taéd ngong inéwai hitu: “Imbig lami, maik toé landing taé de hau, ai poli dengé le rug ami Hia, agu pecing lami té Hia tu’ung Ata Selamak de lino.”
JHN.4.43	Du sua leso wa ga, Mori Yésus kolé nitu main nggere-oné Galiléa, 
JHN.4.44	ai poli sabi le Run Mori Yésus, toé manga cengatan nabi ata hiangn lata oné tana de run. 
JHN.4.45	Agu du cain Hia oné Galiléa, tiba di’ay lata Galiléa situ ai isé poli ita sanggéd situt pandé Diha oné Yérusalém du ramé hitu, ai rud isé kolé onés du ramé hitu.
JHN.4.46	Og holés kolé nggere-oné Kana oné tana Galiléan Mori Yésus, oné béo hiot pandé Liha waé ciri anggor. Agu oné Kapérnaum manga cengata pegawé de raja ata rémé betin anakn. 
JHN.4.47	Du dengén liha, caig Mori Yésus oné mai Yudéan nggere-oné Galiléa, itug kali ngon hia oné Mori Yésus agu tegi, dasor Hia mai agu pandé ina anakn, ai anakn hitu kudut matay. 
JHN.4.48	Mai taé de Mori Yésus agu hia: “Émé toé di ita le méu tanda agu tanda lengét, toé di imbi le méu.” 
JHN.4.49	Mai taé de pegawé hitu ngong Hia: “Mori, mait ga rémé koé toé di matan anak daku.” 
JHN.4.50	Mai taé de Mori Yésus agu hia: “Ngoh ga, anak de hau moséy!” Ata hitu imbi curup hitut taé de Mori Yésus agu hia, itug kali ngon. 
JHN.4.51	Du ngai oné beréha salangn kin hia, cumang nitus liha mendin kudut te tura agu hia, ai anakn ina gi. 
JHN.4.52	Mai hia réi agu isé, ongga pisay anakn hitu pu’ung inan. Walé disé: “Oné meseng ongga ca, morag pémpangn.” 
JHN.4.53	Nitug nukn le pegawé de raja hitu, ina du hitu néng oné méséng Mori Yésus curup agu hia: “Moség anakm.” Itug kali imbi kolén hia lawang agu sanggéd haé kilon.
JHN.4.54	Agu hitu dé tanda lenget te suan ata pandé de Mori Yésus du kolén oné mai Yudéa nggere-oné Galiléa.
JHN.5.1	Poli hitu manga leso ramé disét Yahudi, Mori Yésus ngo nggere-oné Yérusalém. 
JHN.5.2	Oné Yérusalém ruis Lewang Jimbal, manga ca tiwu, ngasangn Bétésda oné curup Ibranin. Oné lupi tiwu Bétésda hitu manga limad molang 
JHN.5.3	do kétas ata beti halas kid oné molang situ: Mangas ata buta, ata denggo-doat wa’i agu ata péko. [Isé géréng gégon waé tiwu hitu. 
JHN.5.4	Ai émé ného palén wa’u malékat de Morin oné tiwu hitu agu pandé gégo waé hitu; céing kaut ata laring cain cembur oné tiwu hitu ina muing betin; koném beti apa kaut.] 
JHN.5.5	Nitu manga cengata ata telumpulu alo ntaung gi betin. 
JHN.5.6	Du ita le Mori Yésus ata hitu, ngai halas kin nitu, agu ali pecing Liha naisn gé betin, mai taé de Mori Yésus agu ata hitu: “Asa, ngoéngm hau te inah ko?” 
JHN.5.7	Mai walé data hitu: “Mori, toé kéta manga cengatan ata te téti aku nggere-oné tiwu hitu émé rémé gégon waé, hituk di aku kudut ngo lembo oné waé hitug, manga’g ata cai olon.” 
JHN.5.8	Mai taé de Mori Yésus: “To’oh ga, lulungs locém agu lakoh ga.” 
JHN.5.9	Du hitu muing di’a betin ata hitu, itu kali tétis locén agu lakoy gi.
JHN.5.9	Maik leso hitu leso Sabat. 
JHN.5.10	Ali hitu, mai curup data tu’a disét Yahudi agu ata hitut poli inan: “Leso ho’o leso Sabat. Hau néka cu’ung locém.” 
JHN.5.11	Mai walé data hitu: “Ata hiot pandé ina beti daku, Hia hitut taé agu aku: Tétis locém agu lakoh ga.” 
JHN.5.12	Mai réi disé agu hia: “Céing ata hitu te taé agu hau: Tétis locém agu lakoh ga?” 
JHN.5.13	Maik ata hitut poli ina betin, toé baé liha céing ata hitut pandé ina hia, ai Mori Yésus ného baon moran ngo oné réha ata do nitu. 
JHN.5.14	Ného cepisan, Mori Yésus cumang agu ata hitu oné Mbaru de Mori Keraéng, mai taén ngong Hia: “Polig dé inan beti de hau, néka pandé ndékok kolé, boto hena koléh le beti ata céwé da’atn.” 
JHN.5.15	Ngo nggere-pé’angy ata hitu, tombo liha oné isét tu’ad Yahudi, kali Mori Yésus hitut poli pandé ina hia. 
JHN.5.16	Landing hitu, ata tu’ad Yahudi humer kéta naid te pandé susa Mori Yésus, ai Hia pandé ina atay oné leso Sabat. 
JHN.5.17	Maik mai taé Diha agu isé: “Ema Daku gori dengkir te ho’on, ali hitu, Aku gori nenggitu kolék.” 
JHN.5.18	Méséng nggitu isét tu’ad Yahudi tambang kétas buber naid te mbelé Hia, toé landing Hia pandé mora leso Sabat, maik landing le taé Diha kolé te Mori Keraéng, Ema Run Hia. Ali hitu weki Run Hia te cama agu Mori Keraéngy.
JHN.5.19	Og walé ata tu’ad Yahudi situ le Mori Yésus; “Aku taé agu méu, tadan, Anak toé ngancéng pandé apa kaut le téti nai Run, émé toé ita Liha apa ata pandé de Ema, ai apa ata pandé li Ema, hitu kolé ata pandé de Anak. 
JHN.5.20	Ai hi Ema momang Anak, itu tara toid Liha oné Anak sanggéd taung situt pandé le weki run Hia ngot Hia toi oné Anak, sanggéd gori ata céwé méséd kolé oné mai gori so’o, wiga lengets méu. 
JHN.5.21	Ai cama ného hi Ema pandé to’o isét mata agu pandé mosés, nenggitu kolé Anak pandé mosé céing kaut ata ngoéng laing Liha. 
JHN.5.22	Hi Ema toé manga toto bicar céing ko céing kaut, maik poli téing Liha kuasa te beté bicar hitu oné AnakN, 
JHN.5.23	kudut sanggéd ata situt hiang hi Anak cama ného hiang hi Ema. Céing kaut ata toé hiang hi Anak, cama ného toé hiang hi Emay hitut wuat Hia.
JHN.5.24	Aku taé agu méu: ata tu’ungn kéta, céing ata séngét tombo Daku, agu imbi Hia hitut wuat Aku, hia haéng mosé tédéng lén, agu toé manga kolé wahéng tédéng lén, ai hia poli hésing oné mai matan nggere-oné mosé. 
JHN.5.25	Aku taé agu méu: Moro matan, te cai leson, agu polig cain, te sanggéd ata mata dengé reweng de Anak de Mori Keraéng, agu isét dengén, te mosés. 
JHN.5.26	Ai cama ného hi Ema manga mosé oné weki de Run, nenggitu kolé téing Liha oné Anak manga mosé oné weki de Run. 
JHN.5.27	Agu Hia poli téing kuasa oné Anak'N kudut beté bicar, ai Hia Anak Manusiay. 
JHN.5.28	Néka lenget laing le méu, ai tiong te rapak leson, sanggéd ata oné boa dengé reweng Dihas, 
JHN.5.29	agu isét poli pandé di’a to’os wa mai boad kudut tiba mosé tédéng lén, maik isét poli pandé da’at du rémé moséd, to’o kolés kudut tiba wahéng tédéng lén.
JHN.5.30	Aku toé ngancéng pandé apa-apa oné mai weki rug; Aku beté bicar lorong apa ata poli dengé Daku, agu beté bicar Daku agiln ai Aku toé lorong ngoéng de weki Rug, maik lorong ngoéng Diha hitut wuat Aku. 
JHN.5.31	Émé Aku sakasi latang te weki Rug, sakasi Daku hitu, toé molorn; 
JHN.5.32	manga ata bana te téing sakasi latang te Aku, agu pecing Laku, sakasi hitut téing Diha laing salangn. 
JHN.5.33	Méu poli jera atas oné hi Yohanés, hia poli téing sakasi ata laing salangn. 
JHN.5.34	Maik Aku toé pinga laing sakasi de manusia; maik tara curupn Laku, kudut ita le méu mosé selamak. 
JHN.5.35	Hia cama ného culu ata dila te téing gérak, agu toé béhéng le méu mantén gérak hitu. 
JHN.5.36	Maik manga ca kétay sakasi Daku ata céwé mésén oné mai sakasi di Yohanés, ngong sanggéd taung gori ata poli téing li Ema kamping Aku, kudut pandés Laku. Gori situ kolé ata pandé Daku te ho’on, agu sanggéd pandé Daku situ te téing sakasi latang te Aku, te Aku ho’o wuat le Ema'G. 
JHN.5.37	Hi Ema ata wuat Aku, Hia koléy ata téing sakasi latang te Aku. Méu toé dé’it manga dengén reweng Diha, nenggitu kolé tara'N, toé dé’it ita le méu, 
JHN.5.38	agu reweng Diha toé manga temern oné méu, ai méu toé imbi Aku ata jera Diha. 
JHN.5.39	Bo kali seber tu’ungs méu te bacang Surak Nggeluk, ai bet de méu, le bacang Surak Nggeluk situ haéng le méu mosé tédéng lén. Musuk Surak Nggeluk situ téing sakasi latang té Aku, 
JHN.5.40	maik méu toé mai oné Akum kudut haéng mosé tédéng lén.
JHN.5.41	Aku dé toé nanang hiang le manusiak. 
JHN.5.42	Maik latang te méu, pecing kéta muing Laku nais. Méu toé manga momang Mori Keraéngs. 
JHN.5.43	Mai Daku le ngasang de Ema'G, maik méu toé tiba Akum; bo woko mai ata bana le ngasang de run, tiba hia le méu. 
JHN.5.44	Co’o kaut tara ngancéng imbin le méu, émé méu kawé hiang oné mai cama taus, maik toé kawé hiang hitut mai éta mai Mori Keraéng hitut ca-y kali? 
JHN.5.45	Néka nggo’o ma’ut de méu, Aku kudut toto sala de méu oné ranga di Ema; maik ata buang méu hi Musa, hitut deming laing le méu. 
JHN.5.46	Ai émé imbi hi Musa méu, toét-toé méu imbi kolé Akum, ai hia poli tulis latang te Aku. 
JHN.5.47	Maik émé méu toé imbis apa situt tulis diha, co’o kétas kong imbid le méu apa so’ot curup Daku?”
JHN.6.1	Poli hitu Mori Yésus angkak ngo be sina mai sano Galiléa, ngasang banan sano Tibérias. 
JHN.6.2	Do kétas ata londang lut Hia, ai ita lisé tanda lenget situt pandé Diha latang te isét beti. 
JHN.6.3	Mori Yésus ngo nggere-éta goloy agu lonto camas nitu agu ata nungku'N. 
JHN.6.4	Leso adak Paska, adak mésé data Yahudi ruis gi. 
JHN.6.5	Du lélo le Mori Yésus ata baling mai Hia, ita Liha do tu’ungs ata holi te mai oné Hia, mai taé'N ngong hi Pelipus: “Weli nia lité roti te hang data so’o?” 
JHN.6.6	Réi hitu Diha kudut damang hi Pelipus, ai pecing Liha co’o ngai Liha pandén. 
JHN.6.7	Mai walé di Pelipus agu Hia: “Koném weli roti ata sua ratus dinar molé, toé kin rangko latang te isé so’o, alim po pati gici ca pu’ild kaut.” 
JHN.6.8	Cengata oné mai ata nungku'N, hi Andréas asé di Simon Pétrus, pa’u rewengn kamping Hia: 
JHN.6.9	“Ho’o manga anak koé ata manga lima mongkod rotin agu suad ikang; maik capa laings to’ong kudut téing lawa do so’o?” 
JHN.6.10	Mai taé de Mori Yésus: “Jera lontos le méu ata do situ.” Nitu tebel kéta remang, itus kali lontod ata do situ, am lima sebud dod ata rona. 
JHN.6.11	Poli hitu, Mori Yésus emi roti situ, étan wali di’a, agu pati péar oné isét lonto nitu; nenggitu kolés ikang situ pati péars Liha latang te ata dos situ, poro ngoéngd. 
JHN.6.12	Woko poli becurd taung ata do situ, mai taé'N agu ata nungku'N: “Nongko taung sanggéd roti situt récid boto manga ata oké bod.” 
JHN.6.13	Og kali ligot taungs lisé sanggéd roti situt récid agu na’a oné campulusua rotod, penong taung le roti siot lima mongko, ata réci hang diséd. 
JHN.6.14	Du poli itan lata do situ tanda lenget ata pandé Diha, mai taéd: “Hia ho’o tu’ung kéta nabi hitut mai oné tana linoy.”
JHN.6.15	Ai pecing le Mori Yésus, isé mai nitus kudut te dadé Hia te teti ciri raja laingy. Itu kali Hia lako lentang hanang koé'N nggere-oné poco.
JHN.6.16	Du mané répg tana, sanggéd ata nungku de Mori Yésus, ngo sili sanos agu léti wangkas 
JHN.6.17	te ngo nggere-sina Kapérnaums. Nendep molé tana ga toé tara tuay Mori Yésus, 
JHN.6.18	céwén kolé cai bombang mésé ai leng bailn buru warat. 
JHN.6.19	Remon wa ga aram lima ko enem kilo métér tadangn bisé wangka disé, ita lisé Mori Yésus lako kauty lobo waé mai ruis wangka disé. Isé rantang kéta taungs. 
JHN.6.20	Maik mai taé Diha ngong isé: “Aku ho’o, néka rantang!” 
JHN.6.21	Isé te poto Hia nggere-oné wangka, agu ca repa mata kaut caig wangka hitu lupi tacik hitut baté ngo disé.
JHN.6.22	Ného diangn, lawa do situt ngai ka’éng besinad toég manga itan lisé wangka, maik hio ca kali bao. Mori Yésus toé léti cama oné wangka hitut léti data nungku'N, maik ata nungku'N kanang situt ngo. 
JHN.6.23	Maik rémé nggitun, tuad pisa wangka bana ata mai oné mai Tibérias ruis baté hang roti disé du poli étan wali di’a le Mori Yésus. 
JHN.6.24	Lété itan lata do te Mori Yésus toég manga nitun, agu ata nungku'N kolé toé, isé léti wangka situ agu angkak te ngo nggere-oné Kapérnaum kudut kawé Mori Yésus.
JHN.6.25	Du cumangn lata do situ Mori Yésus be sina mai tacik hitu, mai taéd ngong Hia: “Rabi, oné pisa kaut Tité cai cé’é ho’od?” 
JHN.6.26	Mai walé de Mori Yésus: “Aku taé agu méu, moro matan, kawé Aku de méu, toé landing le ita tanda lenget situ, maik ali méu poli hang roti situ agu becurm. 
JHN.6.27	Seber koém te gori, toé latang te hang bara hitut ngancéng pandé calang laing, maik latang te hang hitut ngancéng te mosé tédéng lén, hitut téing le Anak Manusia oné méu, ai Hia ata poli palasn le Mori Keraéng Ema.” 
JHN.6.28	Mai walé disé agu Hia: “Apa ata pandé dami kudut ngancéng kawé ata henan oné Nai de Mori Keraéng?” 
JHN.6.29	Mai walé de Mori Yésus: “Ho’o kéta gori ata henan oné nai de Morin; méu paka imbi oné Hia ata wuat le Mori Keraéng.”
JHN.6.30	Mai kolé réi disé: “Tanda apa kéta pandé Dité kudut ita lami, kudut ami imbi Itékm? Gori apa kéta hitut pandé Dité? 
JHN.6.31	Empo dami poli hang Mana oné satar mambak, ného manga ata poli tulisd: Isé poli téing Liha roti éta mai Surga.”
JHN.6.32	Mai walé de Mori Yésus: “Taé tu’ung Daku agu méu; moro-matan, toé hi Musa hitut téing méu roti éta mai Surga, maik roti ata tu’ungn kéta, roti hitut téing de Ema Daku éta mai Surga. 
JHN.6.33	Ai roti hitut oné mai Mori Keraéng, hituy roti ata wa’u éta mai Surga agu téing mosé oné lino.” 
JHN.6.34	Maig taé disé: “Mori, téing tédéng koékm ami roti hitu.” 
JHN.6.35	Mai wantil de Mori Yésus: “Akuy roti hitut te mosé laing; céing kaut ata mai oné Akuy, hia toé manga darem kolén, agu céing kaut ata imbi Aku, hia toé manga masa kolén. 
JHN.6.36	Maik Aku poli tombon agu méu: Koném poli ita Akus méu, maik toé kin tara imbi le méu. 
JHN.6.37	Sanggéd taung ata situt téing li Emag oné Aku, te mai oné Akus, agu céing situt mai cé’é Akus, hia toé okéy Laku. 
JHN.6.38	Ai Aku poli wa’u éta mai Surga, toé kudut pandé lorong ngoéng Daku, maik kudut lorong Hia hitut poli wuat Aku. 
JHN.6.39	Agu ho’o kétay ngoéng Dihat wuat Aku, poro sanggéd taung ata poli téingd Liha latang te Aku, néka manga ata morad, maik pandé to’os Laku du cemol lino. 
JHN.6.40	Ai ho’oy ngoéng de Ema Daku; kudut sanggéd taung ata siot poli ita Anak agu imbi Hias, ita mosé tédéng lén agu porong Aku pandé to’o isé du cemol lino.”
JHN.6.41	Itug kali ndu’usd ata Yahudi landing Hia, ai poli taé Diha: “Akuy roti hitut wa’u éta mai Surga.” 
JHN.6.42	Mai kolé taéd: “Toé néng hi Yésus anak di Yosép Hia ho’o ko, ata endé-eman pecing tu’ungs lité? Co’o kaut Hia tara nenggo’on taén: Aku poli wa’u éta mai Surgag?” 
JHN.6.43	Mai walé de Mori Yésus agu isé: “Méu néka ndu’usm.
JHN.6.44	Toé kéta manga cengatan ata mai oné Akum, émé toé poto Liha Ema ata wuat Aku, agu hia pandé to’oy Laku du cemol lino. 
JHN.6.45	Manga tulisd oné surak de sangged nabi: Agu sanggéd isé te toing le Mori Keraéngs. Agu néténg ata, ata poli dengé agu tiba toing oné mai hi Ema, mai cé’é Akus. 
JHN.6.46	Sanggéd situ toé nggo’o ga, te manga atan ata poli itan hi Ema. Hanang Hia hitut mai oné mai Mori Keraéngn, Hiay ata poli ita hi Ema. 
JHN.6.47	Aku taé agu méu: Ata tu’ungn kéta, céing ata imbi Aku, hia te haéng mosé tédéng lén.
JHN.6.48	Akuy dé roti te mosé laing. 
JHN.6.49	Empo de méu poli hang mana oné satar mambak agu isé poli matad ga. 
JHN.6.50	Ho’oy roti ata wa’u éta mai Surga: Céing kaut ata hangn, hia toé ngancéng matay. 
JHN.6.51	Akuy dé roti te mosé laing, ata poli wa’u éta mai Surgag. Céing kaut ata hang roti ho’o, hia te haéng mosé tédéng lén. Roti ho’ot téing Daku, hituy weki Daku ata téing Laku te mosé de lino.”
JHN.6.52	Sanggéd ata Yahudi léwang cama taud, agu mai taéd: “Co’oy Hia ho’o ngancéng téing weki'N te hang dité?” 
JHN.6.53	Mai taé de Mori Yésus: “Aku taé agu méu, ata tu’ungn kéta, émé méu toé hang weki de Anak Manusiam agu inung dara'N, méu toé manga mosé oné wekis. 
JHN.6.54	Céing ata hang weki Daku agu inung dara Daku, hia paéng mosé tédéng lén, agu Aku pandé to’o hia du cemoln lino. 
JHN.6.55	Ai weki Daku tu’ung-tu’ung kéta latang te hang, nenggitu kolé dara Daku, tu’ung-tu’ung te inung. 
JHN.6.56	Céing kaut ata hang Weki Daku agu inung Dara daku, hia ka’éng oné Akuy agu Aku oné hiak. 
JHN.6.57	Cama ného hi Ema hitut mosé ata wuat Aku, agu Aku mosé li Emak, nenggitu kolé, céing ata hang weki Daku, hia hitu te mosé Lakuy. 
JHN.6.58	Ho’o dé roti ata poli wa’u éta mai Surga, toé roti ného hiot hang de empo de méu, agu isé polisg matad. Céing kaut ata hang roti ho’o, hia te haéng mosé tédéng lén.”
JHN.6.59	Sanggéd so’o, tombos le Mori Yésus oné Kapérnaum du toing oné Mbaru ngaji'N.
JHN.6.60	Du poli dengéd taung tombo situ, dod ata nungku de Mori Yésus ata curup nenggo’o: “Curup ho’o cirang kéta bailn, céing ata ngancéng ta’ongn te séngétn?” 
JHN.6.61	Pecing le Mori Yésus, ngga’uts ata nungku’N landing tombo Diha situ. Mai taé’N ngong isé: “Co’o tombo hitu, pandé gégo imbi de méu ko? 
JHN.6.62	Co’o émé ita le méu Anak Manusia ngo nggere-éta osang hitut baté ka’éngn? 
JHN.6.63	Nai de Morin ata téing mosé, weki dité toé kéta manga betua laingn. Sanggéd tombo Daku situ kamping méu, hitus dé nai ata téing mosé. 
JHN.6.64	Maik manga oné mai méun ata toé imbid.” Ai du wangkan muing pecing le Mori Yésus, céing ata toé imbin agu céing kudut te pika Hia. 
JHN.6.65	Mai kolé taé Diha: “Landing hitu poli Laku tombon agu méu: Toé kéta manga cengatan ata te mai oné Aku, émé toé widang li Ema latang te hia.” 
JHN.6.66	Pu’ung nitu maid ga, do kétas ata nungku Diha, hedong toé lut Hia kolés.
JHN.6.67	Maig taé de Mori Yésus agu rasul situt campulu sua: “Asa méu; toé kolé hedongm ko?” 
JHN.6.68	Mai walé di Simon Pétrus ngong Hia: “Mori, ngo kolé oné céingkm di ami? Reweng Dité tu’ung-tu’ung reweng te mosé tédéng lén; 
JHN.6.69	agu poli imbid lami agu pecing te Ité ata nggeluk oné mai Mori Keraéng.” 
JHN.6.70	Mai walé de Mori Yésus agu isé: “Toé weli weki rug Aku ata pilé méut campulusua ho’o? Maik cengata oné mai méu ata jing da’atn.” 
JHN.6.71	Betuan curup Diha ngong hi Yudas anak di Simon Iskariot; koném po hia cengata oné mai isét campulusua, maik hia te pika Mori Yésus.
JHN.7.1	Poli hitu Mori Yésus lako léok Galiléa, ai Hia toé gorin te ka’éng kaut oné Yudéa, ai nitu manga ata Yahudi nanang te ala Hias. 
JHN.7.2	Du hitu ramé disét Yahudi ruis gi, leso ramé Pondok Daun. 
JHN.7.3	Mai taé de asé-ka’én Mori Yésus agu Hia: “Ngot Ité cé’é mai ho’o ga nggere-oné Yudéa, kudut sanggéd ata nungku Dité ita kolé sanggéd pandé Dité. 
JHN.7.4	Ai toé manga cengatan te pandé cao-ca oné pété ceha, émé hia ngoéng te tiba lata doy. Émé nenggitu pandé Dité, toto taram oné tana lino.” 
JHN.7.5	Ai asé-ka’é ru’N kaut toé imbi Hias. 
JHN.7.6	Mai taé de Mori Yésus agu isé: “Leso Daku toéd caiy, maik latang te méu mangam taung linga. 
JHN.7.7	Lino ho’o toé manga rangkat méud, maik rangkat Akuy, ai Aku poli sabid latang te sanggéd pandé da’at diha. 
JHN.7.8	Ngom ga oné ramé hitu, Aku toé ngok nitu, ai toé di rapak leso’G.” 
JHN.7.9	Nenggitu reweng Diha latang te isé, itu kali ka’éng kiN oné Galiléa.
JHN.7.10	Maik du poli ngod asé-ka’é de Mori Yésus oné ramé hitu, itu kali ngon kolé Hia nitu, maik lakoN toé ita lata doy. 
JHN.7.11	Ata tu’ad isét Yahudi kawé Hia oné ramé hitu agu mai taéd: “Nia Hia?” 
JHN.7.12	Agu do kéta dengé siwi-sok oné lawa do situ latang te Hia. Manga ata taé nenggo’o: “Hia ata di’ay.” Mai tungku data iwod: “Toé yé, Hia pandé wéléng ro’éngy.” 
JHN.7.13	Maik lagit cengatan koé ata cukungn te curup mésé-mésé latang te Hia ai rantang ata tu’ad isét Yahudis.
JHN.7.14	Du rémé kéta ruda olon ramé hitu, Mori Yésus ngo oné Mbaru de Mori Keraéngy agu toing atay nitu. 
JHN.7.15	Lenget kéta taungs ata tu’ad Yahudi, agu mai taéd: “Co’o kétay ata ho’o, do kéta pecingn, musuk toé olo nungkuy.” 
JHN.7.16	Mai walé de Mori Yésus agu isé: “Toing Daku toé oné mai weki Rug, maik oné mai Hiat wuat Akuy. 
JHN.7.17	Céing kaut ata lut ngoéng Diha, ata hitu ngancéng pecing, ot toing Daku so’o oné mai Mori Keraéngd ko oné mai weki Rug. 
JHN.7.18	Céing ata curup oné mai weki run, ata hitu kawé te hiang weki run, maik céing-céing ata kawé hiang latang te Hia hitut wuatN, hia laing salangn agu toé manga ata toé molorn oné hia. 
JHN.7.19	Toé weli hi Musa ata poli téing adak Taurat oné méu? Maik lagit cengatan koé oné mai méu ata pandé lorong adak Taurat situ. Co’o tara kudut ala Akus méu?” 
JHN.7.20	Mai wantil data do situ: “Hau hena le koro de jing da’at; céingy ata kudut te ala Hau?” 
JHN.7.21	Mai walé de Mori Yésus agu isé: “Musuk ca di pandé Daku, lengét ta’a méu ga. 
JHN.7.22	Jari, poli wintasn li Musa kudut sunat kéta taung méu - ata tu’ungn sunat hitu toé oné mai hi Musan, maik oné mai empo ditén – agu méu sunat atam oné leso Sabat. 
JHN.7.23	Émé ca ata, sunat oné leso Sabaty, boto lagé adak di Musa, co’o weli méu tara rabo Akus, méséng Aku pandé ina labok taung wekin cengata manusia du leso Sabat? 
JHN.7.24	Néka beté-bicar lut apa ata ita le mata, maik beté-bicar ata agiln tu’ung.”
JHN.7.25	Mai taé data iwon weki Yérusalém: “Cala Hia ho’op ata kudut ala lisé ta? 
JHN.7.26	Agu lélo de Hia curup sara nain agu isé toé manga curup apa-apa kamping Hia. Aram pecing tu’ung le adak laing dité, te Hia ho’o hi Kristus? 
JHN.7.27	Maik latang te ata ho’o, pecing lité, nia main baté ka’éngn, maik du nia cain hi Kristus, toé manga cengatan ata pecing nia main baté pu’ungn. 
JHN.7.28	Du rémé toingn Mori Yésus oné Mbaru de Mori Keraéng mai taé Diha: “Bo kali pecingk Aku le méu agu nia maig Aku, maik mai Daku toé sara Rug, landing le wuat Dihat molor ata toé pecing le méu. 
JHN.7.29	Aku pecing Hiak, ai Aku mai oné mai Hiag agu Hia ata wuat Aku.”
JHN.7.30	Bo kudut te deko Hia lisé, maik toé kéta cengatan ata cadi Hian, ai toé di hitu leson.
JHN.7.31	Maik oné mai isét do situ, manga dod ata imbi Hia, agu mai taéd: “Émé cai hi Kristus, ngancéng kéta Hia pandé tanda lenget ata céwé do oné mai Hia ho’o?” 
JHN.7.32	Ata Parisi dengé sai-saok data situ landing Hia, itu tara isét imam kepala agu ata Parisi jera ata lami Mbaru de Mori Keraéng kudut deko Hia. 
JHN.7.33	Mai taé de Mori Yésus: “Téké cekoén kali ga, Aku manga cama-cama agu méug, poli hitu Aku kudut ngo éta Hiat wuat Aku. 
JHN.7.34	Méu te kawé Akum, maik méu toé ita Akum ai méu toé ngancéng ngo oné osang baté ka’éng Daku.” 
JHN.7.35	Mai curup cama taud ata Yahudi situ: “Kudut ngo nggere-nia kétag Hia wiga ité toé ngancéng cumang agu Hia? Asa manga tenangn kudut ngo oné baté ka’éng data mbéot oné ata Yahudi agu kudut te toing ata Yahudi? 
JHN.7.36	Apa weli betuan taé Diha te nggo’o: Méu te kawé Akum, maik méu toé ngancéng cumang Akum, agu: méu toé ngancéng ngo oné osang baté ka’éng Dakum?”
JHN.7.37	Du leso cemoln hitu kétag adak mésé hitu, hesé Mori Yésus agu mai taéN: “Céing-céing ata masa waéy, co’om mai inung oné Akuy! 
JHN.7.38	Céing kaut ata imbi Akun, ného ata poli taé de Surak Nggeluk: oné mai pucu diha lalang kéta waé mosé.” 
JHN.7.39	Betuan taé Diha, ngong Mori Keraéng Nai Nggeluk, ata kudut tiba lisét imbi Hia; tara toé di wa’uy Nai Nggeluk hitu ai Mori Yésus toé di bongy.
JHN.7.40	Pisa taus oné mai ata do situ ata dengé taung sanggéd reweng situ, mai taéd: “Hia ho’o tu’ung-tu’ung nabi ata kudut te maiy.” 
JHN.7.41	Mai taé data iwod: “Hia ho’o hi Mésias.” Maik manga kolé wantil data iwon: “Toé ta, hi Mésias toé mai oné mai Galiléan. 
JHN.7.42	Ai taé de Surak Nggeluk, hi Mésias hitu waé di Daudy, oné mai béo Bétléhém, baté ka’éng di Daud médé.” 
JHN.7.43	Wiga mangan ndu-ndél taud ata do situ landing Hias. 
JHN.7.44	Manga pisa taus oné mai isé kudut te deko Hias, maik toé kéta cengatan ata cukungn te cadi Hia.
JHN.7.45	Itug kali ngod ata lami situ oné adakd sanggéd imam agu ata Parisi, ata nenggo’o taéd agu isé: “Co’ob tara toé ban le méu Hia?” 
JHN.7.46	Mai walé data lami situ: “Toé dé’it manga repéng lami cengata manusia ata curup ného ata hitu!” 
JHN.7.47	Mai walé data Parisi situ agu isé: “Wéléng kolég méu ko? 
JHN.7.48	Manga weli cengatan oné mai isét adak ata imbi Hian, ko cengatan oné mai ata Parisi? 
JHN.7.49	Maik ata do so’o ata toé pecing Taurats nahé mata kéta taungs!” 
JHN.7.50	Cengata oné mai weki disé, hi Nikodémus ngasangn, hiot danong poli cumang agu Mori Yésusn, taé agu isé: 
JHN.7.51	“Co’o néng Adak Taurat dité, wahéng ata toé olong séngét torokn agu toé olong pecing lata apa ata poli pandé Diha?” 
JHN.7.52	Mai walé disé: “Asa ata Galiléa kolé hau ta? Damang céca di’a oné Surak Nggeluk, kudut pecing le hau toé manga nabi ata mai oné mai Galiléa.”
JHN.7.53	Itug kali isé kolé bilang mbarud,
JHN.8.1	maik Mori Yésus ngo nggere-éta golo Zaitun.
JHN.8.2	Du le gula ucap, Hia manga koléy oné Mbaru de Mori Keraéng, agu sanggéd taung ro’éng mai oné Hias. Hia lontoy agu toing isé. 
JHN.8.3	Mai isét pecing Taurat agu ata Parisi dadé nggere-oné Hia cengata inéwai ata regéng lisé du loma latay. 
JHN.8.4	Pandé lonto lisé inéwai hitu oné bahi-réha kétay agu mai taé disé ngong Mori Yésus: “Rabi! Inéwai ho’o regéng lami du rémé loma taud. 
JHN.8.5	Hi Musa oné terungku Taurat, susung ité kudut peké le watu inéwai nenggitu. Co’o le nuk Dité latang te loma hitu?” 
JHN.8.6	Tombo disé hitu kudut damang Hia, kudut manga campitn te pandé sala Hia. Maik Mori Yésus tengguk kauty agu tulis le rempa liméN wa tana. 
JHN.8.7	Agu woko aping kéta réi disé, to’o agu hesé Hia agu mai taén ngong isé: “Céing-céing oné mai méu ata toé kéta manga ndékokn, hia damang ata laring cain peké watu oné inéwai ho’o.” 
JHN.8.8	Itu kali tengguk kolén Hia agu tulis wa tanay. 
JHN.8.9	Maik woko poli dengén lisé curup hitu itus kali ca cad ngod, pu’ung oné mai ata tu’a laing. Cemoln ga, téké kaut Mori Yésus agu inéwai hitu ata mengkek kin oné baté ka’éngn. 
JHN.8.10	Itu kali hesén Mori Yésus, agu mai taén ngong hia: “Oé enu, nias ata do so’o bao ga? Asa manga cengatan bao ata wahéng hau?” 
JHN.8.11	Mai walé de inéwai hitu: “Toé manga o Mori.” Mai kolé taé de Mori Yésus: “Aku kolé néng toé wahéng hauk. Ngoh ga, agu pu’ung ho’o main muing ga néka pandé ndékok koléh.”
JHN.8.12	Mori Yésus curup koléy oné isé, mai taéN: “Akuy de gérak de lino; céing-céing ata lut Aku, ata hitu toé manga lako oné nendepn, maik manga gérakn oné mosén.” 
JHN.8.13	Mai wantil data Parisi agu Hia: “Tombo kéta sakasi weki Rum Hau, sakasim hitu toé molorn.” 
JHN.8.14	Mai walé de Mori Yésus ngong isé, taéN: “Alim po Aku tombo sakasi latang te weki Rug, maik sakasi Daku hitu molorn, ai pecing le Rug, nia maig Aku maig, agu nggere-niak Aku ngog. 
JHN.8.15	Beté bicar de méu lorong wolo de manusia, Aku toé beté- bicar latang cengatan kaut, 
JHN.8.16	maik alim po Aku téeing beté-bicarK, beté-bicar hitu molorn, ai Aku toé hanang koég, maik cama-cama agu Emag ata wuat Aku. 
JHN.8.17	Agu oné Surak Taurat de méu manga tulis, sakasi data sua tau, laing salangn kéta. 
JHN.8.18	Aku ata téing sakasi latang te weki Rug, agu Emag kolé hitut wuat Aku, téing sakasi latang te Aku.” 
JHN.8.19	Mai kolé taé disé agu Hia: “Niay néng Ema de Hau?” Mai walé de Mori Yésus: “Aku agu Ema Daku toé pecing le méu. Émé pecing Aku méu, pecing bon kolé Ema Daku.”
JHN.8.20	Sanggéd curup situ tombo le Mori Yésus ruis baté na’a cao-ca du Hia rémé toing oné Mbaru de Mori Keraéng. Agu toé manga cengatan te deko Hia, ai toéd cai leson.
JHN.8.21	Mai kolé taé de Mori Yésus agu isé: “Aku kudut ngok ga, agu méu kudut kawé Akum, maik méu te mata oné ndékoks. Oné osang baté ngo Daku, toé ngancéng ngos méu.” 
JHN.8.22	Wiga maig taé disét Yahudi situ: “Asa kudut te ala le weki Run Hia, itu tara nggo’o taén: Oné osang baté ngo Daku, toé kéta ngancéng ngos méu?” 
JHN.8.23	Itu kali mai taé de Mori Yésus ngong isé: “Méu mai wa mais, Aku mai éta maig; méu oné mai lino ho’os, Aku toé oné mai lino ho’og. 
JHN.8.24	Itu tara nggo’on bao taé Daku agu méu, te méu mata oné ndékoks; ai émé toé imbi Aku méu, te Akuy de Hia, méu mata oné ndékoks.” 
JHN.8.25	Maig taé disé ngong Hia: “Céing kéta néng Hau?” Mai wantil de Mori Yésus agu isé: “Apay néng curup Daku agu méu be bolon? 
JHN.8.26	Do kid situt paka curups Laku, agu kudut bicars laku latang te méu; maik Hiat wuat Aku, ata molor tu’ung kéta, agu apa situt poli dengé Daku oné mai Hia, hitu kolés ata tombo Daku agu lino ho’o.” 
JHN.8.27	Toé tingo lisé, kali curup hitu oné isé ngong Hia Ema. 
JHN.8.28	Maig taé de Mori Yésus: “Émé poli téti étan le méu Anak Manusia, itu pong pecing le méu te Akuy dé Hia, agu Aku toé pandé cao-ca sara naig, maik Aku curup apa situ ného poli toing Diha Ema oné Aku. 
JHN.8.29	Hia hitut poli wuat Aku, Hia kempéng Akuy. Hia toé ondang Aku hanang koég, ai Aku pandé taung situt henan oné nai Diha.”
JHN.8.30	Du poli taung sanggéd curup situ le Mori Yésus, dod ata, imbi Hia. 
JHN.8.31	Mai taé Diha agu ata Yahudi situt imbi Hias: “Émé temer kin imbi de méu latang te sanggéd reweng Daku, méu tu’ung-tu’ung ata nungku Dakum, 
JHN.8.32	agu méu te pecing, ata molorn, agu molor hitu te pandé céla méu laingy.” 
JHN.8.33	Mai walé disé: “Ami ho’o waé di Abrahamkm. Agu toé dé’it manga ciri mendi data laingkm. Co’o tara nggo’on taé de Hau: Méu kudut célam?” 
JHN.8.34	Mai wantil de Mori Yésus agu isé: “Aku taé agu méu, ata tu’ungn kéta, néténg ata hitut manga ndékokn, hia hitu mendi de ndékoky. 
JHN.8.35	Agu ata ngasang mendi, toé ka’éng kin oné mbaruy, maik ngasang anak kali ka’éng oné mbaruy dengkir tédéng lén. 
JHN.8.36	Jari, émé Anak hitu pandé céla méuy, méu tu’ung-tu’ung célam.”
JHN.8.37	“Pecing kolé Laku, méu waé di Abraham, maik méu lémét kudut mbelé Akum, ai curup Daku toé tiba oné nai de méu. 
JHN.8.38	Apa ata ita Daku oné Emag, hitu kolé ata curup daku, agu nenggitu kolé wintuk de méu latang te apa ata poli dengé le méu oné mai emas.” 
JHN.8.39	Mai walé disé agu Hia: “Ema dami hi Abraham.” Mai taé de Mori Yésus agu isé: “Émé tu’ung kéta méu anak di Abraham, toét-toé méu te pandé ného apa ata poli pandé di Abraham. 
JHN.8.40	Maik méu kudut te mbelé Akum, Aku ata tombo molor oné méu, molor hitut dengé Laku oné mai Mori Keraéng; gori nenggitu toé manga pandé li Abraham. 
JHN.8.41	Méu pandé gori de ema rus.” Mai walé disé: “Ami toé wing berakm. Ca’y kali ema dami, Mori Keraéng.” 
JHN.8.42	Mai taé de Mori Yésus ngong isé: “Émé Mori Keraéng ema de méu, méu te momang Akum; ai Aku mai oné mai Mori Keraéng agu ho’o ga Aku manga cé’é ho’ok. Mai Daku, toé mai le nai Rug, maik ali wuat Diha. 
JHN.8.43	Co’o tara toé tingon le méu curup Daku? Ai méu toé ngancéng dekon reweng Daku. 
JHN.8.44	Méu mai oné mai emas ata jing da’at, wiga méu nanang pandé apa ata ngoéng de emas. Hia ata mbeléd manusia pu’ung kéta du wangkan, agu hia toé mosé laing patén, ai oné hia toé mangay molor. Émé manga tombo nggopétn hia, hitu curup de run, ai hia ata nggopét, agu améd sanggéd nggopét. 
JHN.8.45	Maik landing Aku, curup laing molord agu méu, méu toé imbi Akum. 
JHN.8.46	Céing oné mai méun ata manga baté caun te Aku manga pandé ndékok? Émé Aku curup molor, co’o weli tara toé imbig Aku le méu? 
JHN.8.47	Céing ata mai oné mai Mori Keraéngn, hia séngét reweng de Mori Keraéngy, ali hitu le méu tara toé séngéd, ai méu bom mai oné mai Mori Keraéngs.”
JHN.8.48	Sanggéd tu’a data Yahudi koléng Mori Yésus: “Toé weli tu’ung taé dami te Hau ata Samariah agu hena le jing da’ath?” 
JHN.8.49	Walé de Mori Yésus: “Aku toé hena le jing da’at, maik Aku hiang Emag, agu méu toé hiang Akum. 
JHN.8.50	Maik Aku toé kawé hiang te weki Rug; manga ca’y ata kawén agu Hia kolé ata beté-bicar. 
JHN.8.51	Aku curup agu méu ata tu’ungn kéta, céing ata lut reweng Daku, hia toé manga matan dengkir lén.” Mai kolé walé de tu’a data Yahudi situ ngong Hia: 
JHN.8.52	“Ho’og pecingn lami, Hau hena le jing da’at. Ai hi Abraham polig matan, nenggitu kolés sanggéd nabi, maik mai taé de Hau: Céing ata lut reweng Daku, toé manga matan dengkir lén. 
JHN.8.53	Nahét céwé kéta mésé Hau hitu po ema dité hi Abraham ata poli matan! Sanggéd nabi kolé poli taungs matad; kudut te cama agu céing kéta weli Hau hitu ga?” 
JHN.8.54	Walé de Mori Yésus: “Émé Aku naring kaut weki Rug, toé kéta manga belar koé cekoén. Ema Daku hitut naring Aku, Hia hitut taé de méu: Hiay Mori Keraéng dami, 
JHN.8.55	égém toé pecing le méu Hia, maik Aku pecing Hiak, agu émé nggo’o taé Daku: Aku toé pecing Hiak, Aku ho’o ata nggopét, cama ného méu, maik Aku pecing Hiak, agu Aku lut reweng Dihak. 
JHN.8.56	Ema de méu hi Abraham, nisang kéta nain ai hia te ita leso Dakuy agu poli itan liha, wiga hia nakay le ita hitu.” 
JHN.8.57	Wiga mai taé data tu’ad Yahudi agu Hia: “Uwa de Hau toé di limampulu ntaungy, agu Hau ga poli ita hi Abraham?” 
JHN.8.58	Wantil de Mori Yésus agu isé: “Aku curup agu méu, moro matan, du toé di loas hi Abraham, Aku mangak ga.” 
JHN.8.59	Itu kali pili watu disé te peké Hia; maik morag Mori Yésus nitu main, agu ngoy oné mai Mbaru de Mori Keraéng.
JHN.9.1	Du rémé libaN Mori Yésus, ita Liha cengata ata buta pu’ung du loasn. 
JHN.9.2	Réi data nungkuN oné Hia: “Rabi, céingy ata pandé ndékok, weki run ata ho’o ko ata tu’an, wiga hia loas agu butan?” 
JHN.9.3	Walé de Mori Yésus: “Toé hia, agu toé kolé ata tu’an, maik sanggéd gori de Mori Keraéng paka ita oné hias. 
JHN.9.4	Ité paka pandé gori Diha hitut wuat Aku du rémé manga kin leso; ai émé caig wié, toé manga cengatan kolé ngancéng te gori. 
JHN.9.5	Du rémé manga oné linog Aku, Akuy gérak de lino.” 
JHN.9.6	Woko poli taungs tombod Liha curup situ, Hia ipo wa tanay, halok Liha ipo hitu agu tana, poli hitu doés oné mata data buta hio bao, 
JHN.9.7	agu mai taén ngong hia: “Ngoh ga, lembo wekim oné tiwu Siloam.” Betuan Siloam, ngong: “Hiat wuat.” Ngoy ata hitu agu lembo wekin, itug kali kolén agu welag matan.
JHN.9.8	Maik haé béon agu isé situt danong baé hia ata buta agu ata lénggéy, mai taéd: “Cala hia ho’op hiot sanggar-sanggar bon limén te tegi?” 
JHN.9.9	Mai taé data iwod: “Tu’ung, hia ho’o!” Walé kolé data iwod: “Toé hia, maik ata cama tara diha!” Maik taé de run ata buta hitu: “Tu’ung, aku hia!” 
JHN.9.10	Mai taé disé ngong hia: “Co’o kaut tara ngancéng welan mata de hau?” 
JHN.9.11	Mai walén: “Ata hitut ngasangn hi Yésus, acel Liha tana luma du mata daku, agu mai taén ngong aku: Ngo oné tiwu Siloam agu lembo wekim. Itug kali ngog aku, agu du poli lembo wekig, aku ngancéng ita atak.” 
JHN.9.12	Maig taé disé agu hia: “Nia weli Hia ga?” Mai walén: “Toé baég laku.”
JHN.9.13	Itu kali dadén lisé ata hitut butay baon oné ata Parisi. 
JHN.9.14	Leso du acel tana de Mori Yésus agu pandé wela mata data hitu, du leso Sabat. 
JHN.9.15	Landing le hitu, isét Parisi réi agu hia, co’oy kaut tara ngancéng welan matam. Mai walén: “Pandé doés Liha tana oné mata daku, poli hitu aku ngo lembo wekig, wiga ho’ok aku ngancéng ita atak.” 
JHN.9.16	Mai kolé taéd ata iwod ata Parisi situ: “Ata ho’o toé mai oné mai Mori Keraéngn, ai Hia toé hiang leso Sabaty.” Tungku kolé lata iwod: “Ba’ang kétag néng ga ca ata ndékok ngancéng pandé tanda lenget nenggitu?” Wiga mangag léwang taud cama isén. 
JHN.9.17	Mai kole taéd ngong ata buta hitu: “Agu hau ga, co’o weli taé de hau latang te Hia, ai Hia poli pandé wela mata de haun?” Mai walén: “Hia cengata nabiy.” 
JHN.9.18	Maik ata Yahudi situ toé imbi lisé, hitut baon hia butay, agu ho’og ita atan, wiga béntan lisé ata tu’an, 
JHN.9.19	mai réid agu isé: “Ho’o tu’ung anak de méu hitut taés hia loas agu butan? Émé nggitu co’o tara ngancéng ita atan gé hia?” 
JHN.9.20	Mai walé data tu’a hitu: “Ata pecing damin kali, hia ho’o anak damiy loas agu butan, 
JHN.9.21	maik co’o kaut hia te ho’on tara ngancéng ita atay, hitug toé pecing lami, agu céing ata pandé wela matan, toé kolé pecingy lami. Réi kaut weki run, tu’ag hia, hia ngancéng tombo latang te weki run.” 
JHN.9.22	Tara nenggitun tombo data tu’an, ai isé rantang ata Yahudis, ai isét Yahudi poli ce naid céing ata tura Hia hi Mésias, ata hitu néka ka’éng cama agu iséy. 
JHN.9.23	Itu tara nggo’o taé data tu’an: “Hia tu’a gi, réi kaut weki run.”
JHN.9.24	Itu kali bénta kolé te suangkalin ata hitut baon butay, mai taéd ngong hia: “Curup kéta ata tu’ungn oné ranga de Mori Keraéng; Pecing lami hia hitu ata ndékoky.” 
JHN.9.25	Mai walén: “Ata ndékok ko toé ata hitu, toé pecing laku; maik ca kaut pecing daku, aku baon butak, ho’o ga ngancéng ita atak.” 
JHN.9.26	Mai taéd ngong hia: “Co’oy pandé Diha oné hau? Co’o molé Liha pandé wela matam?” 
JHN.9.27	Mai walén: “Baog curup daku, maik toé séngét le méu; co’o tara nanang te séngét koléd le méu? Cala méu nanang kolé te ciri ata nungku Diham?” 
JHN.9.28	Cang agu mbéis mai taéd ngong hia: “Hau ata nungku Diha, maik ami kali ata nungku di Musakm. 
JHN.9.29	Pecing lami, Mori Keraéng poli curup agu hi Musa, maik latang te Hia toé pecing lami, mai nia main Hia. 
JHN.9.30	Mai walé data hitu agu isé: “Ba’ang kéta toé pecing de méu, mai nia main Hia, musuk Hia poli pandé wela mata daku. 
JHN.9.31	Pecing lité te Mori Keraéng toé séngét ata ndékoky maik ata nggeluk agu ata pandé sanggéd ngoéng Diha. 
JHN.9.32	Pu’ung danong main dengkir te ho’on, toé kéta dengé dé’it te manga ata hitut ngancéng pandé wela mata data hitut loas agu butan. 
JHN.9.33	Émé toé mai oné mai Mori Keraéngn ata hitu, Hia toé ngancéng pandé apa-apay. 
JHN.9.34	Mai walé disé: “Hau ho’o loas kéta déméng agu ndékokm, jari hau kudut toing amih?” Itu kali wur nggere-pé’angn hia lisé.
JHN.9.35	Dengé le Mori Yésus, te hia poli wur nggere-pé’angn lisé. Poli hitu Mori Yésus cumang agu hiay, mai taén: “Imbi le hau Anak Manusia?” 
JHN.9.36	Mai walé data hitu: “Céing néng Hia Mori? Kudut aku imbi Hiak.” 
JHN.9.37	Mai taé de Mori Yésus ngong hia: “Hau toé kanang ita Hiah; maik Hia ho’ot rémé tombon agu hau, Hiap hitu!” 
JHN.9.38	Mai taén: “Imbi laku Mori.” Itu kali sujun, io Hian. 
JHN.9.39	Mai taé de Mori Yésus: “Aku mai oné linok te beté-bicar kudut céing ata toé ita, ngancéng itan, agu kudut céing ata ngancéng ita atan ciri butay.”
JHN.9.40	Sanggéd tombo situ, dengé lata pisa taus ata Parisi ata manga nitus, agu mai taéd ngong Hia: “Co’o weli betuan hitu ga, ami kolé butakm?” 
JHN.9.41	Walé de Mori Yésus agu isé: “Émé buta méu, toé manga ndékoks; maik landing le taé rus méu: Ami ita atakm, itu tara manga kin ndékoks.”
JHN.10.1	Aku curup agu méu: Moro matan, céing ata ngo oné kandang jimbal, toé lorong paray onén, maik tuké lut pété bana, hia hitu ata takoy agu ata rampoky; 
JHN.10.2	maik céing ata ngo dungka paray onén, hia ata lami jimbaly. 
JHN.10.3	Latang te hia, hiat lami céngka para agu sanggéd jimbal situ séngét rewengn, hia bénta gici cas jimbaln lut ngasang de rud, agu todang nggere-pé’angs. 
JHN.10.4	Émé pé’ang kéta taungs sanggéd jimbal ga, hia lako bolo mai iséy, agu jimbal situ lut hias, ai pamot lisé reweng diha. 
JHN.10.5	Maik émé ata bana, toé gorid te lut ngot losi molés oné mai hiad, ai toé pecing lisé reweng data bana.”
JHN.10.6	Hituy curup de Mori Yésus ata ba le rapang moléy agu isé maik toé kéta haéng pa’éln lisé, apay betuan Hia tara curup nenggitun agu isé.
JHN.10.7	Te cangkalin kolé taé de Mori Yésus: “Aku taé agu méu, moro matan, Akuy parad jimbal situ. 
JHN.10.8	Sanggéd ata situt mai bolo mai Akus, isé situ ata tako agu ata rampoks, agu sanggéd jimbal situ toé séngét isés. 
JHN.10.9	Aku ho’o cama ného para; Céing ata ngo lut Akuy onén, hia te mo’éngy, agu hia te nggere-oné-nggere-pé’angy te kawé remang oné satar. 
JHN.10.10	Ata tako, mai kaut te tako agu te mbelé, agu te pandé cipot taung; mai Daku kudut isé paéng mosé agu paéng héla-haé.
JHN.10.11	Akuy ata lami jimbal hitut di’a. Ata lami jimbal di’a, oké mosén latang te sanggéd jimbaln; 
JHN.10.12	maik ata pala hitut toé ata lami laing, agu toé ata ngarad jimbal situ, émé ita main serigala, pencangs jimbal situ, itu kali losin, wiga serigala hitu cekel agu pandé mbihi-mbehars jimbal situ. 
JHN.10.13	Losi muing hia, ai hia ca ata palay kali, agu toé pingas liha jimbal situ. 
JHN.10.14	Akuy ata lami jimbal situt di’a, agu pecings Laku jimbalg, jimbal Daku kolé pecing Akus, 
JHN.10.15	cama ného hi Ema pecing Akuy, nenggitu kolék Aku pecing hi Ema, agu Aku oké moség latang te sanggéd jimbalg. 
JHN.10.16	Oné Aku manga kolé jimbal bana, ata toé oné mai kandang ho’od; jimbal situ todang kolés Laku, agu isé te séngét reweng Dakus, agu isé te ciri ca impungs agu ca ata lamid. 
JHN.10.17	Hi Ema momang Akuy, landing Aku téing moség kudut tiba kolén. 
JHN.10.18	Toé cengatan te ngancéng emi oné mai Akun, maik téings Laku lorong ngoéng nai Rug. Aku manga kuasag te téing, agu manga kuasag te emi kolén. Ho’oy perénta ata tiba Laku oné mai Emag.”
JHN.10.19	Wiga teka kolé léwang taud ata Yahudi landing curup hitu. Do oné mai isé, taéd: 
JHN.10.20	“Hia hena le jing da’aty agu wédoly; co’o tara séngét Hias méu?” 
JHN.10.21	Mai wantil data iwod: “Curup hitu, toé curup data hena le jing da’at; ngancéng weli jing da’at pandé wela mata data buta?”
JHN.10.22	Toé béhéng poli hitu, tuag leso ramé mésé, Wé’é Mbaru de Mori Keraéng oné Yérusalém; du hitu cekeng duréng. 
JHN.10.23	Mori Yésus lako-lakoy oné Mbaru de Mori Keraéng oné kecaka di Salomo. 
JHN.10.24	Isét Yahudi hesé léok Hias, agu mai taéd ngong Hia: “Téké kéta capa béhéngn Ité ondang ami ugu-égé? Émé Ité hi Mésias tombo si’ang kéta agu ami.” 
JHN.10.25	Mori Yésus walé isé: “Poli curupn Laku agu méu, maik toé imbi le méu; sanggéd gori situt pandé Daku, le ngasang de Ema, hitus ata téing sakasi latang te Aku, 
JHN.10.26	maik toé imbi le méu, ai méu toé jimbal Dakum. 
JHN.10.27	Sanggéd jimbal Daku séngét reweng Dakus, agu Aku pecing taungs isé, agu isé lorong Akus, 
JHN.10.28	agu Aku téing isé mosé tédéng lén, agu isé poli itan muing toé manga calangd dengkir lén, agu toé kéta cengatan te rumbu isé oné mai limé Daku. 
JHN.10.29	Ema Daku ata téing isé oné Aku, céwé mésén oné mai céing kaut agu toé kéta cengatan ata ngancéng rumbu isé oné mai limé de Emag. 
JHN.10.30	Aku agu hi Emag, cakm kali.”
JHN.10.31	Cengkalin kolé isét Yahudi emi watu kudut peké Mori Yésus. 
JHN.10.32	Mai taé de Mori Yésus ngong isé: “Dod wintuk ata di’ad oné mai Ema Dakud pu’ud ata totos Laku agu méu; pandé nia oné mai gori situ ata ngancéng peké laing Aku le méu?” 
JHN.10.33	Mai walé data Yahudi situ: “Toé landing can wintuk di’aM tara kudut pekém Hau lami, maik ali Hau mbéis Mori Keraéngh, agu soho de Hau, musuk cengata manusiah, cama kaut le weki Rum ného Mori Keraéng.” 
JHN.10.34	Mai wantil de Mori Yésus ngong isé: “Toé néng manga tulisn oné Kitab Taurat de méu: Aku poli téing reweng: Méu Mori Keraéngm? 
JHN.10.35	Émé isé, oné céing cain curup hitu, caro Mori Keraéngs, égém Surak Nggeluk toé ngancéng koarn, 
JHN.10.36	ngancéng taé kin weli le méu ko, oné Hia hitut pandé nggeluk Liha Ema, agu hitut poli wuat Liha oné tana lino; Hau mbéis Mori Keraéng! Landing kaut poli curup Laku: Aku Anak de Mori Keraéng? 
JHN.10.37	Émé toé pandés Laku gori de Emag, néka imbik Aku le méu, 
JHN.10.38	maik émé pandés Laku, agu méu toé imbi Akum, tamat imbis kali gori situ, kudut méu ngancéng pecing agu haéng pa’éld te Hia Ema manga oné Akuy agu Aku oné Hia Emak.”
JHN.10.39	Cengkalin kolé, te damang, te deko Hia lisé, maik Hia mo’éng oné mai limé disén.
JHN.10.40	Ného cepisan, Mori Yésus ngo kolé besina mai waé Yordany, nggere-sina osang baté cebongn danong li Yohanés, Hia ka’éng nituy. 
JHN.10.41	Dod ata mai oné Hia, agu mai taéd: “Bo kali hi Yohanés toé manga pandé ca tanda lengetn maik sanggéd situ taé dé’its liha latang te ata ho’o, toé kéta manga salang be pé’angd.” 
JHN.10.42	Agu do kétas ata nitu imbi Hias.
JHN.11.1	Manga cengata ata laing betin, ngasangn hi Lazarus, oné mai Bétania, béo di Maria agu asén hi Marta. 
JHN.11.2	Hi Maria, hituy inéwai hiot luma dé’it wa’i de Mori Yésus le mina bengé agu koso laing le wukn. 
JHN.11.3	Hi Lazarus hitut beti, nara disé. Inéwai situ sua jera ngo tombo agu Mori Yésus: “Mori, hia hiot momang Dité, betiy.” 
JHN.11.4	Du dengé tombo hitu le Mori Yésus, mai taén: “Beti hitu toé manga mata laingn, maik kudut toto mésén kuasa de Mori Keraéng, ai le beti hitu Anak de Mori Keraéng te bongy.” 
JHN.11.5	Bo kali tu’ung Mori Yésus momang hi Marta agu ka’én, agu hi Lazarus. 
JHN.11.6	Koném poli dengén Liha, te beti hi Lazarus, kunjung kéta Hia ka’éng sua leson kolé oné osang nia Hia mangan. 
JHN.11.7	Maik poli hitu mai taéN ngong ata nungkuN: “Kolé oné Yudéat gé!” 
JHN.11.8	Mai taéd ata nungku situ ngong Hia: “Guru, ho’o koé di isét Yahudi damang te peké Ités, ngoéng kid Ité te ngo kolé sina itu?” 
JHN.11.9	Mai walé de Mori Yésus: “Toé weli campulusua jam ca leso? Céing ata lako leso, toé manga timpok wa’in ai hia ita gérak de lino ho’oy. 
JHN.11.10	Maik émé manga ca ata lako le wié, wa’in hena le timpoky, ai toé manga gérak oné wekin.” 
JHN.11.11	Nenggituy curupN, poli hitu mai taéN ngong isé: “Hi Lazarus, asé-ka’é dité, rémé toko lémotn, maik Aku ngo nitu kudut kéngko hia wa mai tokon.” 
JHN.11.12	Mai taé data nungkuN situ ngong Hia: “Mori, émé lémot hia, hia te di’ay.” 
JHN.11.13	Maik wan de Mori Yésus, ata toko kali ngong mata, alang nuk disé curup lémot de Mori Yésus ngong lémot tu’ung. 
JHN.11.14	Ngéséng nggitu, curup tulak kéta le Mori Yésus: “Hi Lazarus matay gi, 
JHN.11.15	maik delék Laku woko toé mangak Aku du hitu, ai hitu céwé di’an latang te méu, kudut méu ngancéng imbim. Mai ga ité ngo sina hiat.” 
JHN.11.16	Hi Tomas, hiot alitn hi Didimusy, taé taung agu haén, ngong ata nungku situ iwod: “Mai ga, ngo kolét ité kudut mata cama laing agu Hiat.”
JHN.11.17	Du cai de Mori Yésus, pat lesog hi Lazarus poli boakn. 
JHN.11.18	Béo Bétania ruis agu Yérusalémy, am telu kilo métér tadangn. 
JHN.11.19	Dog ata Yahudi nitu, mai cé’é hi Marta agu hi Maria te lémbu isé landing le mata narad. 
JHN.11.20	Du dengé li Marta te caig Mori Yésus, hia ngo curu Hiay, maik hi Maria kali ka’éng oné mbaruy. 
JHN.11.21	Maig taé de Marta ngong Mori Yésus: “Mori, damang émé no’ot Ité, nara daku toé manga matan. 
JHN.11.22	Maik te ho’on kolé pecing laku, Mori Keraéng te téing agu Ité, sanggé ménan situt tegi Lité oné Hia.” 
JHN.11.23	Mai taé de Mori Yésus agu hi Marta: “Naram te mosé koléy.” 
JHN.11.24	Mai taé di Marta ngong Hia: “Bo hitun, pecing laku, hia te mosé koléy lété sanggéd ata mosé kolés du leso cemol.” 
JHN.11.25	Maig walé de Mori Yésus: “Akuy to’o agu mosé, céing ata imbi Akun hia te moséy, koném poli matan, 
JHN.11.26	agu néténg ata situt mosé agu imbi Akus, toé ngancéng mata dengkir lén. Imbi le hau curup ho’o?” 
JHN.11.27	Mai taé di Marta: “Yo Mori, imbi laku, Ité hi Mésias, Anak de Mori Keraéng, ata mai oné lino ho’oy.” 
JHN.11.28	Du poli curup hitun, hia ngo bénta asé-ka’én hi Mariay, agu saok oné Hia: “Guru, manga sina hioy, agu hia bénta Hauy.” 
JHN.11.29	Dengé hitu hi Maria, hidi-hadan to’on agu cumang Mori Yésus. 
JHN.11.30	Maik du hitu, Mori Yésus toé di caiy oné béo hituy. Hia rémé oné osang baté cumangn Hia li Marta. 
JHN.11.31	Du ita lata Yahudi situt cama laing agu hi Marta oné mbaru hitu te lémbu hia, hi Maria hidi-hada to’on agu ngo pé’ang tanan lut lisé, ai bet disé, hia ngo oné boay kudut rétang nituy. 
JHN.11.32	Du cain hi Maria oné osang nia mangan Mori Yésus agu ita Hia, hi Maria cunem wa wa’i Dihay agu mai taén ngong Hia: “Mori, émé manga dé Ité du hitu, toé manga matan nara daku.”
JHN.11.33	Du Mori Yésus ita rétang di Mariay, agu ata Yahudi situt mai kolé agu hias, wéong kéta naiN; bélot tu’ung nai Diha, og mai taéN: 
JHN.11.34	“Nia boakn le méu?” Mai walé disé: “Mori, mai agu lélo dé!” 
JHN.11.35	Rétang’g Mori Yésus. 
JHN.11.36	Mai taé data Yaudi: “Lélo dé, momang tu’ung Liha hia.” 
JHN.11.37	Maik pisa tau oné mai isé, taéd: “Hiay ata pandé wela koléy mata data buta ba’ang toé kéta ngancéng Liha pandén, wiga ata ho’o toé matay?” 
JHN.11.38	Wéong kolé nai de Mori Yésus, itug kali ngo oné boa hitun, boa hitu ca liang ata tadu le watuy. 
JHN.11.39	Mai taé de Mori Yésus: “Téti watu hitu!” Hi Marta, weta di teriha hitu, taé agu Mori Yésus: “Mori, wau gi, ai ho’ot pat leso poli matan.” 
JHN.11.40	Mai taé de Mori Yésus: “Toé weli poli taé Daku, agu hau: Émé imbi le hau, hau te ita dirap de Mori Keraéngh?” 
JHN.11.41	Og kali tétin lisé watu hitu, itug kali congan Mori Yésus nggere-éta, mai taéN: “Ema, Aku wali di’a agu Iték, ai Ité séngét Akut. 
JHN.11.42	Pecing laku Ité pinga mtaung Akut, maik ali ata do so’ot hesé baling mai Aku, taé Laku, kudut imbi lisé, te Itéy hitut poli wuat Aku.” 
JHN.11.43	Du poli curup hitun, kinda Hia, agu kepok: “Lazarus, pé’angh ga!” 
JHN.11.44	Hi Lazarus hitut poli matan, main oné mai, wa’i agu limén ngai pongo le buingd, agu rangan rokot kin le kemboku. Mai taé de Mori Yésus ngong isé: “Cacas wuwus situ, agu ondang hia lakon.”
JHN.11.45	Dod oné mai ata Yahudi, situt mai lélo hi Maria, agu ita le weki rud apa hitut poli pandé de Mori Yésus, imbi Hias. 
JHN.11.46	Maik manga ata ngo oné isét Parisi agu tombo oné isé sanggéd apa situt poli pandé de Mori Yésus. 
JHN.11.47	Itug kali isét imam kepala agu ata Parisi bénta Adak Agama kudut neki weki, mai taéd: “Co’o kali pandé dité ga? Ai ata hitu do pandé tanda lengetn. 
JHN.11.48	Émé ondang lité Hia, kéorn sanggén ata imbi Hias, agu isét Roma te mais, rumbu osang nggeluk dité agu uku dité.” 
JHN.11.49	Cengata oné mai isé, hi Kayafas, Imam Mésé du ntaung hitu, taé agu isé: “Méu toé manga pecing apas, 
JHN.11.50	agu toé tingo-naém, te céwé di’an latang te méu, émé cengatan mata te uku dité, itu po sanggén uku dité ho’o mempo.” 
JHN.11.51	Apa hitut curup diha, toé oné mai weki run hia, maik landing le Imam Mésé hia oné ntaung hitu, itang liha, hi Yésus te mata latang te uku hituy. 
JHN.11.52	Agu toé latang te uku hitu kanang, maik latang kolé te impung agu pandé neki cas Anak de Mori Keraéng situt bégas. 
JHN.11.53	Pu’ung oné mai leso hitud isé ca nais te mbelé Hia. 
JHN.11.54	Landing hitu, Mori Yésus toé ngo koléy oné ranga data do oné isét Yahudi; Hia angkak nitu main ngo oné tana ruis satar mambak, oné ca béndar hitut ngasangn Éfraim, nitu Hia ka’éng cama laing agu ata nungkuN. 
JHN.11.55	Du hitu tiong leson ramé Paska data Yahudi, agu dod ata oné tana hitu ngo oné Yérusaléms kudut pandé nggélok wekid be bolon Paska hitu. 
JHN.11.56	Isé kawé Mori Yésus agu cang hesé oné Mbaru de Mori Keraéngd, isé taé cama taud: “Co’o le nuk de méun? Mai ko toé Hia oné taé ho’o?” 
JHN.11.57	Rémé nggitun taung ata imam kepala agu ata Parisi poli téing perénta kudut néténg ata situt baén nia Hia mangan, tombo oné isé kudut isé ngancéng deko Hias.
JHN.12.1	Enem leso be bolon Paska, Mori Yésus ngo oné Bétaniay, osang baté ka’éng di Lazarus hitut pandé to’oy le Mori Yésus oné mai ata matan. 
JHN.12.2	Nitu pandé ramé te Hia, agu hi Marta ata wintukn, agu cengata ata cama hang agu Mori Yésus, hi Lazarus. 
JHN.12.3	Itug kali hi Maria emi ca beréha botol mina narwastu hitut wegit kétay, poli hitu luma oné wa’i de Mori Yésus agu koso di’a le wukn, bengé mina hitu néndong taung oné mbaru hitu. 
JHN.12.4	Maik hi Yudas Iskariot, ca ata nungku de Mori Yésus, hitut kudut komét pika Hian, mai taén: 
JHN.12.5	“Co’o tara toé pika telu ratus dinarn mina narwastu ho’o, kudut séngn ga téing oné isét lénggés.” 
JHN.12.6	Curup hitu diha, toé landing le nuk ata lénggéy, maik hia hitu ata takoy, hia dondé emi kaut séng ata na’a oné kas situt cau diha. 
JHN.12.7	Mai taé de Mori Yésus: “Ondangn hia pandé nenggitun nuk leso boak Daku. 
JHN.12.8	Ai sanggéd ata lénggé dondé manga agu méus, maik Aku toé dondég manga agu méu.
JHN.12.9	Do kétas ata Yahudi dengé Mori Yésus manga sina hituy wiga mai disé toé landing Mori Yésus kanangs, maik kudut lélo hi Lazarus hitut poli pandé to’o kolén oné mai ata matan. 
JHN.12.10	Itu kali imam kepala nekek taung weki kudut mbelé kolé hi Lazarus; 
JHN.12.11	ai liha kaut tara dod ata Yahudi legong isé agu imbi Mori Yésus.
JHN.12.12	Ného diang leson du ata do situ mai naka dengé te Mori Yésus ngai oné salangn mai nggere-cé’é Yérusalémy. 
JHN.12.13	Isé emi saung-saung cigir agu ngo curu Hia cang agu rewe-raos ciékd:
JHN.12.13	“Hosana!
JHN.12.13	Naring kéta Hiat mai le ngasang de Morin,
JHN.12.13	Raja data Israél!”
JHN.12.14	Mori Yésus ita ca Keledai rémé uwan, itu kali létin Liha, ného hiot poli tulisn:
JHN.12.15	“Néka rantang, olé molas Sion,
JHN.12.15	Lélo gah, ho’og cain Rajam,
JHN.12.15	Lonto lobo ca anak keledaiy.”
JHN.12.16	Du wangkan, ata nungku de Mori Yésus toé pecing lisé latangt sanggéd situ, maik du poli bongn lata Mori Yésus, itu di nukn lisé te hitu poli tulisn ngong Hia agu poli pandén kole lisé latang te Hia.
JHN.12.17	Ata do siot cama laing agu Hia, du Hia bénta hi Lazarus pé’ang oné mai boan agu pandé to’o oné mai ata matan, téing sakasi latang te Hia. 
JHN.12.18	Ali hitu ata do situ ngo curu Hias ai dengé lisé, Hiay hitut pandén tanda lenget situ. 
JHN.12.19	Maig taéd ata Parisi situ cama taud: “Ita le rus méu, te méu toé kéta manga cir koé cekoés, lélo dé temu tana lino mai lut Hias.”
JHN.12.20	Oné mai isét ngo te ngaji du leso ramé hitu, manga pisa taus ata Yunani. 
JHN.12.21	Ata situ ngo oné hi Pelipus, ata oné mai Bétsaida tana Galiléa, mai taéd ngong hia: “Keraéng, ami ngoéng te cumang agu Mori Yésuskm.” 
JHN.12.22	Mai hi Pelipus tombo oné hi Andréas, mai hi Andréas agu hi Pelipus tombo oné Mori Yésus. 
JHN.12.23	Mai walé de Mori Yésus, taéN: “Ho’og leson te bongy Anak Manusia. 
JHN.12.24	Aku taé agu méu: Moron, émé weras gandum toé pa’u wa tana agu matay, hia ca weras kin, maik émé matay, do cir wuan. 
JHN.12.25	Céing ata momang mosén, hia te mamur mosén, maik céing ata toé momang mosén oné lino ho’o, hia te mo’éng mosé tédéng lén. 
JHN.12.26	Céing ata tiba Akuy, hia paka lut Akuy, agu nia Aku mangag nitu kolé sekontu Daku mangan. Céing ata tiba Aku, hia te hiang le Emag. 
JHN.12.27	Te ho’on wakar Daku kenduty, agu co’o kéta Laku taén? Ema, mo’éng koé Aku oné mai leso ho’o? Toé, ai latang te hitu muingk Aku tara maig oné leso ho’o. 
JHN.12.28	Ema bong koéy ngasang Dité.” Dengég reweng éta mai Surga: “Polig bongn Laku, agu Aku te bong koléy.” 
JHN.12.29	Isét do ata manga nitun, dengé reweng hitu, mai taéd: “Pasat hitu é! Manga kolé taé data iwod, cengata malékat curup agu hiay.” 
JHN.12.30	Rimbag le Mori Yésus: “Reweng hitut poli dengén, toé landing Aku, maik landing méu.” 
JHN.12.31	Ho’og ruda olon beté-bicar te lino ho’o, te ho’on muing Hiat kuasa lino ho’o, te wéwéng nggere-pé’angy. 
JHN.12.32	Agu Aku émé téti nggere-étak oné mai lino, Aku poto taung ata te mai oné Aku. 
JHN.12.33	Apa ho’o taé Liha te toi, co’o molé Hia matan. 
JHN.12.34	Mai walé data do situ: “Ami poli dengé oné mai adak Taurat, te hi Mésias mosé tédéng lén. Co’o kéta molég néng taé de Hau te Anak Manusia paka téti nggere-étay? Céing néng Anak Manusia hitu?” 
JHN.12.35	Mai walé de Mori Yésus ngong isé: “Témé cekoég kali leson, gérak manga baling mai méuy. Lakom ga rémé manga agu méun gérak hitu, boto nendep ata kuasa méu. Céing ata sedep oné nendepy, toé dé pecing liha niay olon lakon. 
JHN.12.36	Imbi koé oné gérak hitu, rémé manga oné méun gérak hitu, kudut méu ciri anak de gérakm.”
JHN.12.36	Du poli curup hitun Mori Yésus ngo gi boto ita liséy.
JHN.12.37	Koném dod tanda lenget pandé le Mori Yésus wa ranga disé, maik toé kin imbi lisé Hia, 
JHN.12.38	kudut rapakn curup hiot caing le nabi Yésaya:
JHN.12.38	“Mori, céing ata imbin keréba dami?
JHN.12.38	Agu oné céingy toton limé kuasa de Mori Keraéng?”
JHN.12.39	Landing hitu, isé toé ngancéng imbid, ai poli kolé curupn li Yésaya:
JHN.12.40	“Hia poli pandé buta matad,
JHN.12.40	agu tadu salang naid kudut néka ita le matad agu néka idep oné naid, itu kali holés,
JHN.12.40	wiga Aku pandé ina isék.”
JHN.12.41	Curup ho’o di Yésaya ai hia poli ita dirapn agu poli curup latang te Hian.
JHN.12.42	Maik dod kolé oné mai isét tu’a ata imbi Hiad, maik landing lata Parisi, isé toé tura tulak, boto kenis. 
JHN.12.43	Ai isé céwé ngoéng hiang cama manusia, itu po hiang Mori Keraéngs.
JHN.12.44	Itug kali kepokn Mori Yésus, taéN: “Céing kaut ata imbi Aku, hia toé imbi Akuy, maik imbi Hia hitut poli wuat Akun; 
JHN.12.45	agu céing kaut ata ita Aku, hia ita Hia hitut poli wuat Aku. 
JHN.12.46	Aku poli wa’u oné lino ho’og ného gérak, kudut néténg ata situt imbi Akus, néka ka’éng oné nendeps. 
JHN.12.47	Agu émé ca ata pinga curup Dakuy, maik toé pandés Liha, Aku toé beté-bicarn, ai mai Daku toé kudut beté-bicar lino, maik kudut ba selamak hia. 
JHN.12.48	Céing kaut ata toé tiba Aku agu toé séngét reweng Daku, hia poli manga ata te bicarn, ngong curup hitut poli taé Laku, hituy te bicar hia du cemol lino. 
JHN.12.49	Ai curup Daku situ toé oné mai mu’u Rug Aku, maik hi Ema hitut wuat Aku. Hiay ata perénta Aku, kudut wéwa apa situt paka tombos Laku, agu caings Laku. 
JHN.12.50	Agu pecings Laku perénta situ Diha ngong mosé léwé lén. Jari, apa situt curup Laku, caings Laku ného situt baté curup Diha Ema oné Aku.”
JHN.13.1	Rémé nggitun du toéd pu’ung ramé Paska, poli pecing le Mori Yésus, caig leson kudut ngo oné mai lino ho’on nggere-éta hi Ema. Hia momang taungs ata paéngN oné lino ho’o, agu Hia momang isé dengkir agu cemol. 
JHN.13.2	Du rémé recap disé hang camad, jing da’at poli saok nanéng oné nai di Yudas Iskariot anak di Simon kudut pika Hia. 
JHN.13.3	Pecing le Mori Yésus te Eman poli téing sanggé-ménan agu Hia te mai oné mai Mori Keraéng agu kolé oné Mori Keraéng. 
JHN.13.4	Itug kali to’on Mori Yésus agu loak jubaN. Hia emi ca nggebar pongo awakN, 
JHN.13.5	poli hitu légé waé oné bintang, agu pu’ung waca wa’i data nungkuN agu koso le nggebar hiot pongo oné awakN. 
JHN.13.6	Caig Hia oné hi Simon Pétrus. Mai taé di Pétrus ngong Hia: “Mori, Ité kudut waca wa’i daku?” 
JHN.13.7	Mai walé de Mori Yésus ngong hia: “Apa ho’ot pandé Laku, toé di pecing le hau te ho’on, tai di po pecing le hau.” 
JHN.13.8	Mai taé di Pétrus ngong Hia: “Ité néka kéta waca wa’i dakut dengkir tain!” Mai walé de Mori Yésus: “Émé toé wacas Laku wa’im, hau toé tiba cimpa oné mai Akuh.” 
JHN.13.9	Mai taé di Simon Pétrus ngong Hia: “Mori, néka hanang wa’ig kaut, maik limég agu ulug kolé!” 
JHN.13.10	Mai taé de Mori Yésus agu hia: “Céing ata poli cebong, hia asig waca kolé wekin, waca kaut wa’in kali ga, ai hia poli nggélok taungn. Méu kolé poli nggéloks, maik toé sanggés taung.” 
JHN.13.11	Ai pecing Liha, céing hitut téing Hia. Itu tara mai taén: “Toé sanggés taung méu nggélokm.”
JHN.13.12	Du Hia poli waca wa’i disén, Hia sélék kolé juban, agu kolé baté lonton, maig taéN ngong isé: “Pecing weli le méu betuan apa hitut poli pandé Laku agu méu? 
JHN.13.13	Méu caro Aku Guru agu Mori, bo hitu lé’én, ai Guru agu Mori muingk Aku. 
JHN.13.14	Jari, émé Aku waca wa’is, Aku ho’o Mori agu Gurus, émé nggitu méu kolé néng paka waca wa’i taus; 
JHN.13.15	ai Aku poli téing ca toming latang te méu, kudut méu kolé pandé cama ného hitut poli pandé Laku agu méu. 
JHN.13.16	Aku taé agu méu: Moro matan, mendi toé ngancéng béta mai morin, ko cengata ata wuat laing toé ngancéng béta mai hiat ata wuatn. 
JHN.13.17	Émé pa’él taung so’o le méu, di’a de mosés méu émé pandés le méu.
JHN.13.18	Toé ngong sanggés taung méu curup Daku. Baé Laku, céing situt poli lir Laku. Maik paka cai oloy tulis ho’o: Ata hitut hang roti Daku, poli téti tundéln agu Aku. 
JHN.13.19	Aku curup agu méu ho’o muing, be bolon mangad sanggéd situ, kudut émé tuay apa hitu, imbig dé le méu, te Akuy dé Hia. 
JHN.13.20	Aku taé agu méu: Tada laingn, céing ata tiba ata hitut wuat Laku, hia tiba Akuy. Agu céing ata tiba Aku, hia tiba Hiat wuat Akuy.”
JHN.13.21	Du poli curup nenggitun Mori Yésus, bélot kéta naiN, itu kali wan sakasin: “Aku taé agu méu, moron, cengata oné mai méu te téing Akuy.” 
JHN.13.22	Ata nungkuN situ lélo taud, isé sesenga’is, céing hitut kindat Diha. 
JHN.13.23	Cengata oné mai ata nungku de Mori Yésus, ata hitut momang Diha, bérit ruis Hiay du racap wanangn. 
JHN.13.24	Repang oné ata nungku hitu hi Simon Pétrus, mai taén: “Réy dé, ngong céing Diha hitu!” 
JHN.13.25	Ata nungkuN hitut lonto ruis Mori Yésus holés agu mai taén ngong Hia: “Mori, céing hitu?” 
JHN.13.26	Mai walé de Mori Yésus: “Hia hitu, hiat ata téing roti ata poli bembon Laku.” Du poli curup nenggitun, Hia emi Roti, bemboy agu téing hi Yudas, anak di Simon Iskariot. 
JHN.13.27	Du poli tiban roti hitu li Yudas, hia hena le jing da’aty. Mai taé de Mori Yésus ngong hia: “Apa ata nanang laing te pandém, pandé gélang ga.” 
JHN.13.28	Maik toé kéta manga cengatan oné isé situt lonto hang cama ata pecingn, co’o betuan curup hitu de Mori Yésus ngong hi Yudas. 
JHN.13.29	Ngéséng hi Yudas ata cau kas wiga manga ata nggo’o betd, te Mori Yésus jera hi Yudas weli apa ata sékékn latang te taé hitu, ko téi apa-apa agu ata lénggé. 
JHN.13.30	Du poli tiban li Yudas roti hitu, itu kali gélang-gélang ngon. Du hitu wiég tana.
JHN.13.31	Du poli ngon hi Yudas, maig taé de Mori Yésus: “Ho’o ga Anak Manusia te bongy, agu Mori Keraéng te bong oné Hiay. 
JHN.13.32	Émé Mori Keraéng bong oné Hiay, Mori Keraéng te bong Hia kolé oné wekiN, agu te bong muing Hia. 
JHN.13.33	Ngong sanggés méu anak Daku, téké cekoén kali ga, Aku manga cama agu méuk. Méu te kawé Akum agu ného hiot poli taé Laku agu ata Yahudi: Oné osang ngo Daku, toé kéta ngancéng méu ngos, nenggitu kolé néng taé muing Laku te ho’on agu méu.
JHN.13.34	Aku téing perénta weru agu méu, ngong kudut méu paka momang taus, cama ného Aku poli momang méuk, nenggitu kolé méu paka momang cama taus. 
JHN.13.35	Ali hitu, pecing taung lata, te méu ata nungku Dakum, ngong émé méu momang cama taus.”
JHN.13.36	Mai taé di Simon Pétrus agu Mori Yésus: “Mori, te nggere-nia Ité ngod?” Mai walé de Mori Yésus: “Oné osang baté ngo Daku, hau toé ngancéng lut Aku te ho’on, maik tai hau ngancéng lut Akuh.” 
JHN.13.37	Mai taé di Pétrus ngong Hia: “Mori, co’o tara toé ngancéng lut Itég aku rémé nggo’on? Maram aku oké moség latang te Ité!” 
JHN.13.38	Mai walé de Mori Yésus: “Ngancéng hau oké mosém latang te Aku? Ce tu’ungn Aku taé agu hau: Du toé di kakor lalong, hau poli pali Akum telu ngkalin.”
JHN.14.1	Néka simpung naim, imbi kaut agu Mori Keraéng, imbi kaut kolé oné Aku! 
JHN.14.2	Oné Mbaru de Ema Daku dod osang te ka’éng. Émé toé nggitu, toét toé tombos Laku agu méu, ai ngo Daku nitu te ambi osang latang te méu. 
JHN.14.3	Agu émé poli ngo nitug Aku agu poli ambi osang latang te méu, Aku mai kolék, agu dadé méu oné osang Daku, kudut oné osang nia mangag Aku, méu kolé manga nitum.
JHN.14.4	Agu nggere-niak Aku ngog, pecing le méu salang ngo nitu. 
JHN.14.5	Mai taé di Tomas ngong Hia: “Mori, toé pecing lami te nggere-nia Tité ngod. Jari, co’og lami pecingn salang ngo nitu?” 
JHN.14.6	Mai walé de Mori Yésus agu hia: “Akuy dé salang, agu molor agu mosé! Toé kéta cengatan ata ngancéng ngo oné hi Ema, émé hia toé palé Akuy. 
JHN.14.7	Émé méu pecing Akum, toét toé, méu pecing kolé Ema Dakum. Te ho’on méu pecing Hiam, agu méu poli ita Hiam.”
JHN.14.8	Mai taé di Pelipus ngong Hia: “Mori, toi koé ami hi Ema hitu: remo damang hitu latang te ami.” 
JHN.14.9	Mai walé de Mori Yésus ngong hia: “Naisg Aku cama-cama agu méuk Pelipus, maik hau toé kin pecing Akuh? Céing ata poli ita Akun hia poli ita hi Ema. Co’og taé de hau ga: Toto koé agu ami hi Ema hitu. 
JHN.14.10	Toé néng imbi le hau ko te Aku manga oné hi Emak, agu hi Ema manga oné Akuy? Apa hitut taé Laku agu hau, toé curup oné mai weki Rug Aku, maik hi Ema, hitut ka’éng boné Akuy, Hia ata pandéd sanggéd situ. 
JHN.14.11	Imbi koé Akum, te Aku boné hi Emak agu hi Ema bonén Akuy, ko mbasit co’on imbi koé landing sanggéd gori situ. 
JHN.14.12	Aku taé agu méu: Tadan kéta, céing ata imbi Akun, hia te pandé kolés sanggéd gori situ, ngo-ngot gori ata céwé mésén oné mai hitu. Ai Aku ngo éta hi Emak; 
JHN.14.13	agu apa kaut ata tegi de méu le ngasang Daku, sendos Laku kudut Hi Ema bong oné Anaky. 
JHN.14.14	Émé méu tegi apa kaut oné Aku, le ngasang Daku, sendos Laku.”
JHN.14.15	“Émé momangk dé Aku le méu, méu luts sanggéd perénta Daku.” 
JHN.14.16	Aku te tegi oné hi Ema, te téing liha agu méu cengata ata campé bana kudut Hia loréng méu tédéng lén, 
JHN.14.17	ngong nai molor. Lino ho’o toé ngancéng tiba Hian, ai lino ho’o toé ita Hiay agu toé pecing Hiay. Maik méu baé Hiam, ai Hia loréng méuy, agu te ka’éng oné méuy.
JHN.14.18	Aku toé kudut pencang méu ného anak lalom. Aku mai kolé cé’é méu. 
JHN.14.19	Téké cekoén kali ga, lino toé ita kolé Akuy, maik méu ita Akum, ai Aku mosé, agu méu kolé te mosém. 
JHN.14.20	Du hitu di te pecing le méu, te Aku boné hi Emak, agu méu boné Akum, agu Aku kolé boné méuk.
JHN.14.21	Céing kaut ata caud perénta Daku, agu pandés liha, hiay ata momang Akun. Agu céing kaut ata momang Akun, hia te momang le Ema Dakuy. Aku kolé te momang hiak, agu te toi weki Rug oné hia.” 
JHN.14.22	Hi Yudas hiat toé hi Iskariot taé agu Hia: “Mori, co’ot Ité tara toto wekid agu ami agu toé latang te lino?” 
JHN.14.23	Mai walé de Mori Yésus: “Émé ca ata momang Akuy, hia te lorong curup Dakuy, Ema Daku te mohas hiay, agu Ami te mai oné hiakm agu ka’éng cama laing agu hiakm. 
JHN.14.24	Céing ata toé momang Aku, hia toé lorong curup Dakuy, agu curup situt dengé de méu, toé de curup oné mai Akud, maik oné mai hi Ema, ata wuatg Aku.
JHN.14.25	Sanggéd situ taés Laku agu méu rémé koé cama laing agu méug Aku, 
JHN.14.26	maik Hiat campé, ngong Nai Nggeluk, hitut wuat Liha Ema le ngasang Daku, Hiay dé ata kudut toing sanggé-ménan oné méu, agu te pandé tingengd le méu sanggéd taung situt poli taéd Laku oné méu.
JHN.14.27	Hambor agu meler pedeng te méu Laku. Hambor agu meler Daku téing méu Laku, agu apa hitut téing Laku, toé ného hitut téing de Lino oné méu. Néka simpung agu néka rantang. 
JHN.14.28	Polip le méu dengén te Aku poli taé agu méu: Aku ngok, maik Aku mai kolék cé’é méu. Émé momang tu’ungk Aku le méu, naka laing dé le méu ngo Daku éta hi Ema. Ali hi Ema céwé mésén oné mai Aku. 
JHN.14.29	Agu te ho’on muing taé Laku agu méu, be bolon jarid sanggéd situ kudut imbi le méu émé jari apa hitu. 
JHN.14.30	Aku toég manga kolé do curupg agu méu, hiat kuasan lino ho’o maiy, agu hia toé kéta manga kuasa koé cekoén oné weki Daku. 
JHN.14.31	Maik kudut pecing le lino ho’o te Aku momang hi Emak, agu Aku pandé kéta taungs ného baté perénta Diha Ema oné Aku.
JHN.14.31	To’o ga, mai ngot Ité cé’é mai ho’od.”
JHN.15.1	“Akuy dé pu’u anggor ata molor, agu Ema Daku ata rébokn. 
JHN.15.2	Néténg rengka oné Aku situt toé wuas, rociks Liha, maik néténg rengka ata wuad, dawings Liha kudut tambang recut wuad. 
JHN.15.3	Bo kali méu nggélokm ga le curup ata poli taé Laku agu méu. 
JHN.15.4	Ka’éng ga oné Aku agu Aku oné méuk. Cama ného rengka toé ngancéng wua kaut le run, émé hia toé cing oné mai pu’u anggory, nenggitu kolé néng méu, toé wuam émé toé ka’éng oné Akum. 
JHN.15.5	Akuy dé pu’u anggor, méu rengkad. Céing ata ka’éng oné Akun agu Aku ka’éng oné hiak, hia te wua doy, ai be pé’ang mai Aku, méu toé ngancéng pandé apa-apas. 
JHN.15.6	Céing ata toé ka’éng oné Akun, hia te rocik oké pé’angy ného rengka, agu dangon ga. Poli hitu congko lata oké oné api te tapas. 
JHN.15.7	Émé méu ka’éng oné Akum, agu curup Daku ka’éng oné méus, tegi apa kaut ngoéngs, méu te tibas. 
JHN.15.8	Oné apa ho’o te bong Ema Daku, ngong émé méu do wuas, agu ali hitu dé ga méu ata nungku Dakum.”
JHN.15.9	“Ného hi Ema poli momang Akuy, nenggitu kolé néng Aku poli momang méug, ka’éng ga oné momang Daku hitum. 
JHN.15.10	Émé méu lut perénta Dakum, méu te ka’éng oné momang Dakum, ného Aku lut perénta de Emag, agu ka’éng oné momang Dihak.
JHN.15.11	Sanggéd situ taés Laku agu méu kudut nisang nai Daku manga oné méuy agu nisang nai de méu ciri penongy. 
JHN.15.12	Ho’oy perénta Daku: Porong méu momang taus, ného Aku poli momang méug. 
JHN.15.13	Toé manga momang ata be lé main oné mai momang de cengata hitut oké mosén latang te haé reban. 
JHN.15.14	Méu haé reba Dakum, émé pandés le méu situt perénta Laku agu méu. 
JHN.15.15	Méu toé kolé caro mendim Laku ai mendi toé mopo apa hitut pandé de morin, maik Aku bénta méu haé reba, ai Aku poli tombo agu méu, sanggéd situt poli dengé Laku oné mai Ema Daku. 
JHN.15.16	Toé méu ata lir Aku, maik Aku ata lir méu. Aku poli wérét méu kudut méu ngo agu cir wua, agu wuas hitut temer kin, kudut apa situt tegi le méu oné Ema Daku le ngasang Daku, téings Liha oné méu. 
JHN.15.17	Ho’oy perénta Daku oné méu: Momang ga cama haé atas.”
JHN.15.18	“Émé lino ho’o kodo méuy, nuk di’a te hia poli olo kodo Akun itu po méu. 
JHN.15.19	Émé rapangn méu oné mai linos toét toé lino momang méuy ného paéngn. Landing woko méu toé oné mai linos, maik Aku poli lir méu oné mai lino, itu tara kodos méu le lino. 
JHN.15.20	Nuk dé apa hiot poli taé Laku agu méu: Cengata mendi toé kéta céwé teke éta oné mai morin. Émé isé poli pandé da’at Akud, isé kolé te pandé da’at méu; émé isé poli lut reweng Dakud, isé kolé te lut taé de méus. 
JHN.15.21	Landing sanggéd situ pandés lisé agu méu soho ngasang Daku, ai isé toé baé Hia, hitut poli wuat Akun. 
JHN.15.22	Émé rapangn, Aku toé maik, agu toé curup agu isé, isé dé toé manga ndékokd. Landing te ho’on ga toé manga tadod kolé latangt ndékok disé. 
JHN.15.23	Céing kaut ata kodo Akuy, hia kolé kodo Ema Dakuy. 
JHN.15.24	Émé rapangn Aku toé pandés oné beréha isé sanggéd gori ata toé dé’it pandés lata bana, tandan isé toé manga ndékokd. Maik ho’o ga koném po poli itad taung sanggéd situ lisé, isé kodo Akus agu hi Emag. 
JHN.15.25	Maik reweng situt poli tulis oné buku Taurat disé, paka rapaks: Isé kodo Akus toé kéta manga campitn.
JHN.15.26	Émé mai Hiat campé hitut kudut katu Laku oné mai hi Ema, ngong “Nai Molor” ata pé’ang oné mai hi Eman, Hia te sakasi latang te Aku. 
JHN.15.27	Maik méu kolé paka ciri sakasi, ai méu du wangka pu’ung muingm ga cama laing agu Akum.”
JHN.16.1	“Sanggéd taung so’o tombos laku agu méu, kudut méu néka doét Akum. 
JHN.16.2	Méu te kenim, ngot cai leson, te néténg ata situt paki méu, nuk koé disé ga pandé ata di’an latang te Mori Keraéng. 
JHN.16.3	Isé pandé nenggitu, ai toé pecing lisé, ngot hi Ema, ngot Aku. 
JHN.16.4	Maik sanggéd so’o curups laku agu méu, kudut émé caig leson, nukg le méu te polis curupd Laku agu méu.”
JHN.16.4	“Sanggéd so’o, toé curup Laku agu méu du pu’ungn, ai lawang ho’o, Aku ngai cama-cama kig agu méu; 
JHN.16.5	maik te ho’on, Aku ngo éta Hia hitut poli wuatg Aku, agu toé manga cengatan oné mai méu ata réi agu Aku: Nggere-niat Ité ngod? 
JHN.16.6	Maik le taé Laku sanggéd situ agu méu, itu tara wéong nais. 
JHN.16.7	Maik tu’ung kéta ho’ot taé Daku agu méu: Céwé di’an latang te méu émé ngok Aku. Ai émé toé ngok Aku, Hiat campé toé mai cé’é méuy; maik émé ngok Aku, Aku te wuat Hia mai nggere-cé’é méuy. 
JHN.16.8	Émé mai Hia, Hia te pandé lino ho’o kudut pecing ndékok, molor agu beté-bicar, 
JHN.16.9	ngong ndékok: Landing isé toé kin di imbi Akus; 
JHN.16.10	ngong molor: Ai Aku ngo éta Emag, agu méu toé ita Aku kolém; 
JHN.16.11	ngong beté-bicar: ai hiat kuasan lino ho’o polig wahéngn.
JHN.16.12	Ngai do kid apa situt paka tombos Laku agu méu; maik te ho’on, toéd ngancéng polad le méu. 
JHN.16.13	Maik émé caig Hia, ngong Nai Molor, Hia te ampil méu nggere-oné sanggéd molor; ai Hia toé te curup oné mai mu’u Run, maik sanggéd situt dengé Dihat hitus ata curupd Liha agu tombos Liha oné méu co’os cirid sanggéd apa situ du leso tai. 
JHN.16.14	Hia te bong Akuy, ai Hia te keréba oné méu, apa situt tiba Liha oné mai Akud. 
JHN.16.15	Sanggéd-ménan situ Diha Emas morid, situ kolé léléng Dakus morid; landing hitu curup muing Laku: Hia te keréba oné méu, sanggéd situt tiba Liha oné mai Akud.”
JHN.16.16	“Téké cekoén kali ga, méu toé ita Aku kolém, agu téké cekoén kolé méu te ita Akum.” 
JHN.16.17	Dengé curup situ, pisa taus oné mai ata nungkuN taé cama taud: “Apa betuan taé Diha agu ité: Téké cekoén kali ga, méu toé ita Akum, agu téké cekoén kolé ga, méu te ita Akum? Agu: Aku ngo éta hi Emak?” 
JHN.16.18	Maig taé disé: “Apay betuan curup Diha tenggo’o: Téké cekoén kali ga? Toé pecing lité apa betuan.” 
JHN.16.19	Pecing le Mori Yésus, isé kudut manga réid agu Hia, maig taéN ngong isé: “Manga gejék cama taus, reweng hiot taé Daku bao: Téké cekoén kali ga, méu toé ita Akum, agu téké cekoén kali ga, méu te ita Akum? 
JHN.16.20	Aku curup agu méu: Moron matan, méu te rétang agu jéjéng, maik lino ho’o te nakay; méu te wéongm, maik wéongs hitu te caling ciri kais nai. 
JHN.16.21	Cengata inéwai lengn mésé betin du redu loas anakn, maik du poli loas anakn, hia toég nuk kolés betin, ai naka cengata manusia poli loas oné linon. 
JHN.16.22	Nenggitu kolé méu te ho’on, hanang ata wéongs, maik Aku te ita méu kolé agu nisang nais, agu toé kéta manga cengatan ata ngancéng rumbun nisang naim hitu oné mai méu. 
JHN.16.23	Agu du leso hitu, toé manga réi apa-apas agu Aku. Aku taé agu méu: Moron, sanggéd taung situt tegi de méu agu hi Ema, te téings Liha agu méu le ngasang Daku. 
JHN.16.24	Dengkir te ho’on, méu toéd manga tegi can kolé le ngasang Daku. Tegi ga manga kali tiban le méu, kudut penong kais nais.
JHN.16.25	Sanggéd taung so’o curups Laku agu méu le rapang molés. Te cai leson, Aku toé kolé curup agu méu le rapang molé, maik tulak kéta keréba hi Ema agu méu. 
JHN.16.26	Du leso hitu, méu te ngaji le ngasang Daku. Aku dé toé taé agu méu te Aku tegi latang te méu oné hi Ema, 
JHN.16.27	ai weki Run hi Ema momang méu, ai méu momang tu’ung Aku agu imbi te Aku mai oné mai Mori Keraéng’g. 
JHN.16.28	Aku mai oné mai hi Ema, agu Aku mai nggere-oné lino; Aku lego kolé lino agu ngo oné hi Ema.”
JHN.16.29	Mai taé data nungkuN: “Lélo, ho’od Ité tombo dungka kétay, toég rapang koléy. 
JHN.16.30	Ho’og pecingn lami, te Ité pecing sanggéd-ménan, agu te co’on ata réi oné Ité. Ali hitu tara imbin lami, te Ité mai éta mai Mori Keraéngd.” 
JHN.16.31	Mai walé de Mori Yésus agu isé: “Imbig le méu ho’o ga? 
JHN.16.32	Lélo, kudut cai leson, ngot polig cain, te méu mbihi-mbehar ngo néténg osang de rus, agu méu te pencang Aku hanang koég. Maik toé hanang koég Aku, ai hi Ema loréng Akuy. 
JHN.16.33	Sanggéd situ taé Laku agu méu, kudut méu delék hambor agu meler oné Aku. Oné lino ho’o méu cukung kélo-balém, maik mberes koé nais, Aku poli pandé kodan lino ho’o.”
JHN.17.1	Nenggituy curup de Mori Yésus. Itu kali congan nggere-éta awang, mai taéN: “Ema caig leson; bong koé Anakm, kudut Anakm bong itéy. 
JHN.17.2	Cama ného Ité poli téing oné Hia kuasa latang te sanggéd situt mosé, nenggitu kolé Hia, te téing mosé tédéng lén oné sanggéd situt poli téing Lité agu Hia. 
JHN.17.3	Ho’oy mosé tédéng lén hitu, ngong isé pecing Ité, Mori hitut ca kanang kali ata tu’ungn, agu pecing hi Yésus Kristus ata wuat tu’ung Litéy. 
JHN.17.4	Aku poli bong Ité oné lino ho’o, ali poli pandéd gori situt téing Lité agu Aku te wintuks. 
JHN.17.5	Landing hitu yo Ema, bong koé Aku oné ranga Rud Ité, ali bong hitut nipu Laku oné ranga Dité be bolon mangan lino ho’o.
JHN.17.6	Aku poli toi ngasang Dité oné sanggéd ata situt téing Lités agu Aku oné mai lino ho’o. Isé situ, Dités morid, agu Ité poli téing isé oné Aku, agu isé lut tu’ung curup Dités. 
JHN.17.7	Te ho’on pecing lisé, te sanggéd situt téing Lité agu Aku, mai oné mai Itéd. 
JHN.17.8	Ai sanggéd curup situt caings Lité agu Aku, polis Laku caingd agu isé, agu polisg tibad lisé. Pecing kéta tu’ung lisé, te Aku mai oné mai Itég, agu imbi lisé, te Ité ata wuatg Aku. 
JHN.17.9	Aku ngaji te isék. Toé latang te lino ho’o ngaji Daku, maik latang te isé situt poli téing oné Akud Lité, ai isé, Dités morid, 
JHN.17.10	agu sanggéd paéng Daku, paéng Dité, agu sanggéd paéng Dité, paéng Daku, agu Aku poli bong oné isé. 
JHN.17.11	Aku toég manga kolé oné lino, maik isé, manga kid oné lino ho’o, agu Aku ngo oné Iték. Yo Ema ata Nggeluk, tinu koé isé le ngasang Dité, ngong ngasang Dité hitut poli téing oné Akuy, kudut isé ciri ca cama ného Ités. 
JHN.17.12	Lawang cama laing agu iség Aku, Aku tinu isé le ngasang Dité, ngong ngasang Dité hitut poli téing oné Akun; Aku poli lami iség, agu toé kéta cengatan oné mai isé ata ampus, bom hia hiot ata ngoéng te ampusy, kudut rapakn apa ata poli tulis oné buku nggeluk. 
JHN.17.13	Maik te ho’on Aku ngo oné Iték, agu curup taung situ Laku, rémé ngai manga kig Aku oné lino ho’o, kudut penong nisang nai Daku oné weki disé. 
JHN.17.14	Aku poli téing oné isé curup Dité, agu lino ho’o kodo isé, ai isé toé oné mai linod, cama ného Aku toé oné mai lino ho’og. 
JHN.17.15	Toé tegi Laku, kudut Ité toé emi isé oné mai linod, maik kudut Ité képé isé oné mai situt da’atd. 
JHN.17.16	Isé toé oné mai linod, cama ného Aku, toé oné mai lino’G. 
JHN.17.17	Nggeluk koé isé oné molor; reweng Dité hitu dé kolé molorn. 
JHN.17.18	Cama ného Ité poli wuat Aku mai oné lino ho’o, nenggitu kolé Aku poli wuat isé ngo oné lino; 
JHN.17.19	agu Aku pandé nggeluk weki Rug latang te isé, kudut isé ciri nggeluks oné molor.
JHN.17.20	Toé latang te isé so’o kanang ngaji Daku, maik latang kolé te ata situt imbi Akus ali tombo disé; 
JHN.17.21	kudut isé ciri cas, cama ného Ité yo Ema oné Aku, agu Aku oné Iték, kudut isé kolé oné Ités, kudut imbi le lino ho’o, Ité ata wuatg Aku. 
JHN.17.22	Agu Aku poli téing néra oné isé, hitut téing Lité agu Aku, kudut isé jiri cas kali, cama ného Ité, cat kali: 
JHN.17.23	Aku manga oné Ité, Ité manga oné Akut, kudut isé jepek ciri cas, te pecing le lino, te Ité ata wuatg Aku agu Ité momang isé cama ného Ité momang Aku.
JHN.17.24	Yo Ema, ngoéng Daku, poro nia kaut mangag Aku, isé kolé manga cama laing agu Akus, isé situt poli téing Lité agu Aku, kudut isé lélo néra Dakus, hitut poli téing Lité agu Aku, ai Ité momang tu’ung Aku, du toéd mangan lino ho’o. 
JHN.17.25	Yo Ema ata agil, bo muing lino ho’o, toé baé itéy, maik Aku baé Iték agu pecing lisé so’o, te Ité ata wuatg Aku; 
JHN.17.26	agu Aku poli toin ngasang Dité oné isé, agu Aku te toin, kudut mohas hitut téing Lité oné Aku, manga oné iséy, agu Aku oné isék.”
JHN.18.1	Du poli taung curup sanggéd situ le Mori Yésus, Hia ngo pé’ang nitu main, cama laing agu ata ngungkun, agu ngo be sina mai waé Kidrons. Nitu manga ca po’ong; agu Hia ngo oné po’ong hitu cama-cama agu ata nungkun. 
JHN.18.2	Hi Yudas hitut pika Mori Yésus, pecing kolé osang hitu, ai do ngkalin Mori Yésus lipur nitu agu ata nungkun. 
JHN.18.3	Main kolé hi Yudas nitu agu lawa serdadu, agu ata lami Mbaru de Mori Keraéng, situt jera le imam kepala agu ata Parisi jemut agu lentéra, culu agu harat. 
JHN.18.4	Mori Yésus ata pecing taung apa situt kudut hena wekin, ngo nggere-oloy, agu mai taéN ngong isé: “Kawé céing méu?” 
JHN.18.5	Mai walé disé: “Hi Yésus oné mai Nazarét.” Mai taén ngong isé: “Ho’ok Aku.” Hi Yudas hiot pika Hia hesé kolé nituy cama laing agu iséy. 
JHN.18.6	Du taé Liha agu isé: “Ho’ok Aku,” hedong isé, agu renggemd wa tana. 
JHN.18.7	Mai Hia réi kolé: “Kawé céing méu?” Mai taéd: “Hi Yésus oné mai Nazarét.” 
JHN.18.8	Mai walé de Mori Yésus: “Poli Laku taé agu méu, ho’ok Aku. Émé Aku hitut kawé de méu, ondang koé ngod isé so’o.” 
JHN.18.9	Tara nenggitun curup Diha, kudut cai olon curup hiot taé dé’it Liha: “Oné mai isé situt téings Lité agu Aku, toé kéta ondang cengatan Laku te copéls.” 
JHN.18.10	Itu kali hi Simon Pétrus, hitut sélék banjarn, werus banjar hitu, lebat liha sinan oné mendi de Imam Mésé, wiga capék muing tilu wanangn, ngasangn mendi hitu: hi Malkus. 
JHN.18.11	Mai taé de Mori Yésus ngong hi Pétrus: “Na’a kolé oné bakon banjar hitu; toé weli Aku paka inung Piala hitut téing liha Ema agu Aku?”
JHN.18.12	Itu kali lawa serdadu situ agu tu’ad, agu sanggén taung isét lami situ jera lata Yahudi, deko Mori Yésus agu waséy lisé. 
JHN.18.13	Itu kali todangn lisé, olong oné hi Hanas, ai hi Hanas hitu amang di Kayafas, ata ntaung hitu téti ciri Imam Méséy. 
JHN.18.14	Agu hi Kayafas hitu ata wahéng dé’it ata Yahudi: “Céwé di’an émé mata cengatan te cépé sanggéd wa’u.” 
JHN.18.15	Hi Simon Pétrus agu cengata ata nungku bana lut Mori Yésus. Ata nungku hitu, pecing Imam Méséy hia cama-cama agu Mori Yésus ngo nggere-oné natas de Imam Mésé, 
JHN.18.16	maik hi Pétrus ka’éng be pé’ang ruis lewang. Ata nungku hio ca bao, hiot pecing Imam Mésé, kolé pé’angy, gejék agu inéwai situt lami lewang, poli hitu dadé hi Pétrus nggere-oné. 
JHN.18.17	Maig taé de inéwai ata lami para hitu ngong hi Pétrus: “Toé weli hau ca ata nungku data hitu?” Mai walé di Pétrus: “Toé, ta!” 
JHN.18.18	Rémé nggitun sanggéd mendi agu isét lami Mbaru de Mori Keraéng poli saré apid, ai ces du hitu, agu isé hesé pisu apis nitu. Hi Pétrus kolé pisu api nituy, cama-cama agu isé.
JHN.18.19	Itu kali wangkan Imam Mésé réi Mori Yésus latang te ata nungkun agu sanggéd toing Diha. 
JHN.18.20	Mai walé de Mori Yésus agu hia: “Aku tombo tulak agu lino ho’o: Aku toing mtaung oné sanggéd mbaru ngaji agu oné Mbaru de Mori Keraéng, osang baté impungd ata Yahudi; toé dé’it manga cehad curup Daku. 
JHN.18.21	Co’o tara réi Akum hau? Réi kaut isé situt poli dengé apa ata poli curup Daku agu isé; moro matan, pecing lisé apa ata poli curup Laku.” 
JHN.18.22	Du lari curup hitun Hia, cengata ata lami, hitut hesé nitu, baka du rangaN cang agu mai taén: “Nenggitu kéta waléN agu Imam Mésé?”
JHN.18.23	Mai walé de Mori Yésus ngong hia: “Émé salan curup Daku hitu, torok damang le hau salangn, landing émé molorn curup Daku, co’o tara repek le bakag Aku le hau?”
JHN.18.24	Itug kali hi Hanas jera dadé Hia, agu pongo liu liméN nggere-oné ranga di Kayafas, Imam Mésé hitu.
JHN.18.25	Hi Simon Pétrus ngai hesé pisu apin. Mai taé data hitu ngong hia: “Toé weli hau ca ata nungku Diha?” 
JHN.18.26	Pali liha, mai taén: “Toé, ta!” Mai kolé taé de cengata mendi de Imam Mésé, cengata haé dading de mendi hiot campuk tilun li Pétrus: “Toé weli hau ca bao, ita laku lé po’ong, cama-cama agu Hiah?” 
JHN.18.27	Pali kolé li Pétrus, agu du hitu kakors lalong.
JHN.18.28	Itug kali dadén lisé Mori Yésus oné mai hi Kayafas nggere-oné mbaru de Gubernur. Du hitu gula kin tana. Weki rud isé toé ngo boné mbaru de Gubernur boto rinek wekid, ai isé kudut hang Paskas. 
JHN.18.29	Ali hitu, hi Pilatus ngo nggere-pé’ang isé, mai taén: “Co’o tara mbotékn le méu ata ho’o?” 
JHN.18.30	Mai walé disé ngong hia: “Émé toé ata da’at Hia ho’o, toé mboték cé’é itéy lami.” 
JHN.18.31	Mai taé di Pilatus ngong isé: “Dadé Hia le méu, agu beté-bicarN lorong ruku wahéng de rus.” Mai taé data Yahudi situ: “Ami toé ngancéng bicar te paki can koé ata.” 
JHN.18.32	Nenggitu muing cai olon, kudut rapak curup de Run Mori Yésus, hiot curup dé’it Liha te toi co’oy tai Hia mataN.
JHN.18.33	Itug kali hi Pilatus ngo nggere-oné mbaru de Gubernur, poli hitu bénta Mori Yésus liha, agu mai réin: “Kom Hau ho’o raja disét Yahudi?” 
JHN.18.34	Mai walé de Mori Yésus: “Co’o curup hitu dité, teka oné mai nai de rud, ko ali manga ata tombo agu ité latang te Aku?” 
JHN.18.35	Mai taé di Pilatus: “Ata Yahudik néng aku ko? Uku Rum agu imam kepala ata dadé Hau nggere-cé’é ranga daku; apa néng ata poli pandé de Hau lawang ho’o?” 
JHN.18.36	Mai walé de Mori Yésus: “Adak Daku toé oné mai lino ho’on; émét adak Daku oné mai lino ho’on, toét-toé, mendi Daku poli to’od te dungkang, kudut Aku néka téing oné ata Yahudik; maik adak Daku toé cé’é mai lino ho’on.” 
JHN.18.37	Mai taé di Pilatus ngong Hia: “Jari, Raja weli Hau ko?” Mai walé de Mori Yésus: “Taé dité Aku rajak. Ai latang te hitu Kaku tara loasg, agu latang te hitu Kaku tara maig oné lino ho’o, kudut Aku téing sabi latang te molor; néténg ata situt oné mai molord, te pinga reweng Dakus.” 
JHN.18.38	Mai taé di Pilatus ngong Hia: “Apa néng molor hitu?”
JHN.18.38	Du poli curup nenggitun, hi Pilatus ngo kolé nggere-pé’ang te cumang agu isét Yahudi, agu mai taén ngong isé: “Toé kéta manga ita salan laku ata ho’o. 
JHN.18.39	Landing weli ga, laséngs méu, émé du paska aku ledo cengatan latang te méu. Goris méu ko, kudut lego raja data Yahudi latang te méu?” 
JHN.18.40	Mai kolé ciék disé: “Néka ata ho’o, maik hi Barabas!” Hi Barabas ho’o cengata ata rampoky.
JHN.19.1	Itug kali hi Pilatus poto Mori Yésus, agu jera ata te luca Hia. 
JHN.19.2	Sanggéd serdadu situ rojok ca songkok karot te na’a éta uluN, agu wéngko lisé onén juba lango, 
JHN.19.3	agu cang ngo nggere-olod, mai taéd: “Tabé o raja data Yahudi!” Poli hitu sinan pok baka du rangaN.
JHN.19.4	Ngo kolé be pé’ang hi Pilatus agu mai taén ngong isé: “Lélo dé, aku dadé Hia nggere-cé’é méu, kudut baé le méu, te aku toé kéta ita cekoén sala oné Hia.” 
JHN.19.5	Itug ngo pé’angn Mori Yésus, tesong songkok karotN agu wéngko juba lango. Mai taé di Pilatus agu isé: “Lélo ga manusia ho’o!” 
JHN.19.6	Du ita hias imam kepala agu ata lami situ, ciék kéta taungs isé: “Pangkot oné panggol Hia, pangkot oné panggol Hia!” Mai taé di Pilatus ngong isé: “Emi Hia, agu pangkot oné panggol Hia; ai aku toé kéta manga ita koé salan oné Hia.” 
JHN.19.7	Mai walé data Yahudi situ agu hia: “Ami manga rukugm, lorong rukugm hitu, Hia paka matay, ai Hia taé le Run, Anak de Mori Keraéngy.”
JHN.19.8	Du dengé curup hitun hi Pilatus, danga-danga kéta rantangn; 
JHN.19.9	og ngo nggere-oné mbaru de Gubernur agu mai taén ngong Mori Yésus: “Nia main néng Hau?” Maik Mori Yésus toé gorin te walé. 
JHN.19.10	Mai taé di Pilatus agu Hia: “Toé gorim Hau te curup agu aku? Toé pecing le Hau ko te aku manga kuasag kudut lego Hau agu manga kuasag kolé te panggol Hau?” 
JHN.19.11	Mai walé de Mori Yésus: “Hau toé manga kuasa koé cekoém latang te Aku, émé kuasam hitu toé téing éta main. Landing hitu, hia hitut téing Aku nggere-cé’é ranga de hau; céwé méséy ndékokn.” 
JHN.19.12	Pu’ung nitu main hi Pilatus anor te lego Hia, maik sanggéd ata Yahudi ciéks: “Émé lego lité ata ho’o, laing ité toé haé reba di Kaisért. Néténg ata situt rékéng weki rud ného rajay, ata hitu lawang Kaiséry.”
JHN.19.13	Du dengé curup hitu li Pilatus, jera liha ba be pé’angy Mori Yésus, agu hia lonto oné seriga toto bicarn ngasangn Litostrotos, curup Ibranin: Gabata. 
JHN.19.14	Leso hitu, leso irug paska, anggat ongga campulusua. Mai taé di Pilatus ngong ata Yahudi situ: “Ho’o de Rajas!” 
JHN.19.15	Itug kali ciékd isé: “Mbér Hia! Mbér Hia! Pangkot oné panggol Hia!” Mai taé di Pilatus ngong isé: “Paka pangkot oné panggol laku Rajas ko?” Mai walé de imam kepala: “Ami toé manga Rajagm, hanang Kaisér kali!” 
JHN.19.16	Cemoln ga, hi Pilatus condo Mori Yésus nggere-oné isé te pangkot oné panggoly.
JHN.19.16	Tibag lisé Mori Yésus. 
JHN.19.17	Déméng pola panggoln Hia ngo nggere-pé’ang te ngo oné osang hitut ngasangn Kalvari, curup Ibranin: Golgota. 
JHN.19.18	Nitu Hia pépék oné panggoln lisé, cama-cama agu Hia kolé manga suad ata bana, cecupu agu cecupu, Mori Yésus oné be réhay. 
JHN.19.19	Agu jera li Pilatus, na’a apa ata tulis bétan panggol hitu, runingn: “Yésus ata Nazarét Raja data Yahudi.” 
JHN.19.20	Dod ata Yahudi ata bacang tulis hitu, ai osang baté pangkotn Mori Yésus ruis béndary, agu curup situ tulis oné curup data Ibrani, Latin agu Yunani. 
JHN.19.21	Maig taé de imam kepala disét Yahudi ngong hi Pilatus: “Ité néka tulis: Raja data Yahudi, landing le taé olé Run: Aku de Raja data Yahudik.” 
JHN.19.22	Mai walé di Pilatus: “Apa ata poli tulisn laku meler kin tulisn.”
JHN.19.23	Du poli pangkotn Mori Yésus le sanggéd serdadu situ, emi kolé lisé ceca pakén, poli hitu pati laing pat’y kudut néténg serdadu ca naéy agu emi kolé lisé juban. Juba hitu toé manga palang ja’ikn, tenung kaut laing ca’y, wangka éta main haéng wan. 
JHN.19.24	Landing hitu mai taé cama taud: “Néka wirot gici koé lité, maik nampo moléy lité kudut céing ata delékn. Ai nenggitu ata kopn kudut cai olon apa hitut tulis oné Surak Nggeluk:
JHN.19.24	“Isé pati ceca paké Daku néténg-néténg isé
JHN.19.24	agu le téka nampo moléy juba Daku.”
JHN.19.24	Nenggitu de ata poli pandé le serdadu situ. 
JHN.19.25	Ruis panggol de Mori Yésus hesé endén agu sanggéd asé-ka’é de endéN hi Maria wina di Kléopas agu hi Maria Magdaléna. 
JHN.19.26	Du ita endéN Mori Yésus, agu ata nungku hitut momang Diha cimping Hiay, maig taéN ngong endéN: “Endé, ho’o dé Anakm!” 
JHN.19.27	Poli hitu mai taéN ngong ata nungkuN: “Ho’o dé endém!” Agu wangka nitu main ata nungku hitu tiba hia oné mbarun.
JHN.19.28	Poli hitu, ai pecing le Mori Yésus, te sanggéd cao-ca polis ga, maig taéN: Kudut cai olod situt tulis oné Surak nggeluk: “Aku masa waék.” 
JHN.19.29	Nitu manga ca gumbang ata penong le anggor héo. Mai isé tuduk le bunga karang ata poli bembo oné anggor héon le laro, poli hitu takung oné mu’u de Mori Yésus. 
JHN.19.30	Du poli inung anggor héo hitun Mori Yésus, mai taéN: “Poli ga!” Itug kali tenggukn sa’iN agu beté naiN.
JHN.19.31	Ai leso hitu, leso nangket, agu kudut du leso Sabat tobo situ toé ndéong kid oné haju panggols, ai Sabat hitu leso ramé mésé – itu kali maid ata tu’a data Yahudi oné hi Pilatus, te tegi agu hia, te pandé tepos wa’i data situ, agu na’a was tobod. 
JHN.19.32	Itug kali maid serdadu pandé tepo wa’i data hitut laring cain, agu wa’i diha hitut cengata, hiot pépék cama agu Mori Yésus oné haju pannggol, 
JHN.19.33	maik du caid isé oné Mori Yésus agu Hia polig mataN, toé pandé tepo lisé wa’iN, 
JHN.19.34	maik cengata oné mai serdadu situ rodak pucuN le korung; wiga concang daraN agu waé. 
JHN.19.35	Agu ata hitut ita le mata run, ata sakasi laingy, agu tu’ung kéta sakasin hitu, agu pecing liha, te hia curup laing molorn, kudut imbi kolé le méu. 
JHN.19.36	Ai mangan sanggéd situ, kudut rapakd situt tulis oné Surak Nggeluk: “Toé manga tokon ata pandé tepos.” 
JHN.19.37	Agu manga kolé tulis iwod taén: “Isé te lélo Hia hitut poli rodakn lisé.”
JHN.19.38	Poli hitu hi Yusuf oné mai Arimatéa – hia ata nungku de Mori Yésus, maik ceha moléy ai rantang ata Yahudi – tegi oné hi Pilatus, kudut hia sendo koéy na’a wan rapu de Mori Yésus. Agu hi Pilatus sendo tegi diha. Itu kali main hia agu na’a wa rapu hitu. 
JHN.19.39	Hi Nikodémus kolé mai nituy. Hiap hiot laring cain mai le wié oné Mori Yésus. Hia ba mina ata poli haor le mina mur agu gaharu, am telumpulu kilod mendon. 
JHN.19.40	Isé téti rapu de Mori Yésus, wuwus le lipa hemél, agu luma lisé le mina bengé, lorong adak data Yahudi du boak rapu. 
JHN.19.41	Ruis osang baté pangkot oné panggol de Mori Yésus, manga ca po’ong. Oné po’ong hitu manga ca boa weru ata toé di boak atan. 
JHN.19.42	Ai leso hitu, leso nangket disét Yahudi, boa hitu kolé toé tadang nitu main, itu kali boak nitun lisé rapu de Mori Yésus.
JHN.20.1	Du leso laring cain minggu hitu le gula ucap du nili-nelak kin tana hi Maria Magdaléna, ngo lé boa de Mori Yésus, agu ita liha watu tadu boa polig na’a pé’angn oné mai boan. 
JHN.20.2	Itug kali mburukn hia kawé hi Simon Pétrus, agu ata nungku bana hitut momang le Mori Yésus, mai taén ngong isé: “Mori Yésus polig emi latan oné mai boan agu toé kolé pecing lami niay wan lolingn Hia.”
JHN.20.3	Itug kali ngon hi Pétrus agu ata nungku bana hitu, ngo lé boas. 
JHN.20.4	Isét sua mburuk cama-cama, maik ata nungku bana hitu mburuk céwé gélang itu po hi Pétrus, wiga cai oloy lé boa. 
JHN.20.5	Hia ngandek nggere-onéy, ita towé wuwusN wa tana, maik hia toé ngo bonéy. 
JHN.20.6	Caig hi Simon Pétrus musi mai hia, agu lampuk ngo boné boa hitun. Ita liha towé wuwusn wa tana. 
JHN.20.7	Maik towé mboku hiot baon manga éta ulu de Mori Yésusy, toé na’a ruis wuwusn hitu maik lupi palé banan agu poli lepetn. 
JHN.20.8	Itug kali onén kolé ata nungku hitut bana, hiot bao cai olo lé boa, itas liha agu imbiy. 
JHN.20.9	Ai lawang ho’o toéd pecing lisé curup de Surak Nggeluk te Hia to’o kolé oné mai ata mataN. 
JHN.20.10	Itus kali koléd ata nungku situ nggere-oné mbarud.
JHN.20.11	Maik hi Maria hesé ruis boa hituy agu rétangy. Cang agu rétangn hia ngandek nggere-oné boa hituy, 
JHN.20.12	agu itas liha sua taus malékat paké ceca bakoks, hiat cengata lonto éta mai uluN agu hiat cengata wa wa’iN oné osang baté lolingn Mori Yésus. 
JHN.20.13	Mai taé de Malékat situ agu hia: “Endé, co’o tara rétangm hau?” Mai walé de Maria agu isé: “Mori daku polig emi latan, toé pecing kolé laku nia na’an Hia lata?” 
JHN.20.14	Du poli curup hitun, holés hia nggere-musi, ita Mori Yésus hesé nituy, maik toé pamotg liha te hituy Mori Yésus. 
JHN.20.15	Mai taé de Mori Yésus agu hia: Endé, co’o tara rétangm hau? Kawé céing hau?” Nuk di Maria ata hitu ata lami po’ong, mai taén ngong Hia: “Keraéng, émé ité hitut emi Hia, toi koé agu akuy niay wan na’an lité kudut ngancéng emin laku.” 
JHN.20.16	Mai taé de Mori Yésus ngong hia: “Maria!” Holés hi Maria, agu mai taén le curup Ibrani: “Rabuni!” ngong: “Gurug!” 
JHN.20.17	Mai taé de Mori Yésus ngong hia: “Néka cau Aku, ai Aku toé di ngo éta hi Emag, maik ngo oné taung asé-ka’é Daku, agu tura oné isé te ho’on Aku te ngo éta Emag agu Ema de méu; éta Mori Keraéng Daku agu Mori Keraéng de méu.” 
JHN.20.18	Ngoy hi Maria Magdaléna agu mai taén agu ata nungkun: “Aku poli ita Mori Yésusg!” Agu te Hia kolé ata curup sanggéd taung situ agu hia.
JHN.20.19	Du wiég tana, leso laring cain minggu hitu sanggéd ata nungku de Mori Yésus impung oné ca osangs, situt tadu taungs parad, ai isé rantang ata tu’ad Yahudis. Rémé nggitun caig Mori Yésus agu hesé oné be réha iséy agu mai taén: “Hambor agu meler oné méu.” 
JHN.20.20	Agu poli tombo hituN, Hia toto liméN agu pucuN oné isé; ata nungkuN situ naka taungs du ita Morid. 
JHN.20.21	Cangkalin kolé Mori Yésus taé agu isé: “Hambor agu meler oné méu. Cama ného hi Ema wuat Akuy, nenggitu kolé te ho’on Aku wuat méuk.” 
JHN.20.22	Agu du poli curup nenggituN, Hia pur iséy, agu mai taéN: “Tiba ga Nai Nggeluk. 
JHN.20.23	Émé ampongs le méu ndékok data, ndékok data situ te ampongs, agu émé mai taé de méu, ndékok data kong kid mangad, ndékok disé manga kid.”
JHN.20.24	Maik hi Tomas, cengata oné mai ata nungkuN situt campulusua, le caron hi Didimus, toé manga cama-cama agu isén du mai nitun Mori Yésus. 
JHN.20.25	Maig taé data nungku iwod situ agu hia: “Ami poli ita Mori Yésusgm!” Mai walé di Tomas agu isé: “Émé toé di ita laku pakét paku oné liméN agu toé di puci mosog oné palang lewo paku hitu, agu toéd puci limég oné pucuN, toé kéta imbi cekoén laku.”
JHN.20.26	Alo leso nitu main, ata nungku de Mori Yésus impung kolés oné mbaru hitu agu hi Tomas manga cama agu iséy. Ngai tadud para, cain Mori Yésus agu hesé bahi-réha iséy, maig taéN: “Hambor agu meler oné méu.” 
JHN.20.27	Poli hitu mai taéN ngong hi Tomas: “Puci oné pucu Daku mosom, agu lélo limé Daku, agu puci onén limém oné pucu Daku! Hau néka toé imbi koléh, maik imbi kali ga.” 
JHN.20.28	Mai walé di Tomas agu Hia: “Yo Mori agu Mori Keraéng daku.” 
JHN.20.29	Mai taé de Mori Yésus agu hia: “Landing le poli ita Akum, tara imbim hau. Mosé di’a isét toé ita, maik imbis.”
JHN.20.30	Bo ngai dod tanda lenget bana ata pandé de Mori Yésus wa ranga data nungkun, ata toé tulis oné buku ho’os, 
JHN.20.31	maik sanggéd so’ot mangad poli tulisd kudut imbi le méu te Mori Yésus hitu hi Mesias, Anak de Mori Keraéng, agu landing imbis hitu, méu manga mosés oné ngasang Diha.
JHN.21.1	Ného cepisan, Mori Yésus toto wekiN kolé oné ata nungkun, oné lupi sano Tibérias. Hia toto wekiN nenggo’o: 
JHN.21.2	Oné lupi sano hitu lonto liup nitus, isé Simon Pétrus, Tomas, hiot alitn hi Didimus, hi Natanaél oné mai Kana tana Galiléa, sanggéd anak di Zébédéus agu sua taus ata nungku banan. 
JHN.21.3	Mai taé di Simon Pétrus agu isé: “Aku ngo ndala ikangk.” Mai taé disé ngong hia: “Ami kolé iwo ngo agu hau.” Itu kali ngod tuké lobo wangka maik le wié hitu lagit haéng cemongkon lisé. 
JHN.21.4	Du gérakn tana, Mori Yésus hesé oné lupi sanoy, maik ata nungku situ toé baé lisé te hitu Mori Yésus. 
JHN.21.5	Mai curup de Mori Yésus agu isé: “Oé asé-ka’én manga deléks méu ko?” Mai walé disé: “Toé manga o Ité.” 
JHN.21.6	Mai taé de Mori Yésus oné isé: “Oké kolé ndalas hitu oné racap wanangn wangka, méu te manga haéngs.” Itu kali wécakn ndalad, toé ngancéng poto kolén lisé ai dod ikang. 
JHN.21.7	Mai taé data nungku hitut momang de Mori Yésus, ngong hi Pétrus: “Hitu Mori Dité.” Du dengé li Pétrus te hitu Mori Yésus, itu kali kelémbuk ceca pakén, ai hia mbolangy, agu téker nggere-wa Sanoy. 
JHN.21.8	Ata nungku situ iwod, mai agu wangkad ai isé ruis oné tana masa; anggat ceratus métér tadangn, agu isé poto ndalad hitut penong le ikang. 
JHN.21.9	Du caid isé pé’ang tana masa, ita lisé api gawok ata manga ikang agu roti bétan. 
JHN.21.10	Mai taé de Mori Yésus agu isé: “Ba koé pisa mongkon ikang situt hitus di dekod le méu.” 
JHN.21.11	Hi Simon Pétrus léti wangka ata penong kéta le ikang mésé agu poto ndalan nggere-pé’ang tana masa: ceratus lima mpulu telu mongko dod. Koném nenggitus dod, landing ndala hitu toé manga betén. 
JHN.21.12	Mai taé de Mori Yésus ngong isé: “Mai, jumik ga!” Toé kéta cengatan oné mai ata nungku situ ata cung te réi Hia: “Céing néng Ité?” Ai pecing muing lisé te Hia Mori Yésus. 
JHN.21.13	Mori Yésus ngo ruis iséy, emi roti agu téing isé; nenggitu kolé ikang situ. 
JHN.21.14	Hitut te telu ngkalin Mori Yésus toto wekiN agu ata nungkuN lawang poli to’on oné mai ata mata.
JHN.21.15	Du poli jumikd, Mori Yésus réi hi Simon Pétrus: “Simon, anak di Yohanés, asa hau, céwé momang Akuh ko isé so’o?” Mai walé di Pétrus ngong Hia: “Yo Mori, pecingp Lité te aku momang Iték.” Mai taé de Mori Yésus ngong hia: “Lami koés jimbal Daku.” 
JHN.21.16	Mai kolé taé de Mori Yésus te sua ngkalin: “Simon, anak di Yohanés, asa hau, momang Akuh ko?” Mai wantil di Pétrus agu Hia: “Yo Mori, pecing Lité, te aku momang Iték.” Mai taé de Mori Yésus ngong hia: “Lami koés jimbal Daku.” 
JHN.21.17	Mai kolé taé de Mori Yésus te telu ngkalin: “Simon, anak di Yohanés, asa hau momang Akuh ko?” Wéong kéta nai di Pétrus, ai telu ngkali bailn Mori Yésus taé hitut: “Asa hau, momang Akuh ko?” Agu maig taén ngong Hia: “Mori, pecing taung Lité sanggé-ménan, pecing Lité te aku momang Ité.” Mai taé de Mori Yésus ngong hia: “Lami koés jimbal Daku.” 
JHN.21.18	Aku curup agu hau: Moro matan, du rémé rebam hau le rum pongo awakm, agu lako ngo nia ngoéngm, maik émé tu’ah ga, hau te lendor limém, agu ata bana te pongo awakm, agu todang nggere-oné osang ata toé ngoéng laing le hau. 
JHN.21.19	Sanggéd so’o curup Liha te toi co’oy tai matan hi Pétrus agu bong Mori Keraéngn. Du poli curup nenggitun, Hia curup agu hi Pétrus: “Lut Akuh ga.”
JHN.21.20	Du holésn hi Pétrus, ita liha te ata nungku hitut momang de Mori Yésus rémé lut isén, ngong ata nungku hiot du isé rémé hang cama lonto ruis Mori Yésus, agu hiot taén: “Mori, céing de ata hitut kudut téing Ité?” 
JHN.21.21	Du itan ata nungku hitu li Pétrus, mai taén ngong Mori Yésus: “Mori, co’oy tai cemoln hia ho’o?” 
JHN.21.22	Mai walé de Mori Yésus: “Émé ngoéng’g Aku kudut hia ondang mosé dengkir mai kolég Aku, hitut toé nipu de hau. Maik hau kali lut Akuh.” 
JHN.21.23	Og manga tombo lobo mu’u te weki situ, te ata nungku hitu toé manga matan. Maik Mori Yésus toé manga taén ngong hi Pétrus te ata nungku hitu, maik émé ngoéng’g Aku, te matay kudut hia ondang mosé dengkir agu mai kolég Aku, hitut toé nipu de hau.”
JHN.21.24	Hiay ata nungku ata téing sakasi latang te sanggéd so’o agu poli tulisd, agu pecing lité, te sakasi sabi situ diha tu’ungd kéta.
JHN.21.25	Ngai do kid kolé sanggéd situt iwod ata pandé le Mori Yésus, maik émé sanggéd situ paka tulis taungs pijir kétas, nuk daku bo anggatn lino ho’o toé remo te na’a sanggéd situt paka tulis.
ACT.1.1	KeraéngTéofilus ata momang laku. Oné buku daku hitut laring cain, poli tulis taungd laku situt pandé agu toing de Mori Yésus, 
ACT.1.2	haéng du leso héndéngN nggere-éta Surga. Bebolon mai hitu Hia poli téing perénta lut Nai Nggeluk kamping sanggéd rasul situt pilé Diha. 
ACT.1.3	Latangt isé, Hia toto wekin du poli cukung susa agu ali dod tanda ata toi Liha te Hia moséy. Ai tédéng patmpulu leso Hia dongkalin toto wekin agu tombo agu isé latang te Adak de Mori Keraéng. 
ACT.1.4	Manga ca leso, Hia hang cama-cama agu isé, Hia ré’ing isé néka legong Yérusalém, agu jera isé ka’éng nitu géréng reké de Mori Keraéng Ema ata poli curupn Liha: “Poli le méu dengén oné mai Aku. 
ACT.1.5	Ai hi Yohanés cebong le waé maik toé béhéng kolé méu te cebong ata le Nai Nggeluk.”
ACT.1.6	Itug kali du lonto neki cad réi lisé agu Hia: “Mori, cala ho’og leson Lité te tongkéng kolén Adak latangt Israél?” 
ACT.1.7	Mai walé Diha agu isé: “Méu toé pecing wié-leson hitut kémpu le kuasa Diha Ema. 
ACT.1.8	Maik méu te tiba kuasa émé Nai Nggeluk wa’u oné méu agu méu te ciri saka-si Daku oné Yérusalém, oné temu tana Yudéa agu Samaria dengkir agu haéng binting awang.”
ACT.1.9	Du poli curup nenggituN, Hia héndéng nggere-éta Surgay, ita taung lisé, dengkir agu pangguN le rewung. 
ACT.1.10	Du rémé conga nggere-éta awangd isé du héndéngn Hia, rodo tuad sua taus malékat ata sélék ceca bakoks hesé ruis isé, 
ACT.1.11	agu mai taéd: “Oé ata Galiléa, co’o tara lélo nggere-éta awangs méu? Mori Yésus hitut héndéng nggere-éta Surga, legong méuy, te mai koléy, cama ného ita le méu Hia héndéng nggere-éta Surga.”
ACT.1.12	Itug kali koléd Rasul-rasul situ oné Yérusalém éta mai golo ata caron Golo Zaitun, ata manga ca-sebu métér tadangn oné mai Yérusalém. 
ACT.1.13	Du caid isé oné béndar, itu kali tuké nggere-éta lo’ang taki étan mbaru hitu osang baté ka’éng disé. Ho’os isé situ, hi Pétrus agu hi Yohanés, Yakobus agu hi Andréas, hi Pelipus agu hi Tomas, hi Bartoloméus agu hi Matéus, hi Yakobus anak di Alféus agu hi Simon ata Zélot agu hi Yudas anak di Yakob. 
ACT.1.14	Sanggéd taung isé ca nais oné ngaji, cama laing agu pisa taus iné wai agu hi Maria endé de Mori Yésus agu sanggéd asé-ka’é'N.
ACT.1.15	Manga ca leso hi Pétrus hesé oné bahi-réha asé-ka’én situt ca imbis, lari liup neki cad, aram ceratus suampulu atas dod, mai taén: 
ACT.1.16	“Olé asé-ka’én, paka rapak taé de Surak Nggeluk ata poli tombo bebolon le Nai Nggeluk lut hi Daud latang te hi Yudas, tu’a disét deko Mori Yésus.” 
ACT.1.17	Danong hia cengata oné mai ami agu gori ného pandé dami ho’o. 
ACT.1.18	Hi Yudas ho’o poli dumpu tana lahé pandé da’atn, itu kali toko cemutn agu belas tukan wiga pé’ang taung sanggéd ici tukan. 
ACT.1.19	Sanggéd taung situ pecing taung lata Yérusalém, wiga tana hitu caro lisé oné go’ét rud: ‘Hakal-Dama’ ngong Tana Dara. 
ACT.1.20	“Ai manga tulis oné Surak Mazmur:
ACT.1.20	Nahé lingi-lengot taung ndéi ka’éng disé,
ACT.1.20	agu nahé cipot taungs ata manga oné ndéi hitu.
ACT.1.20	Agu: Nahé emi lata bana pangkatn.
ACT.1.21	Landing hitu paka tambang kolé cengatan latangt ami oné mai isét laséng mai neki ca agu ami tédéng du cama agu Mori Yésus. 
ACT.1.22	Pu’ung oné mai cebong di Yohanés dengkir agu leso héndéngn Mori Yésus nggere-éta Surga agu ledong ami kudut ciri saka-si ného ami latang te to’o kolé'N.”
ACT.1.23	Itu kali caro lisé sua atas: hi Yosép ata caron hi Barsabas ngasang banan hi Yustus agu hi Matias. 
ACT.1.24	Sanggéd taung isé ngajis: “Yo Mori, Ité ata pecing taung nai data, toi koé Lité, céi ata pilé dité oné mai isét sua so’o, 
ACT.1.25	kudut tiba gori te keturu lawa do, gori hiot legong di Yudas ata poli ngon oné osang ata naun latang te hia.” 
ACT.1.26	Itu kali téka nampod latang te isét sua situ agu hiat hena le téka nampo hitu hi Matias ali hitu hia tambang oné isét rasul situt campulu-ca.
ACT.2.1	Du cain leso ramé Péntékostén, sanggéd taung isé lipur oné ca osangs. 
ACT.2.2	Rodo dengé runing éta mai awang ného pamper de buru warat runing oné mbaru hitut ka’éng disé; 
ACT.2.3	agu ita néng lisé lehar ného lema api agu ro’ang néténg isé. 
ACT.2.4	Itug kali penongd isé le Nai Nggeluk agu pu’ung tombo oné curup banas cama ného hitut téi le Nai hitu agu isé kudut tombod.
ACT.2.5	Du hitu oné Yérusalém ka’éng ata Yahudi situt molor oné mai sanggéd uku oné lino. 
ACT.2.6	Du dengén runing hitu lipur taungs ata do. Isé ného wetérs ai néténg-néténg isé dengé sanggéd ata imbi situ tombo oné curup de rud. 
ACT.2.7	Sanggéd taung isé lenget agu mai taéd: “Cala ata Galiléa taungp isét tombo so’o ta? 
ACT.2.8	Co’o kaut tara néténg ité ngancéng dengé tombo disé oné curup rud ité, ngong curup oné osang baté loasd; 
ACT.2.9	Ité ho,o ata Partia, Média, Élam, ata Mésopotamia, Yudéa agu Kapadokia, Pontus agu Asia, 
ACT.2.10	Frigia agu Pamfilia, Mesir agu tana Libia ata ruis agu Kiréné, ata long pé’ang mai Roma, 
ACT.2.11	ata Yahudi agu isét lorong imbi data agama Yahudi, ata Kréta agu ata Arab, dengé lité tombo disé oné curup de rud ité latang te pandé situt mésé le Mori Keraéng.” 
ACT.2.12	Sanggéd taung isé lenget kétas agu siwi-sok tombo cama taud: “Ngong apa ho’o gé?” 
ACT.2.13	Maik ata iwod cigu: “Isé lari langu le anggor mecik.”
ACT.2.14	Og hesén hi Pétrus agu rasul situt campulu-ca agu ali getas kéta curupn ngong isé: “Oé ata Yahudi agu sanggéd ata ka’éng oné Yérusalém, séngét di’a-di’a koé le méu curup daku ho’o agu paka pecing le méu. 
ACT.2.15	Sanggéd ata so’o toé manga langud ného taé de méu, ai ongga ciok di ho’o, 
ACT.2.16	maik hituy reweng de Mori Keraéng lut hi nabi Yoél:
ACT.2.17	Te jari du leso cemol,
ACT.2.17	nenggituy reweng de Mori Keraéng,
ACT.2.17	te Aku kudut téi Naig latang te sanggén ata,
ACT.2.17	wiga sanggéd anakm ata rona agu iné-waid te tombo pedé de Mori Keraéng,
ACT.2.17	agu ata reba-ata molas te manga itad,
ACT.2.17	agu sanggéd ata-tu’a te manga nipid.
ACT.2.18	Nenggitu kolé latang te mendi-mendi Daku ata rona agu iné-wai,
ACT.2.18	te téings Laku Naig du leso-leso hitu agu isé te ba pedé de Mori Keraéng.
ACT.2.19	Aku te pandé tanda lenget éta awang
ACT.2.19	agu tanda ata dio-dolok be-wa, oné lino,
ACT.2.19	dara agu api agu nus.
ACT.2.20	Mataleso te ciri nendep, wulang te ciri
ACT.2.20	ndéréng ného daray,
ACT.2.20	du toéd cai leso de Mori Keraéng,
ACT.2.20	leso mésé agu mengit hitu caiy.
ACT.2.21	Agu céi-céing ata caro ngasang de Mori Keraéng te tiba selamaks.
ACT.2.22	Oé, ata Israél séngét di’a-di’a curup ho’o: Mori Yésus oné mai Nasarét cengata ata poli pilé le Mori Keraéng agu toto oné méu ali mberes agu sanggéd tanda lenget ata pandé le Mori Keraéng lut Hia oné bahi-réha méu, ného hitut pecing de méu. 
ACT.2.23	Hia hiot téi le Mori Keraéng lorong nuk agu nanéngn, polig le méu panggoln agu poli mbelén lut limé de wa’u situt da’at. 
ACT.2.24	Maik Mori Keraéng pandé to’o kolé Hia, du poli legon Hia oné mai cukung susa da’at, ai toé kongn Hia te ka’éng kin oné kuasa de mata da’at hitu. 
ACT.2.25	Ai hi Daud curup latang te Hia:
ACT.2.25	Aku lélo molé taung Morig, bolo mai Aku,
ACT.2.25	ai Hia manga baling racap wanang Daku, Aku toé gégok.
ACT.2.26	Itu tara nisang kéta naig, agu rés kéta lemag,
ACT.2.26	wiga weki daku te ka’éng oné bengkes,
ACT.2.27	ai Ité toé téing aku oné lino data mata,
ACT.2.27	agu toé sendong Ata Nggelukm ita ampusd.
ACT.2.28	Ité toi agu aku salang mosé,
ACT.2.28	Ité te téing aku nisang nai bolo mai Ité.
ACT.2.29	Asé-ka’én, aku ngancéng curup dungka agu méu latang te hi Daud, empo dité. Hia poli matan agu poli boakn agu boa diha manga kin wa ranga dité dengkir leso ho’on. 
ACT.2.30	Maik hia cengata Nabi agu baé liha te Mori Keraéng poli reké agu hian déméng agu sumpan te Hia téi lonto oné mai waé run hi Daud lobo kedéran. 
ACT.2.31	Ali hitu hia poli lélo nggere-olon agu poli tombon latang te to’o kolé de Mésias, du hia tombo te Hia toé legong oné lino data mata agu weki Diha toé manga botekn. 
ACT.2.32	Mori Yésus ho’o hitu pandé to’o kolé le Mori Keraéng agu latang te hitu ami ho’o ata saka-sin. 
ACT.2.33	Du Hia poli téti nggere-étan ali limé wanang de Mori Keraéng agu tiba Nai Nggeluk hitut poli rekén oné mai Mori Keraéng Ema, itu mangan téing Nai hitu Liha ného ita agu dengé de méu ho’o. 
ACT.2.34	Ai toé hi Daud ata héndéng nggere-éta Surga, ngot weki run hi Daud kolé taé nenggo’o:
ACT.2.34	Manga rewengn Mori Keraéng latang te Mori daku:
ACT.2.35	Lontoh ga baling racap wanang Daku, dengkir pandé Laku sanggéd ata bali'M ciri lapéng de wa’i'M.
ACT.2.36	Jari, sanggéd wa’u Israél paka getok kéta pecingd te Mori Keraéng poli pandé Mori Yésus hitut panggol de méu, ciri Mori Keraéng agu hi Kristusy.”
ACT.2.37	Du dengén lisé tombo hitu nawes kéta naid, itug kali réi oné hi Pétrus agu rasul-rasul situt cebana: “Apa weli ata paka pandé dami asé-ka’én?” 
ACT.2.38	Walé li Pétrus agu isé: “Teserm ga, agu condo wekis te cebong oné ngasang de Mori Yésus Kristus kudut ampong ndékoks, ali hitu méu tiba nabit'N ngong Nai Nggeluk. 
ACT.2.39	Ai latang te méu muing reké hitu agu latang te sanggéd anaks agu latang te ata siot ngai tadang kid, ného nia kaut dod te béntas le Mori Keraéng dité.” 
ACT.2.40	Ali dod kolé tombo bana, hia téing saka-sin agu duduk isé, mai taén: “Téing ga wekim te selamak oné mai ata weki da’at so’o.”
ACT.2.41	Sanggéd ata situt tiba tombo diha, cebong le waé seranis agu leso hitu muing tambang dod aik telu sebu atas. 
ACT.2.42	Isé seberd te lorong toing de sanggéd rasul agu nempung mtaungs. Isé nempung mtaungs kudut pu’ils roti te hang agu ngaji cama laings.
ACT.2.43	Rodo rantang taungs sanggéd ata situ, ai rasul-rasul situ pandé do tanda lenget. 
ACT.2.44	Sanggéd isét imbi neki-ca kid, agu sanggéd paéng disé, ni’ang camas. 
ACT.2.45	Agu manga mtaung oné mai isé ata pika wéangd kudut pati néténg ata lorong agu sékék bilang weki. 
ACT.2.46	Ali seberd agu ca-nais, isé nempung lété leso oné Mbaru de Mori Keraéng. Isé rénjang kétas hang camas oné néténg-néténg mbaru ali nisang agu lulus nai. 
ACT.2.47	Cang agu naring Mori Keraéngd, isé kembung laings lata. Lété leso Mori Keraéng tambang weki disé oné mai ata situt kudut te tiba selamaks.
ACT.3.1	Manga ca leso du kudut ngaji, aram ongga telu le mané ngo hi Pétrus agu hi Yohanés oné Mbaru de Mori Keraéng. 
ACT.3.2	Nitu manga cengata ata rona, ata péko du loas main, wiga hia paka berotong moléy. Lété leso ata hitu lonto dehak para Mbaru de Mori Keraéng ata caron Lewang Nau, kudut tegi séng oné ata situt ngo oné Mbaru de Mori Keraéng. 
ACT.3.3	Du ita lata hitu te hi Pétrus agu hi Yohanés kudut ngo oné Mbaru de Mori Keraéng, hia sanggar limén te tegi. 
ACT.3.4	Isé lélo hia agu mai taé di Pétrus: “Lélo koé amih.” 
ACT.3.5	Itug kali ata hitu lélo isén déméng agu bengkes te tiba cao-ca oné mai isé. 
ACT.3.6	Maik taé di Pétrus: “Emas agu pérak toé manga oné aku, maik apa kaut ata mangan oné aku, aku téing hau: Le ngasang de Mori Yésus Kristus, ata Nasarét hitu, to’o agu lakoh ga!” 
ACT.3.7	Itu kali cau limé wanang data hitu agu campé hia te hesé. Du hitu muing mberes wa’in agu wingkul data hitu. 
ACT.3.8	Hia téker agu hesén og kali lakon nggere-lé-nggere-lau agu lut isé nggere-oné Mbaru de Mori Keraéng, cang agu lakon agu tékern agu naring Mori Keraéngy. 
ACT.3.9	Sanggéd ata ita hia lakoy cang agu naring Mori Keraéng. 
ACT.3.10	Og pecing lisé hia ata hiot laséng lonto agu sanggar limén te tegi oné Lewang Nau Mbaru de Mori Keraéng wiga sanggéd isé jenger agu lengets landing le ita ata hitu ngancéng lako koley.weki diha.
ACT.3.11	Ali ata hitu lut molém taung hi Pétrus agu hi Yohanés, og mai taungd ata do situt lenget nemper wa ranga disé oné Kecaka ata caron Kecaka Salomo. 
ACT.3.12	Du ita hitu li Pétrus, mai taén agu ata do situ: “Oé ata Israél, co’o tara lenget laingn le méu tanda lenget hitu agu co’o tara lélo ami, néhot lami kétag pandé lako kolén ata ho’o ali kuasa ko nggeluk dami? 
ACT.3.13	Mori Keraéng di Abraham, Ishak agu hi Yakob, Mori Keraéng de empo dité, poli bong ngasang de Mendi Run ngong Mori Yésus hitut téi de méu agu capu olo mai ranga di Pilatus koném po hi Pilatus beté-bicar kudut lego Hia. 
ACT.3.14	Maik méu poli capu Ata Nggeluk agu Molor, agu nanang cengata ata ala ata latang te méu. 
ACT.3.15	Méu poli mbelé Hiat wé’ang salang te mosé di’a, maik Mori Keraéng pandé mosé kolé Hia oné mai ata mata, agu latang te hitu ami ho’o saka-sin. 
ACT.3.16	Landing ali imbi oné Ngasang de Mori Yésus wiga Ngasang hitu poli pandé mberes ata ho’ot ita agu pecing de méu, agu ali imbi hitu kolé tara pandé inan ata ho’o wa ranga de méu. 
ACT.3.17	Asé-ka’én, pecing laku te méu poli pandé nenggitus, ali toé pecing le méu cama ného sanggéd ata tu’a laingn te wintuk méu. 
ACT.3.18	Maik ali hitu Mori Keraéng poli rapak apa ata poli curup médé lut sanggéd nabin te Mésias hitut wuat Diha paka cukung susay. 
ACT.3.19	Landing hitu, doing koé agu teser ga kudut ampong ndékoks, 
ACT.3.20	kudut Mori Keraéng téing cias agu wuat Mori Yésus ata pu’ung du wangkan poli wérét te Hia hitu hi Kristus. 
ACT.3.21	Hi Kristus hitu paka ka’éng éta Surgay dengkir olé koléd sanggéd cao-ca ného reweng de Mori Keraéng lut sanggéd nabin situt nggeluk danong. 
ACT.3.22	Bom toé poli tombon li Musa: Mori Keraéng te pandé mosé kolé latang te méu cengata nabi oné mai asé-ka’és, cama ného aku: Séngét koé hiam oné cao-ca situt kudut tombo liha oné méu. 
ACT.3.23	Agu manga jari laingn, néténg ata situt toé séngét nabi hitu, te mempos oné mai bahi-réha ro’éng. 
ACT.3.24	Céwén kolé, sanggéd nabi situt poli tombod, pu’ung oné mai hi Samuél agu situt cai be musi mai hia, poli nampo latang te uwa ho’o. 
ACT.3.25	Méu te tiba sanggéd nampo situ agu tiba pati oné mai reké ata poli pandén le Mori Keraéng agu empo dité, du Hia manga rewengn agu hi Abraham: Lut waé de hau, sanggéd uku oné lino te berkaks. 
ACT.3.26	Latang te méu muing laring cain Mori Keraéng pandé mosé kolé Mendi-Run agu wuat Liha latang te méu, kudut Hia berkak méu agu pandé holés kolé méu oné mai sanggéd da’at.”
ACT.4.1	Du hi Pétrus agu hi Yohanés rémé tombod agu ata do, sanggéd imam agu hiat tu’a lamin Mbaru de Mori Keraéng agu ata Saduki mai cumang isés. 
ACT.4.2	Ata situ rabo kétas ai isé toing ata do agu keréba te oné Mori Yésus manga mosé kolé oné mai ata mata. 
ACT.4.3	Isé deko latas agu na’a oné buis, dengkir ného diang gulad, ai wiég tana. 
ACT.4.4	Maik oné mai isét dengéd toing situ, dod ata imbi wiga nekid isé aram lima sebus ata ronad.
ACT.4.5	Ného diangn, sanggéd tu’a disét Yahudi agu isét ata pecing Taurat, lonto léoks oné Yérusalém 
ACT.4.6	agu Imam Mésé hi Hanas agu hi Kayafas, hi Yohanés agu hi Aléksandér agu sanggéd ata bana, isét waé de Imam Mésé. 
ACT.4.7	Itug kali hi Pétrus agu hi Yohanés, dadé nggere-oné ranga de tu’a situt lonto léok agu wangkag réin lisé, nenggo’oy, réid: “Ali kuasa diong ko le ngasang diong pandén le méu tanda lenget hitu?” 
ACT.4.8	Hi Pétrus ata penong le Nai Nggeluk walé isé situ: “Oé sanggés méut ata tu’a de ro’éng agu adak laing, 
ACT.4.9	émé ami ho’o réi ali ca pandé di’a latang te cengata ata beti agu paka tombo ali kuasa diong pandé inan ata hitu, 
ACT.4.10	kudut pecing di’a-di’a le méu agu le sanggén ro’éng Israél, te oné ngasang de Mori Yésus Krisrtus ata Nasarét hiot poli panggoln le méu, maik poli pandé mosé kolén le Mori Keraéng oné mai ata mata – landing ali Mori Yésus hitu tara ata ho’o hesé agu weki di’an wa ranga de méu te ho’on. 
ACT.4.11	Mori Yésus hitu ného
ACT.4.11	watu ata oké le tukang pandé mbaru – ngong weki rus méu –
ACT.4.11	maik Hia poli ciri watu landukn.
ACT.4.12	Toé manga selamak oné mai céi-céing kaut, hanang oné Hia, ai oné lino ho’o, toé manga ngasang cebana ata téi oné manusia, kudut le ngasang hitu ité haéng selamak.
ACT.4.13	Du lonto léok hitu ita lisé toé kéta manga sesenga’id hi Pétrus agu hi Yohanés agu pecing te isét-sua situ ro’éng toé sekolas, lengets isé, agu pecing lisé isét-sua situ ata lorong Mori Yésus. 
ACT.4.14	Ai ali ita lisé ata hitut poli inan hesé baling racap de rasul situt sua, isé toé ngancéng léwang kolés. 
ACT.4.15	Du poli jera koléd lisé sanggéd rasul situ, bantang kolés isé, 
ACT.4.16	agu mai taéd: “Co’os lité pandéd ata so’o gé?” Ai poli pecing taung le weki Yérusalém te isé poli pandé tanda lengét ata dio-dolokn kéta, agu ité toé ngancéng pali koléy. 
ACT.4.17	Maik kudut apa hitu néka pecing taung le lawa-do, co’om ngereks lité agu ré’ing isé néka tombo kolé agu céing-céing kaut le ngasang hitu.” 
ACT.4.18	Du ngo oné kolés isét-sua, jeras lisé, kudut néka manga kolé tombo ko toing ata le ngasang de Mori Yésus. 
ACT.4.19	Maik walé di Pétrus agu hi Yohanés agu isé: “Wajo damang beté le rus kaut, nia ata molorn oné ranga de Mori Keraéng: lorong méu ko lorong Mori Keraéng. 
ACT.4.20	Ai toé ngancéng hema kaut kami latangt apa ata poli ita agu dengé dami.” 
ACT.4.21	Tambang kéta cirangn ngerek disé kamping rasul-rasul situ, maik cemoln ga, lego kolés isé, ai lonto léok hitu toé manga ita salangn te wahéng isé, ai lawa-do naring Mori Keraéng lut tanda lenget hitut pandé di Pétrus. 
ACT.4.22	Ai ata hitut poli inan le tanda lenget hitu, réci oné mai patmpulu ntaung mosén.
ACT.4.23	Woko poli legod, ngo hi Pétrus agu hi Yohanés oné weki serani tombo lisé sanggéd cao-ca situt curup le sanggéd imam kepala agu ata tu’a laingn oné isé. 
ACT.4.24	Du dengé le weki-serani tombo situ, og kali ngaji camas nggere-oné Mori Keraéng: “Yo Mori, Ité ata dédék awang éta agu tanan wa, tacik agu sanggéd icin. 
ACT.4.25	Le Nai Nggeluk loléng mendi-Rum hi Daud, ema dami, Ité manga rewengd:
ACT.4.25	Co’o tara rabod sanggéd ata toé pecing Mori Keraéng,
ACT.4.25	co’o tara sanggéd uku bantang ata toé manga betuan?
ACT.4.26	Sanggéd raja de lino mengkeks
ACT.4.26	agu sanggéd ata tu’a laing,
ACT.4.26	nempung te léwang Mori Keraéng agu Ata Palas Diha.
ACT.4.27	Ai cetu’ungn poli nempung oné béndar ho’o hi Hérodés agu hi Ponsius Pilatus agu sanggéd uku agu néténg panga Israél, dungkang Mori Yésus, Mendim hitut nggeluk agu Ata Palas le Rum 
ACT.4.28	kudut pandé sanggéd cao-ca situt poli letid du pu’ung le kuasa agu ngoéng Rum. 
ACT.4.29	Te ho’on yo Mori, lélo koé Lité ngerek disé, agu téi koé mberes oné sanggéd mendiM, kudut ba keréba reweng Dité. 
ACT.4.30	Los koé limé Dité te pandé ina sanggén ata, agu pandé koé sanggéd tanda agu tanda lenget le ngasang de Mori Yésus, Mendi-Rum hitut nggeluk. 
ACT.4.31	Agu du rémé ngajid isé, gégoy osang baté lipur disé agu sanggéd taung isé penong le Nai Nggeluks, og kali keréba lisé sanggéd reweng de Mori Keraéng agu mberes kétas.
ACT.4.32	Sanggéd isét poli imbi situ, ca nai-ca tukas, agu toé manga cengatan te curup paéng diha hanang bora run, maik sanggéd cao-ca ciri paéng cama laings. 
ACT.4.33	Agu ali kuasa mésé, sanggéd rasul téing saka-si latang te mosé kolé de Mori Yésus agu sanggéd taung isé mosé oné widang do de Mori Keraéngs. 
ACT.4.34	Toé kéta manga ata géongn oné mai isé, ai sanggéd ata situt manga tana agu mbarud, pikas borad situ, agu cird oné mai pika situ ba taungs 
ACT.4.35	agu na’a olo mai wa’i de sanggéd rasul, poli hitu pati-péars oné sanggén ata lorong agu sékékd.
ACT.4.36	Nenggitu kolé hi Yosép hitut le rasul-rasul caron hi Barnabas, ngong anak lémbu, cengata ata Lewi, ata loas oné Siprus. 
ACT.4.37	Hia pika uma decuk run, og ba séngn situ agu na’a olo mai ranga de sanggéd rasul.
ACT.5.1	Manga cengata ata rona ngasangn hi Ananias. Hia agu winan hi Safira pika ca uma decuk rud. 
ACT.5.2	Pecing kolé le winan te ronan po’és iwod séng oné mai pika uma hitu, agu iwod kolé ga ba agu téing oné rasul-rasul. 
ACT.5.3	Maik taé li Pétrus: “Ananias, co’o tara kuasa le jing da’atn nai de hau, wiga hau nggopét agu Nai Nggeluk agu po’é iwod oné mai pika tanam hitu? 
ACT.5.4	Émé toé pika le hau tana hitu, toé néng decuk de rum kin ko, agu woko polig pikan, toé weli kong ciri kuasa de rum? Co’o tara seduk kaut oné naim pandé hitu? Hau toé nggopét agu manusiah, maik nggopét agu Mori Keraéng.” 
ACT.5.5	Du dengén curup hitu, cembar hi Ananias agu roway. Sanggéd ata situt dengén tombo hitu, rantang kétas. 
ACT.5.6	Itug kali maid pisa taus ata reba, rokot le wuwus lisé rapu hitu, rakang nggere-pé’ang agu ngo boaky.
ACT.5.7	Aik telu jam poli hitu, ngo onén wina di Ananias, maik toé pecing liha te polig rowan ronan. 
ACT.5.8	Mai taé di Pétrus ngong hia: “Tombo di’a-di’a agu aku, pisa kéta séngn tana hitut pika de méu?” Mai walé de iné-wai hitu: “Tu’ung cenggituy.” 
ACT.5.9	Mai taé di Pétrus: “Co’o tara cenai kétam méut sua te damang Nai de Mori Keraéng? Léloh ga, ata siot poli boak ronam, hesé bolon para agu isé kolé kudut rakang hau nggere-pé’ang.” 
ACT.5.10	Itu kali cembar kolé doaln iné-wai hitu olo mai wa’i di Pétrus agu rowan. Du ngo onéd ata reba situ, itag lisé, polig rowan, og kali rakang nggere-pé’angn, agu boak cimping boa de ronan. 
ACT.5.11	Sanggéd weki serani agu sanggéd ata dengé tombo hitu, ciri rantang kétas.
ACT.5.12	Dod gantang agu tanda lenget ata pandé le rasul-rasul oné bahi-réha ata do. Sanggéd ata situt imbi dondé neki-cas oné Kecaka Salomo agu cenai kétas. 
ACT.5.13	Sanggéd ata bana toé cukungd te lut neki-ca agu isé. Maik hiang kétas isé le ata do. 
ACT.5.14	Tambang cuku tambangs dod ata situt imbi Mori Keraéng, ata rona agu iné-waid. 
ACT.5.15	Dod kolé lawa dadé ata beti nggere-pé’ang salang mésé agu pandé halas lisé lobo wongka agu oné locé, kudut émé lako hi Pétrus, cala hena koé cengata-cengatan oné mai isé le nénu diha. 
ACT.5.16	Nenggitu kolé ata do oné mai baling béndar Yérusalém londang kéta maid agu dadé ata betis agu ata siot hena le damang de jing da’ats. Agu sanggéd taung isé situ pandé inas.
ACT.5.17	Itug kali wangkag Imam Mésé agu sanggéd ata lutn, isét ata Saduki, toto kuasad, ai isé guér kétas. 
ACT.5.18	Rasul-rasul situ dekos lisé agu dadé isé nggere-oné bui. 
ACT.5.19	Maik le wié, cengata malékat de Mori Keraéng wuka taungs para bui hitu agu dadé isé nggere-pé’ang agu mai taén: 
ACT.5.20	“Ngom ga, hesém oné Mbaru de Mori Keraéng, agu keréba taungs sanggéd reweng mosé situ oné sanggén ata.”
ACT.5.21	Du poli dengé pedé hitu, du gérak tana, ngos isé oné Mbaru de Mori Keraéng, itus kali toing atad nitu. Du hitu kolé Imam Mésé agu sanggéd ata lutn jera nempung taungs sanggéd Adak Agama, sanggéd ata tu’an wa’u Israél, agu jera lisé, dadés rasul-rasul situ oné mai buid. 
ACT.5.22	Maik du ata situt jera disé cai oné buis, toé manga cumang agu rasul-rasul situ. Og kali koléd agu tombo, 
ACT.5.23	mai taéd: “Ami dumpu bui hitu ngai tadud paran, agu sanggéd isét lamin, ngai manga kid, hesé bolo mai para, maik du poli wukan lami, toé manga dumpu cengatan lami atan boné.” 
ACT.5.24	Du Tu’a hitut lamin Mbaru de Mori Keraéng agu imam-imam kepala dengé baro hitu, bulés isé, latang te rasul-rasul situ agu réi apa péng ata jari laingn. 
ACT.5.25	Maik rodo tuan cengata cumang agu isé agu mai baron: “Lélo, ata siot na’a oné bui le méu, manga oné Mbaru de Mori Keraéngs agu isé lari toing atad.”
ACT.5.26	Poli hitu, ngog tu’an agu sanggéd isét lami oné Mbaru de Mori Keraéng, og dadéd lisé rasul-rasul situ, maik toé onggas, ai rantangs isé, émé ata do situ peké isé le watu. 
ACT.5.27	Isé dadé sanggéd rasul situ bolo mai ranga de Adak Agama. Itug kali Imam Mésé wangkag réi isén, 
ACT.5.28	taén: “Ré’ing da’at kétap méu lami te toing oné Ngasang hitu. Kali po méu poli labokn Yérusalém ali toings, agu méu kolé kudut tanggong dara Data hitu oné ami.” 
ACT.5.29	Maik walé di Pétrus agu rasul-rasul situ: “Ami paka céwé lorong Mori Keraéng itu po lorong manusia. 
ACT.5.30	Mori Keraéng empo dité, poli pandé mosé kolé Mori Yésus hitut mbelé de méu, ali wéo Hia oné haju panggol. 
ACT.5.31	Hiap hitut poli téti nggere-étan le Mori Keraéng ali limé wanangN, ciri Karong Salang agu Ata Selamak, kudut tesers ata Israél agu tiba ampong ndékok. 
ACT.5.32	Ami ho’o ata saka-sin sanggéd taung situ, ami agu Nai Nggeluk, ata widang le Mori Keraéng latang te sanggén ata situt lorong Hia.” 
ACT.5.33	Déngé curup hitus, beti tu’ung naid haéd ata jelok atid, agu isé get kudut mbélé rasul-rasul situ.
ACT.5.34	Maik cengata ata Parisi oné Adak Agama hitu, ngasangn hi Gamaliél, cengata guru Wintuk Taurat, ata hiang kéta lata do, heséy, agu tegi, kudut sanggéd rasul situ jera nggere-pé’angs di cekoén. 
ACT.5.35	Poli hitu hia tombo oné sidang hitu: “Oé ata Israél, nuk di’a-di’a, apa ata kudut pandé le méu, latang te ata so’o. 
ACT.5.36	Ai danong poli tuan hi Téudas, ata caro weki run cengata ata pinto agu hia manga ata lutn aram pat ratus atas, maik hia mbeléy agu mbihi-mbehars ata situt lut agu morad. 
ACT.5.37	Poli hia, du bilang kolé weki, tuan hi Yudas ata Galiléa. Hia karong lawa do oné rahan, maik hia kolé matay agu mbihi-mbehars sanggéd ata lutn. 
ACT.5.38	Landing hitu aku taé agu méu: Néka pandé co’o-co’od ata so’o. Sondang kauts isé, ai émé get agu pandé disé mai oné mai manusia, toét-toé moras, 
ACT.5.39	maik émé oné mai Mori Keraéng, méu toé ngancéng pandé mora sanggéd ata so’o, ngot méu kolé te dungkang agu Mori Keraéngm.” Tibay lisé toing hitu. 
ACT.5.40	Isé bénta rasul-rasul situ, itus kali lucad lisé agu ré’ing isé néka toing le ngasang de Mori Yésus. Poli hitu legos lisé.
ACT.5.41	Rasul-rasul situ pé’ang oné mai sidang de Adak Agama ali nisang naid, ai isé poli naun te ta’ong susa landing le ngasang de Mori Yésus. 
ACT.5.42	Lété leso isé toing atas oné Mbaru de Mori Keraéng agu oné néténg-néténg mbaru agu wéro Keréba Di’a latang te Mori Yésus te Hia Raja Selamak hitut poli rekén.
ACT.6.1	Du cekeng hitu, woko tambang cuku tambangs nekid ata nungku, manga kolé jugut oné mai isét Yahudi situt curup Yunanis kamping isét Ibrani, ai pati sékék lété leso, latang te ata luang disé toé bilang calas oné gori disé. 
ACT.6.2	Rasul situt campulusua bénta sanggéd ata nungku situ te nempung agu mai taéd: “Toé di’an émé ami hémong te keréba Reweng de Mori Keraéng méséng kaut te wintuk lompong de méu. 
ACT.6.3	Landing hitu asé-ka’én, pilé pitu taun oné mai méu, ata pecing taung lata te isé ata di’a, agu penong le Nai Nggeluk agu léwé nuk, kudut ami téti isé oné gori situ, 
ACT.6.4	agu kudut weki rug ami ngancéng nuk kanang ngaji agu ba keréba reweng de Morin.” 
ACT.6.5	Gejék hitu tiba di’a le weki serani, itug kali pilén hi Stéfanus, cengata ata imbi mésé agu penong le Nai Nggeluk, agu hi Pelipus, Prokhorus, Nikanor, Timon, Parménas agu hi Nikolaus, cengata ata lut agama Yahudi oné mai Antiokhia. 
ACT.6.6	Isé ngo oné ranga de rasul-rasul, og kali rasul-rasul situ ngajis agu témba liméd éta sa’i disé téing berkak.
ACT.6.7	Reweng de Mori Keraéng tambang bekan, agu tambang kéta dod ata nungku oné Yérusalém, agu manga kolé imam situt condo wekid agu imbis.
ACT.6.8	Hi Stéfanus hitut penong le widang agu kuasa, pandé tanda lenget agu gantang oné bahi-réha ata do. 
ACT.6.9	Maik tua kolé pisa taus ata oné mai ro’éng Yahudi ata carod Libertini (ata ledo oné mai mendid)
ACT.6.9	– isé oné mai Kiréné agu Aléksandria – cama laing agu pisa taus ata Yahudi oné mai Kilikia, agu oné mai Asia. Isé léwang taud agu hi Stéfanus, 
ACT.6.10	maik isé toé ngancéng dungkang nai ngalis ata téing le Nai Nggeluk hitut susung hia te curup. 
ACT.6.11	Itu kali isé pandé karu-kak pisa taus ata kudut taé: “Ami poli dengé hia loér hi Musa agu Mori Keraéng.” 
ACT.6.12	Ali hitu isé sosok ata dos agu tu’a-tu’a agu ata pecing Taurat, isé deko hi Stéfanus, sorok hia agu dadé hia oné ranga de Adak Agama. 
ACT.6.13	Itus kali toso ata saka-si adong, taéd: “Ata ho’o toé kéta hema bon tombo léwang osang nggeluk ho’o agu Wintuk Taurat, 
ACT.6.14	ai ami poli dengé hia tombo te Mori Yésus ata Nasarét hitu, te pandé renco osang ho’o agu caling adak dité, ho’ot mbaté di Musa oné ité.” 
ACT.6.15	Sanggéd ata situt lonto oné sidang Adak Agama hitu, lélo hi Stéfanus itu kali ita lisé ranga di Stéfanus cama ného ranga de cengata malékat.
ACT.7.1	Mai taé de Imam Mésé: “Tu’ung kéta nenggitu ko?” 
ACT.7.2	Mai walé di Stéfanus: “Oé asé-ka’én, agu sanggés méu Ema, séngét di’a-di’am! Mori Keraéng hitut mengit poli toto wekiN agu emad empo dité hi Abraham du hia ngai oné Mésopotamian, du toé di ka’éng oné Haran, 
ACT.7.3	agu taé oné hia: Pé’ang oné mai tanam, agu oné mai asé-ka’ém agu ngoh ga oné tana hitut kudut toi Laku agu hau. 
ACT.7.4	Itug kali pé’angn hia oné mai tana disét Kasdim agu ka’éng oné Haran. Du poli rowa eman, Mori Keraéng jera hia téti-wa’i nitu main, nggere-cé’é tana ho’oy, osang baté ka’éng de méu te ho’on, 
ACT.7.5	agu nitu Mori Keraéng toé manga téing ceca mbatéN agu hia, co’om tamat cepagatn tana, toé manga, maik Hia reké te téi tana hitu ciri decuk de run agu decuk de waé diha, koném po du hitu hia toé di manga anakn. 
ACT.7.6	Nenggo’oy reweng de Mori Keraéng te waé diha ciri ata long oné tana data agu isé pandé mendis agu denet latas pat ratus ntaung béhéngn. 
ACT.7.7	Maik wa’u situt pandé mendi isé te wahéngs Laku, taé de Mori Keraéng, poli hitu isé te pé’ang nitu maid agu ngaji oné Akus cé’é osang ho’o. 
ACT.7.8	Itu kali Mori Keraéng téi hia reké sunat, agu nenggitu hi Abraham manga anakn hi Ishak, og kali sunatn liha oné leso te alon, agu hi Ishak manga anakn hi Yakub, agu oné mai hi Yakub tuad ata campulusua ema de empo dité.
ACT.7.9	Wajo kaut le beti-naid, ema-ema de empo dité pika hi Yusuf nggere-lau tana Mesir landing Mori Keraéng loréng hia, 
ACT.7.10	agu lego hia oné mai sanggéd pandé denet agu téing hia tabing nai ngalis, du hia cumang agu hi Firaun, raja data Mesir. Hi Firaun téti hia ciri ata cau kuasa latang te tana Mesir agu latang te sanggén oné mbarun. 
ACT.7.11	Poli hitu cain darem da’at oné temu tana Mesir agu tana Kanaan agu pandé susa mésé, wiga empo dité toé manga hangd. 
ACT.7.12	Maik du dengé li Yakub oné tana Mesir manga gandum, hia jera empo dité ngo nitu. Hituy ngo disé laring cain, 
ACT.7.13	du ngo disé te suan, hi Yusuf toi wekin agu asé-ka’én, itug kali pecingn mai nia main hi Yusuf le raja Firaun. 
ACT.7.14	Poli hitu hi Yusuf jera ngo curu emad hi Yakub agu sanggéd asé-ka’éd, pitumpulu lima ata dod. 
ACT.7.15	Itu kali ngon hi Yakub oné tana Mesir. Nitu hia rowan agu sanggéd empo dité, 
ACT.7.16	rapu disé hésing nggere-oné Sikhém agu na’a oné boa ata poli weli di Abraham ali séng pérak oné mai anak-anak di Hémor oné Sikhém. 
ACT.7.17	Kudut rapak reké hitut téi de Mori Keraéng agu hi Abraham tiong cé’én, tambang kolés bekad uku situ oné Mesir 
ACT.7.18	dengkir manga raja cebana ata perénta tana Mesir, cengata ata toé pecing hi Yusuf. 
ACT.7.19	Raja hitu paké nggopét moléy, kamping uku dité agu pandé susa empo dité agu jera kébang anak wara disé, kudut isé néka mosés. 
ACT.7.20	Du hitu loasn hi Musa agu hia naun kétay oné mata de Mori Keraéng. Telu wulang béhéngn hia tinu oné mbaru de eman. 
ACT.7.21	Poli hitu hia okéy, landing anak molas de raja Firaun campé hia agu tinu hia cama ného anak de run. 
ACT.7.22	Hi Musa hitu kolé toing lorong ruku data Mesir agu hia manga kuasan oné curup agu pandén.
ACT.7.23	Du hia patmpulu ntaung mosén, teka kaut oné nain te la’at asé-ka’én, ngong ata Israél. 
ACT.7.24	Du hitu ita liha cengata wahéng da’at le cengata ata Mesir, itug kali campén liha agu kambé ata hitut wahéng da’aty ali mbelé ata Mesir hitu. 
ACT.7.25	Bet diha, ita le sanggéd asé-ka’én, te Mori Keraéng paké hia latang te selamak isé, maik toé ita lisé. 
ACT.7.26	Ného diangn, mai kolé hia, du sua taus ata Israél lari pulang taud, itug kali pandé hambord liha, mai taén: Oé asé – ka’én! Cala asé-ka’ép méu ta? Co’o tara pandé da’at cama taus? 
ACT.7.27	Maik ata hitut pandé sala agu haé reban, toé tiba hi Musa agu mai taén: Céing ata téti ité te ciri tu’a laing agu adak latang te ami? 
ACT.7.28	Cala kudut mbelé aku cama ného ité mbelé ata Mesir hitu oné meseng? 
ACT.7.29	Dengé curup hitu losi hi Musa agu mosé ného ata longy oné tana Midian. Nitu hia manga sua taus anak ata ronan.
ACT.7.30	Du polig patmpulu ntaung, ita liha cengata malékat oné satar Poco Sinai, oné dila api oné mai pu’u karot. 
ACT.7.31	Lenget laing li Musa ita apa hitu, agu du ngo nitun hia, kudut lélo ruis liha, tuan reweng de Mori Keraéng latang te hia: 
ACT.7.32	Aku Mori Keraéng, empo de hau, Mori Keraéng di Abraham, di Ishak agu di Yakub. Jejer hi Musa agu toé cung te lélo. 
ACT.7.33	Ho’oy reweng de Mori Keraéng oné hia: Na’a pé’ang sendalm ai osang ho’ot hesé de hau tana nggeluk. 
ACT.7.34	Aku poli pecing taung singsara de ro’éng Daku oné tana Mesir agu Aku poli dengé gesar agu tilir disé, agu Aku poli wa’ug kudut lego isé, ho’o muing, mai ga, hau kudut wuat Laku ngo oné tana Mesir.
ACT.7.35	Hi Musa hitut toé tiba lisé, ali taé: Céing ata téti ité te ciri tu’a laing agu adak dami? -- hia hitu kolé ata poli wuat le Mori Keraéng ciri tu’a laing agu pandé ledo le malékat hitut cumang dungka agu hia oné pu’u karot hitu. 
ACT.7.36	Hia ata dadé isé nggere-pé’ang ali pandé tanda lenget agu gantang oné tana Mesir, oné Tacik Ndéréng agu oné satar mambak tédéng patmpulu ntaung. 
ACT.7.37	Hi Musa ho’o kolé ata taé agu isét Israél: Cengata nabi ného aku ho’o te pandé mosé koléy le Mori Keraéng latang te méu oné mai asé-ka’és. 
ACT.7.38	Hi Musa ho’o ciri tongka oné sidang de ro’éng oné satar mambak, oné mai malékat ata tombo agu hia éta poco Sinai agu empo dité, agu hia ata tiba sanggéd reweng mosé kudut caing oné ité. 
ACT.7.39	Maik empo dité toé gorid te lorong hia, ngot isé toé tiba hia. Oné nai disé, nanang kolé nggere-oné tana Mesir. 
ACT.7.40	Nggere-oné hi Harun mai taé disé: Pandé latang te ami pisan déwa, ata kudut lako olo mai ami, ai hi Musa ata dadé ami pé’ang oné mai tana Mesir – toég baé lami apa ata poli jarin agu hia. 
ACT.7.41	Og kali du hitu pandé lisé ca patung anak lembu agu ba takung pina-naéng, agu isé naka laing apa hitut pandé le rud. 
ACT.7.42	Og kali holésn Mori Keraéng oné mai isén, agu sondang isé ngaji kamping serdadu éta awangs, cama ného ata poli tulisn oné kitab nabi-nabi. Nenggo’oy:
ACT.7.42	Oé ata Israél! Toé latang te Aku, méu mbelé agu
ACT.7.42	téi takung tédéng patmpulu ntaung oné satar mambak.
ACT.7.43	Ngot méu rakang molé ndéi di Molokh,
ACT.7.43	agu ntala de déwas hi Refan,
ACT.7.43	sanggéd patung situt pandé de méu kudut ios.
ACT.7.43	Landing hitu Aku kudut dadé méu oné osang oké nggere-oné Babél.
ACT.7.44	Ndéi saka-si manga oné empo dité oné satar mambak, cama ného hitut perénta de Mori Keraéng agu hi Musa kudut pandé liha lut tunti hitut poli itan. 
ACT.7.45	Ndéi hitu tiba le empo dité agu ali titong di Yosua, ba nggere-oné tana ho’o, du tana ho’o rampas oné mai wa’u banan ali wéling le Mori Keraéng olo mai ranga de empo dité, dengkir cai oné uwa di Daud. 
ACT.7.46	Hi Daud poli tiba widang oné ranga de Mori Keraéng agu tegi liha, kudut hia sendo koé te dumpu ca osang latang te ka’éng de Mori Keraéng di Yakub. 
ACT.7.47	Maik hi Salomo ata pandé ca mbaru latang te Mori Keraéng. 
ACT.7.48	Maik Mori Keraéng Hitut Langkas kéta, toé ka’éng oné mbaru pandé le limé de manusia, cama ného hitut poli taé le nabi:
ACT.7.49	Awang éta seriga Daku
ACT.7.49	agu lino palang wedi de wa’iG.
ACT.7.49	Mbaru ného nia te hesé le méu latang te Aku?
ACT.7.49	Nenggitu reweng de Mori Keraéng,
ACT.7.49	osang ného nia kéta te ciri asi Daku?
ACT.7.50	Toé weli limé rug Aku taung ata pandéd so’o?
ACT.7.51	Oé ata kembe-lu’ak, ata gangga agu nenteng, méu mtaung ata lawang Nai Nggeluk, cama ného empos, nenggitu kolé méu. 
ACT.7.52	Céing oné mai sanggéd nabi ata toé wahéngs le empo de méu? Ngot isé mbelé sanggéd ata siot ba keréba, main Cengata Ata Molor, ho’ot polig le méu wahéngn agu mbelén. 
ACT.7.53	Méu poli tiba Wintuk Taurat ata poli caingn le malékat-malékat, maik méu kolé toé lorong.”
ACT.7.54	Du sanggéd Adak Agama situ dengé sanggéd tombo situ, ati disé néhot ata jelok. Tiba lisé ali kérek-ngis. 
ACT.7.55	Maik hi Stéfanus hitut penong le Nai Nggeluk conga nggere-éta awangy, ita angos de Mori Keraéng agu Mori Yésus hesé oné racap wanang de Mori Keraéng. 
ACT.7.56	Mai taén: “Tu’ung kéta, aku ita léngan awang agu Anak Manusia hesé oné racap wanang de Mori Keraéng.” 
ACT.7.57	Landing ciék taungs isé agu cang agu tadu tilud, isé umber hia le watu. 
ACT.7.58	Isé poto hia nggere-pé’ang mai béndar, agu pu’ung pekén hia le watu. Sanggéd taung ata saka-sin na’a jubad olo-mai wa’i de cengata ata reba, ngasangn hi Saulus. 
ACT.7.59	Du rémé pekén lisé, ngaji kin hi Stéfanus: “Yo Mori Yésus, tiba koé Lité nai daku.” 
ACT.7.60	Cang agu tikuln, télés kéta reweng, mai taén: “Mori néka koé tanggong oné iséy ndékok ho’o!” Poli kaut curup hitun, itug kali rowan.
ACT.8.1	Hi Saulus lorong kolé liha mbelé hi Stéfanus.
ACT.8.1	Du hitu wangkag wahéng taungs weki serani oné Yérusalém. Sanggéd taung isé, pi-pot losid oné tana Yudéa agu Samaria, maik rasul-rasul toé gorid te losi. 
ACT.8.2	Sanggéd ata nggeluk boak rapu di Stéfanus agu rétang taungs. 
ACT.8.3	Maik hi Saulus wuli kin te wahéng ata serani situ, agu hia ngo oné nété-néténg mbaru agu ndola nggere-pé’ang ata rona agu iné-waid agu téi isé kudut na’a oné buis.
ACT.8.4	Isét mbihi-mbehar situ labok oné tana hitus cang agu wéro Keréba Di’ad. 
ACT.8.5	Hi Pelipus ngo oné ca béndar oné tana Samaria agu tombo Mesias oné sanggén ata nitu. 
ACT.8.6	Du dengén lata do situ tombo di Pelipus agu ita gantang situt pandé diha, sanggéd taung isé séngét tu’ung-tu’ung kéta apa kaut tombo diha. 
ACT.8.7	Ai oné mai isét hena le jing da’at, pé’ang taungs jing da’at situ cang agu werés kétas agu dod kolé ata péko agu ata senggét ina taungs. 
ACT.8.8	Landing hitu naka taungs sanggéd ata oné béndar hitu.
ACT.8.9	Oné béndar hitu manga cengata ngasangn hi Simon ata danong main ciri ata mbeko da’at, ata pandé lenget taung ata Samaria. Agu mékok néhot hia cengata ata mésé. 
ACT.8.10	Sanggén ata, ata tu’a agu ata koé, lut hia agu mai taén: “Ata ho’o cau kuasa de Mori Keraéng ata caron Kuasa Mésé.” 
ACT.8.11	Isé lut hia, ai dondé bailn ga pandé lenget isé ali mbekon. 
ACT.8.12	Maik te ho’on isé imbi hi Pelipus hitut ba Keréba Di’a latang te Adak de Mori Keraéng agu latang te Mori Yésus Kristus agu cebong isé le waé serani, ata rona agu iné-wai. 
ACT.8.13	Hi Simon kolé imbiy, agu du poli cebong le waé serani, hia cama-cama molé taung agu hi Pelipus agu lenget kolé hia, du itad liha gantang agu tanda lenget situt mésé.
ACT.8.14	Du dengé le rasul-rasul oné Yérusalém, te oné tana Samaria poli tiba reweng de Mori Keraéng, isé wuat hi Pétrus agu hi Yohanés ngo nitu. 
ACT.8.15	Cai nitus, rasul situ sua, ngajis, kudut sanggéd ata Samaria situ tiba Nai Nggeluks. 
ACT.8.16	Ai Nai Nggeluk toé di wa’u oné cengatan oné mai isé, ai isé hanang cebong oné ngasang de Mori Yésus. 
ACT.8.17	Og kali isét sua situ témba liméd éta sa’i disé, itu kali tiba lisé Nai Nggeluk. 
ACT.8.18	Du ita li Simon Nai Nggeluk hitu téi ali témba limé de rasul-rasul situ, hia awar isé ali téi séng, 
ACT.8.19	agu mai taén: “Téing koé oné aku iwon kuasa hitu, kudut émé témba kolé limé daku éta sa’i data, hia kolé ngancéng tiba Nai Nggeluk.” 
ACT.8.20	Maik mai taé di Pétrus agu hia: “Nahé ampus kéta taung séngm situ cama agu hau, ai le nuk de hau, ngancéng le hau weli le séng nabit de Mori Keraéng. 
ACT.8.21	Toé manga hakm hau oné bicar ho’o, ai naim toé helek oné ranga de Mori Keraéng. 
ACT.8.22	Landing hitu, paka teser oné mai ndékokm ho’o, agu ngaji kamping Mori Keraéng, kudut ampong koé Liha nuk naim ho’o. 
ACT.8.23	Ai ita laku, nai de hau cama ného pesu hiot pa’it agu hena le serénté da’at.” 
ACT.8.24	Mai walé di Simon: “Ngaji koé kolé méu latang te aku oné ranga de Mori Keraéng, boto cai ruda oné akus sanggéd situt poli taéd le méu.”
ACT.8.25	Du poli taung téi saka-si agu keréba reweng de Mori Keraéng, og kali koléd nggere-oné Yérusalém agu oné salang, isé tombo Keréba Di’a oné néténg-néténg béo tana Samaria.
ACT.8.26	Poli hitu taé le malékat de Mori Keraéng agu hi Pelipus: “Angkakh ga, agu ngo sili lut salang redu oné mai Yérusalém nggere-sili Gaza.” Salang hitu lingi-lengotn. 
ACT.8.27	Itug kali hesén agu ngon hi Pelipus. Manga cengata ata Étiopia, cengata pegawé de raja, ata mésé agu kepala ata nipu bora di Sri Kandaké raja iné-wai disét tana Étiopia ata ngo oné Yérusalém kudut ngaji. 
ACT.8.28	Ata hitu lari lako kudut koléy, agu lonto oné kerétan, lari kéta bacang surak di nabi Yésaya. 
ACT.8.29	Mai taé de Nai Nggeluk agu hi Pelipus: “Ngo nituh, agu lako ruis keréta hituh.” 
ACT.8.30	Gélang-gélang hi Pelipus ngo nitun, agu dengé liha pegawé de raja hitu lari kéta bacang surak di nabi Yésaya. Mai taé di Pelipus: “Pecing lité apa hitut bacang dité?” 
ACT.8.31	Mai walén: “Co’o kong pecingn laku émé toé manga atan te toing aku?” Itu kali tegi liha te léti kerétan agu lonto baling mai hia. 
ACT.8.32	Surak hitut bacang diha nenggo’oy:
ACT.8.32	Cama ného jimbal aru kudut mbeléy,
ACT.8.32	agu cama kolé ného anak jimbal dopel du rémé longké wulun,
ACT.8.32	nenggitu kolé néng Hia, toé wuka mu’un.
ACT.8.33	Hia rendak latay, agu toé pati-agil latang te Hia;
ACT.8.33	céing weli ata tombon uku Diha? Ai mamurg nawan oné mai lino.”
ACT.8.34	Mai taé de pegawé de raja hitu agu hi Pelipus: “Aku réi ité, ngong céing tombo de nabi ho’o? Tombo weki run ko tombo ata banay?” 
ACT.8.35	Itug kali pu’ung tombon hi Pelipus lorong oné mai surak hitu, ba Keréba Di’a de Mori Yésus latang te pegawé hitu. 
ACT.8.36	Isé lako rudas, dengkir cai oné ca osang ata manga waén. Mai taé de pegawé de raja hitu: “Lélo, nitu manga waé; manga kin do’ong latang te aku kudut cebong le waé serani?” [
ACT.8.37	Walé li Pelipus: “Émé mai wa mai nain tu’ung imbi dité, ngancéng.” Mai walén: “Imbi laku te Mori Yésus Kristus hitu Anak de Mori Keraéng.”] 
ACT.8.38	Ata Étiopia hitu jera asi kerétan, agu isét sua wa’u ngo wa waés, hi Pelipus agu pegawé hitu, og kali cebongn hia li Pelipus. 
ACT.8.39	Du koléd wa mai waé, Nai Nggeluk dumuk dadé kaut hi Pelipus, wiga pegawé de raja hitu toé ita hian ga. Hia lako ruday déméng agu nisang nain. 
ACT.8.40	Kali hi Pelipus rodo manga kaut oné béndar Asdod. Hia liba tana hituy agu ba Keréba Di’a oné sanggén béndar dengkir agu cain oné Kaisaréa.
ACT.9.1	Lari nggitun, nai di Saulus rémé kéta ruan te ngerek agu kudut mbelé ata nungku de Mori Yésus. Hia ngo cumang agu Imam Mésé 
ACT.9.2	agu tegi surak kuasa kudut ba diha oné mbaru-mbaru ngaji data Yahudi, oné Damsyik, kudut émé cumang agu ata rona ko iné-wai ata lorong Salang de Mori Yésus, hia ngancéng deko agu sorok isé nggere-oné Yérusalém.
ACT.9.3	Lari lakon hia nggere-oné Damsyik, du ruis cai oné béndar hitu, rodo tuan néra éta mai awang léok hia. 
ACT.9.4	Hia cembary, agu dengé reweng ata curup oné hia: “Oé Saulus! Saulus, co’o tara wahéng Akum hau?” 
ACT.9.5	Mai walé di Saulus: “Céing néng ité Mori.” Mai walén: “Aku Mori Yésus hitut wahéng de hau. 
ACT.9.6	Maik to’oh ga, agu ngoh oné béndar. Nitu manga ata taé agu hau, apa ata paka pandé de hau.” 
ACT.9.7	Haé lako diha kolé lenget taungs, ai isé kolé dengé reweng hitu, maik toé manga ita atan. 
ACT.9.8	To’o wa mai hi Saulus agu hesé, itu kali wukas matan, maik toé ngancéng ita apa-apay; isé paka todang hia nggere-oné béndar Damsyik. 
ACT.9.9	Tédéng telu leso hia toé ngancéng ita apa-apay, agu tédéng du hitu kolé hia toé hangy agu toé inungy.
ACT.9.10	Oné Damsyik manga cengata ata nungku de Mori Yésus, ngasangn hi Ananias. Mori taé agu hia oné itang diha: “Ananias!” Mai walén: “Ho’ok aku Mori!” 
ACT.9.11	Mai taé de Mori Yésus: “Hesé ga, agu ngoh ga oné salang ata ngasangn ‘Salang Helek’ agu kawé oné mbaru di Yudas cengata ata oné mai Tarsus ngasangn hi Saulus. Hia lari ngajin 
ACT.9.12	agu oné uréng, hia ita cengata, ngasangn hi Ananias ngo oné agu témba limén oné sa’i diha, kudut hia ngancéng ita koléy.” 
ACT.9.13	Mai taé di Ananias: “Mori, oné mai sanggéd ata, dengé laku ata hitu do kéta pandé da’atn kamping ata lut Ité oné Yérusalém. 
ACT.9.14	Céwén kolé cé’é ho’o hia manga kuasan oné mai imam-imam kepala kudut deko sanggéd ata caro ngasang Dité.” 
ACT.9.15	Maik reweng de Mori Yésus agu hia: “Ngoh ga, ai ata ho’o poli lirn latang te Aku, kudut ba keréba ngasang Daku oné ranga de wa’u-wa’u bana agu oné raja-raja agu sanggéd ata Israél. 
ACT.9.16	Weki rug Aku te toi oné hia, do kéta susa ata paka tanggong liha ali ngasang Daku.” 
ACT.9.17	Og kali ngo nitun hi Ananias agu ocok oné mbaru hitu. Hia témba limén bétan sa’i di Saulus, mai taén: “Asé-ka’é daku Saulus, Mori Yésus hitut poli toto wekin agu hau oné salang hitut lagém, poli jera aku mai cé’é hau, kudut hau ngancéng ita koléh agu penong le Nai Nggeluk.” 
ACT.9.18	Du hitu muing néhot loda kaut sawot matan wiga hia ngancéng ita koléy. To’o hia, itug kali cebong le waé seranin. 
ACT.9.19	Du poli hangn hia, mberes kolé wekin.
ACT.9.19	Hi Saulus pisa leso ka’éngn oné réha sanggéd ata nungku oné Damsyik. 
ACT.9.20	Du hitu hia ba keréba di’a latang te Mori Yésus oné mbaru-mbaru ngaji agu tombo te Mori Yésus hitu Anak de Mori Keraéng. 
ACT.9.21	Sanggéd ata situt dengé tombo hitu, lenget taungs agu mai taéd: “Cala hia ho’op ata kudut mbelé céing kaut ata caro ngasang de Mori Yésus oné Yérusalém? Agu toé weli mai cé’é ho’o diha kudut deko agu sorok isé oné ranga de imam-imam kepala?” 
ACT.9.22	Maik kérong di Saulus tambang mésén agu hia pandé bules nai de sanggéd ata Yahudi situt ka’éng oné Damsyik, ai hia téing tanda te Mori Yésus hitu Mésias.
ACT.9.23	Pisa leso poli hitu, ata Yahudi bantangs kudut nanéng te mbelé hi Saulus. 
ACT.9.24	Maik nuk da’at hitu pecing li Saulus. Wié-lesod sanggéd ata Yahudi lami taungs lewang béndar, kudut ngancéng mbelé hia. 
ACT.9.25	Koném nenggitu ca wié, ata nungkun dadé hia agu ulur le roto éta mai tembok béndar.
ACT.9.26	Du cain hi Saulus oné Yérusalém, nanéng kudut neki-ca agu ata nungku, maik sanggéd isé rantang taungs, ai toé imbi lisé, hia kolé cengata ata nungku. 
ACT.9.27	Maik hi Barnabas tiba hia agu dadé hia oné ranga de rasul-rasul agu tombo taung agu isé, co’o hi Saulus cumang agu Mori Yésus oné beréha salang agu Mori Yésus tombo agu hia agu co’o mberes diha toing ata oné Damsyik le ngasang de Mori Yésus. 
ACT.9.28	Hi Saulus ka’éng cama-cama agu isé oné Yérusalém agu séméngak kétay toing atan le ngasang de Mori Yésus. 
ACT.9.29	Hia kolé tombo agu réi sina-cé’é agu ata Yahudi situt curup Yunani, maik isé wuli kudut mbelé hia. 
ACT.9.30	Du pecing apa hitu le asé-ka’é situt ca imbis, isé dadé hia oné Kaisaréa, agu nitu main wuat hia nggere-oné Tarsus.
ACT.9.31	Tédéng pisa wulang sanggéd weki serani oné tana Yudéa, Galiléa, agu Samaria meler kétas. Ata serani situ hiang kéta Mori Keraéng agu tambang kolé bekad ali campé de Nai Nggeluk.
ACT.9.32	Du hitu hi Pétrus lako léok-béo, ngo néténg tanay. Hia cénggo koléy oné ata nggeluk situt ka’éng oné Lida. 
ACT.9.33	Nitu cumang liha hi Énéas, ata alo ntaung’g halas kin oné wongka tokon, ai pékoy. 
ACT.9.34	Mai taé di Pétrus: “Énéas, Mori Yésus Kristus pandé ina hau, to’o ga agu hidi di’a wongka tokom!” Du hitu muing to’on ata hitu. 
ACT.9.35	Sanggéd ata Lida agu Saron ita hia, itug kali holés nggere-oné Mori Keraéng.
ACT.9.36	Oné béndar Yopé manga cengata ata nungku iné-wai, ngasangn hi Tabita – oné curup Yunanin hi Dorkas. Iné-wai hitu do kéta pandé di’an, agu téi reco. 
ACT.9.37	Maik du hitu betiy agu rowan. Du poli cebong, rapun loling oné lo’ang étay. 
ACT.9.38	Ai Lida hitu ruis agu Yopé, ata nungku situt dengé hi Pétrus manga oné Lida, jera lisé sua taus ngo siro hia agu tegi: “Gélang koé mai oné béo dami.” 
ACT.9.39	Itug kali mengkekn hi Pétrus agu ngo cama-cama agu isé. Du cain nitu, dadé hia lisé nggere-éta lo’ang. Sanggéd iné-wai luang mai hesé ruis hi Pétrus, cang agu rétangd, isé toi oné hia, sanggéd baju agu ceca situt pandé di Dorkas du hia lari mosé cama-cama agu isén. 
ACT.9.40	Maik hi Pétrus jera isé ngo pé’ang taungs, itug kali tikuln agu ngaji. Poli hitu holés nggere-oné rapu hitu agu mai taén: “Tabita, to’oh ga!” Itug kali wukad mata di Tabita agu du ita hi Pétrus, hia to’o agu lontoy. 
ACT.9.41	Hi Pétrus cau limén agu campé hia kudut hesén. Poli hitu béntas liha sanggéd ata nungku agu sanggéd iné-wai luang, itu kali toto agu isén, te iné-wai hitu mosé koléy. 
ACT.9.42	Tombo hitu wéro-émbon oné temu tana Yopé agu do ata ciri imbis oné Mori Keraéng. 
ACT.9.43	Poli hitu hi Pétrus remo béhéngn ka’éng oné Yopé oné mbaru di Simon, cengata tukang luit.
ACT.10.1	Oné Kaisaréa, manga cengata ata rona ngasangn hi Kornélius. Hia kepala serdadu data Italia. 
ACT.10.2	Hia nggelukn, agu sanggéd ata oné mbarun hiang Mori Keraéng agu dongkalin téi reco oné ata Yahudi agu dondé ngaji kamping Mori Keraéng. 
ACT.10.3	Oné itang diha, aram ongga telu le mané, si’ang kéta itan liha, cengata malékat de Mori Keraéng ngo oné mbarun agu mai taén ngong hia: “Oé Kornélius!” 
ACT.10.4	Hia lélo malékat hitu agu déméng rantang, mai taén: “Co’o tombo dité, Tuang?” Mai walé de malékat hitu agu hia: “Sanggéd ngajim agu recom, cai oné ranga de Mori Keraéng agu Mori Keraéng nuk hauy.” 
ACT.10.5	Ho’o muing ga jera pisa taun ata ngo oné Yopé kudut curu cengata ata ngasangn hi Simon, ata caron kolé hi Pétrus. 
ACT.10.6	Hia ka’éng oné mbaru de tukang luity, ngasangn hi Simon ata ka’éng lupi tacik. 
ACT.10.7	Du poli tombon malékat hitu, itug kali legong hia, bénta liha sua taus mendin agu cengata serdadu ata nggeluk, oné mai sanggéd ata situt laséng cama-cama agu hia. 
ACT.10.8	Du poli tombo taung sanggéd cao-ca oné isé, hia jera isé nggere-oné Yopé.
ACT.10.9	Ného diangn, aik lesak leso, ata telu situ lari lakod oné salang agu tiong te cais oné Yopé, tuké hi Pétrus nggere-éta mbaru kudut ngaji. 
ACT.10.10	Hia noing darém agu nanang te lompongy, maik lari pandéd lompong, dumuk lambong nai diha le kuasa nggeluk. 
ACT.10.11	Ita liha lénga awang agu wa’u éta mai cama ného towé ngéngga ata wéo oné pat bincungn ata wa’u nggere-wa tana. 
ACT.10.12	Ita liha bonén, do kéta kaka wa’i pat, kaka horos wa tana, agu kaka lélap. 
ACT.10.13	Dengé kolé liha ca reweng ata nggo’o taén: “To’o Pétrus ga, mbelés agu hangh ga!” 
ACT.10.14	Maik mai taé di Pétrus: “Toé oo Mori, ai aku toé dé’it laséng hang apa kaut ata ireng agu rinek.” 
ACT.10.15	Dengé kolé te sua ngkalin reweng hitut taé agu hia: “Apa ata kop le Mori Keraéng, néka ireng kauts le hau.” 
ACT.10.16	Itang ho’o telungkalin muing jarin, agu poli kaut hitu, tétis kaka situ nggere-éta awang.
ACT.10.17	Lari kéta réi oné nain hi Pétrus, apa betuan situt poli ita diha, ata siot jera di Kornélius kudut kawé mbaru di Pétrus, ngai hesé kid olo mai para. 
ACT.10.18	Isé bénta cengata agu réi, asa hi Simon ata caron kolé hi Pétrus, ka’éng oné mbaru hituy.
ACT.10.19	Lari kéta nuk apa betuan apa hitut ita diha, mai taé de Nai Nggeluk agu hia: “Manga telu ata lari kawé hau. 
ACT.10.20	To’oh ga, wa’u nggere-wa agu ngo cama-cama agu isé, metek kéta naim, ai Aku ata jera isé.” 
ACT.10.21	Itu kali wa’u nggere-wan hi Pétrus agu mai taén ngong ata situ: “Aku hitut kawé de méu, co’o kali mai de méu ga?” 
ACT.10.22	Mai walé disé: “Hi Kornélius cengata kepala serdadu ata nggeluk agu hiang Mori Keraéng, agu pecing taung lata di’a diha, oné mai sanggéd wa’u Yahudi poli toi le malékat nggeluk, kudut hia siro ité, nggere-oné mbarun, agu kudut séngét apa kaut tombo dité agu hia.” 
ACT.10.23	Itu kali po’é isé, kudut toko nitus wié hitu.
ACT.10.23	Ného diangn, to’o hia agu ngo cama-cama agu isé agu pisa taus asé-ka’é oné mai Yopé te réma hia. 
ACT.10.24	Ného diangn, cais isé oné Kaisaréa, lari géréng kin hi Kornélius, agu hia poli bénta taung sanggéd asé-ka’én, agu sanggéd haé pecingn kudut nempung. 
ACT.10.25	Du ngo onén hi Pétrus, mai curu li Kornélius. Hia tikul wa wa’i di Pétrus agu suju hia. 
ACT.10.26	Landing hi Pétrus pandé hesé hia agu mai taén: “To’oh ga, aku hanang manusia bog.” 
ACT.10.27	Lari lako ngo nggere-onén tombo-tombo kin hia, cai oné ita liha do kéta ata lari nempungd. 
ACT.10.28	Mai taé diha agu isé: “Pecing le méu, ré’ing tu’ung kéta ata Yahudi te pandé haé reba ko ngo léjong oné ata toé Yahudi. Landing Mori Keraéng poli toi agu aku, kudut aku néka caro cengatan ata rinek ko ireng. 
ACT.10.29	Itu tara toé manga do’ong'g aku kudut mai cé’é ho’o, du bénta akus méu. Te ho’on pecing’g laku, te co’on tara béntag aku.” 
ACT.10.30	Mai walé di Kornélius: “Oné pat, aik cama ného ho’o ga, ongga telu le mané, aku lari ngajig oné mbarug. Rodo hesé cengata olo mai ranga daku, ceca sélékn, ndilep kétas, 
ACT.10.31	agu mai taen: Oé Kornélius, ngaji de hau dengé taungs le Mori Keraéng agu sanggéd recom, nuk taungs Liha. 
ACT.10.32	Landing hitu jera ata ngo oné Yopé, kudut curu hi Simon ata caron kolé hi Pétrus, hia lari toko oné mbaru di Simon, cengata tukang luit, ata ka’éng lupi tacik. 
ACT.10.33	Itu tara gélang-gélang jera ata ngo curu ité agu ali nisang nai ité mai cé’é ho’o. Te ho’on manga taung ami ga oné ranga de Mori Keraéng, kudut séngét apa kaut perénta de Mori Keraéng lut ité.”
ACT.10.34	Itu kali pu’ung tombon hi Pétrus: “Ata tu’ungn, baég laku Mori Keraéng toé manga pandé woléng atan. 
ACT.10.35	Néténg ata oné mai wa’u nia kaut, ata hiang Hia, agu ata pandé molor, henan oné nai Diha. 
ACT.10.36	Hituy reweng hitut tombo Liha oné ata Israél, du Hia ba keréba hambor agu meler lut Mori Yésus Kristus, Mori de sanggén ata. 
ACT.10.37	Pecing taung le méu, sanggéd cao-ca ata poli jarin oné temu tana Yudéa, pu’ung oné mai Galiléa, du poli cebong hitut keréba di Yohanés, 
ACT.10.38	ngong latang te Mori Yésus oné mai Nasarét: Co’o Mori Keraéng palas Hia ali Nai Nggeluk agu ali kuasa. Hia lako-léok béoy, cang agu pandé di’ay agu pandé ina sanggéd ata situt hena le jing da’at, ai Mori Keraéng loréng Hiay. 
ACT.10.39	Ami ho’o ata saka-si sanggéd taung situt pandé Diha oné tana data Yahudi agu oné Yérusalém; agu isé poli mbelé Hia ali wéo Hia oné haju panggol. 
ACT.10.40	Mori Keraéng pandé mosé kolé Hia oné leso te telun agu ondang Hia toto wekin, 
ACT.10.41	toé nggere-oné sanggén wa’u Yahudi, maik oné ata saka-si, ata bebolon poli toi le run Mori Keraéng, ngong oné ami ata poli hang agu inung cama-cama agu Hia, du Hia poli mosé kolé oné mai ata matan. 
ACT.10.42	Hia poli jera ami ba keréba oné sanggén wa’u Yahudi hitu, agu téi saka-si te Hia hitu poli tétin le Mori Keraéng te ciri Adak latang te ata mosé agu ata mata. 
ACT.10.43	Ngong Hia saka-si de sanggéd nabi, te céing kaut ata imbi Hia, te haéng ampong ndékok lut ngasang Diha.”
ACT.10.44	Lari tombo nggitun hi Pétrus, wa’u Nai Nggeluk éta mai sanggéd ata situt séngét keréba di’a hitu. 
ACT.10.45	Sanggéd ata Yahudi situt imbi, ata lut hi Pétrus, lenget ali ita nabit ngong Nai Nggeluk hitut palong oné ata wa’u bana koléy, 
ACT.10.46	dengé lisé sanggéd ata situ tombo nia kaut dumpu oné mu’ud agu naring Mori Keraéngs. Itug kali mai taé di Pétrus: 
ACT.10.47	“Ngancéng weli pampangd ata so’o te cebong le waé seranis, ai isé poli tiba Nai Nggeluk cama ného ité?” 
ACT.10.48	Itu kali jera liha kudut cebong le waé seranis oné ngasang de Mori Yésus Kristus. Poli hitu tegi lisé agu hi Pétrus kudut ka’éng nitu pisa leson kolé cama-cama agu isé.
ACT.11.1	Rasul-rasul agu sanggéd asé-ka’é situt ca imbis oné Yudéa dengé te uku bana kolé tiba reweng de Mori Keraéngs.
ACT.11.2	Du cain hi Pétrus oné Yérusalém, sanggéd taung ata Yahudi ata poli imbi Mori Yésus, woléng tau nukd agu hia. 
ACT.11.3	Mai taé disé: “Hau poli ngo oné mbaru data toé sunat agu hang cama-cama agu iséh.” 
ACT.11.4	Maik hi Pétrus tombo si’ang kéta sanggéd cao-ca, pir ca-cas, mai taén: 
ACT.11.5	“Aku lari ngajig oné béndar Yopé, rodo penong kaut déwa daku ali kuasa nggeluk agu aku urék: Manga ca ného towé ngéngga ata wéo oné patd bincungn, wa’u éta mai awangn haéng olo mai ranga daku. 
ACT.11.6	Lélo di’a-di’a kéta laku, agu bonén ita laku, sanggéd kaka wa’i pat agu kaka mila agu kaka horos wa tana, agu kaka lélap. 
ACT.11.7	Dengé kolé laku reweng ata curup agu aku: To’o ga Pétrus, mbelés agu hangs ga! 
ACT.11.8	Maik mai taé daku: Toé o Mori, ai toé dé’it manté laku hang ata ireng agu rinek. 
ACT.11.9	Maik latang te sua ngkalin, reweng éta mai Surga, taé agu aku: Apa ata kopn le Mori Keraéng, néka manga taé ireng kaut le hau! 
ACT.11.10	Uré hitu telungkalin, poli hitu poto kolé taungs nggere-éta awang. 
ACT.11.11	Du hitu muing dumuk hesé ata telus olo mai mbaru baté ka’éng dami, isé mai cumang akus oné mai Kaisaréa. 
ACT.11.12	Mai taé de Nai Nggeluk agu aku: Ngo ga cama laing agu isé agu néka pandé woléng-woléngs le hau! Asé –ka’é daku situt enem-tau lut akus. Ami ocok oné mbaru data situkm, 
ACT.11.13	agu hia tombo agu ami, co’o hia ita cengata malékat hesé oné mbarun agu taé oné hia: Jera ata, ngo oné Yopé kudut curu hi Simon ata te caron hi Pétrus. 
ACT.11.14	Hia te ba keréba di’a latang te méu agu sanggéd haé mbarus te selamakm. 
ACT.11.15	Du pu’ung tombog aku, wa’u éta mai Nai Nggeluk oné isé, cama ného oné ité danong. 
ACT.11.16	Du hitu nuk kolé laku latang te curup de Mori Yésus: Hi Yohanés cebong ata le waé, maik méu te cebong le Nai Nggelukm. 
ACT.11.17	Jari, émé Mori Keraéng téi nabit ata camas oné isé ného oné ité, du ité imbi oné Mori Yésus Kristus, wiga co’o laku ré’ingn Hia?” 
ACT.11.18	Du dengén lisé tombo hitu, itus kali toé ngaokd, agu naring Mori Keraéngs, mai taéd: “Jari latang te wa’u bana kolé Mori Keraéng téing teser kudut titong nggere-oné mosé tédéng lén.”
ACT.11.19	Lari nggitun asé-ka’é ca imbi siot wécak ali pandé da’at hiot poli mbelé hi Stéfanus, losi haéng oné Fénisia, Siprus agu Antiokhia, maik isé wéro Injil oné ata Yahudi kanang.
ACT.11.20	Maik oné mai isé manga pisa taus ata Siprus agu ata Kiréné ata poli imbid, cai oné Antiokhia agu tombo oné sanggéd ata curup Yunani agu keréba latang te Mori Yésus. 
ACT.11.21	Kuasa de Mori Keraéng loréng iséy, wiga do kolé ata imbi agu holés nggere-oné Mori Keraéngs.
ACT.11.22	Keréba latang te isé situ dengé kolé le weki serani oné Yérusalém, itu kali weki serani situ wuat hi Barnabas ngo oné Antiokhia. 
ACT.11.23	Du cain hi Barnabas agu ita widang de Mori Keraéng latangt isé, nisang kéta nain. Hia toing isé, kudut sanggéd isé mai wa mai nain junggu oné Mori Keraéng, 
ACT.11.24	ai hi Barnabas cengata ata di’a, penong le Nai Nggeluk agu imbi. Wiga do kéta ata imbi Mori Keraéngs. 
ACT.11.25	Poli hitu ngo hi Barnabas oné Tarsus, kudut kawé hi Saulus, agu du poli cumang agu hia, dadé liha nggere-oné Antiokhia. 
ACT.11.26	Isé ka’éng cama-camas agu ata serani nitu tédéng ca ntaung, cang agu toing atas. Oné Antiokhia hitu laring cain caro lata, sanggéd ata nungku situ ata Kristén.
ACT.11.27	Du hitu pisa taus nabi mai oné mai Yérusalém, ngo oné Antiokhia. 
ACT.11.28	Cengata oné mai isé ata ngasangn hi Agabus to’o ali kuasa de Nai Nggeluk, mai taé diha, oné temu tana lino te cai darem mésé. Jarin darem mésé hitu oné uwa di Klaudius. 
ACT.11.29	Og kali sanggéd ata nungku ca nais kudut katu campé disé lorong manga néténg weki agu katu lisé latang asé-ka’é situt ca imbi oné Yudéa. 
ACT.11.30	Campé disé situ katu oné sanggéd taung ata tu’a laing, lut hi Barnabas agu hi Saulus.
ACT.12.1	Aik du hitug Raja Hérodés pu’ungn pandé da’at latang pisa taus weki serani. 
ACT.12.2	Hia jera mbelé hi Yakobus ka’é di Yohanés ali sempilang. 
ACT.12.3	Du ita liha nisang kéta nai data Yahudi, itu kali ruda olon jera deko hi Pétrus. Du hitu leso ramé Roti Toé Manga Ragin. 
ACT.12.4	Du poli dekon hi Pétrus jera li Hérodés na’a oné buiy agu lami le pat dantep serdadu, agu néténg-néténg dantep pat serdadu. Betuan diha, kudut poli Paska hia bicar hi Pétrus olo mai ranga data do. 
ACT.12.5	Nenggituy dé tara na’a oné buin hi Pétrus. Maik weki serani seber te ngaji kamping Mori Keraéng latang te hia.
ACT.12.6	Le wié du toé di bicar hi Pétrus olo mai ranga data do, hi Pétrus toko oné bahi-réha sua taus serdadu, ranté taungs limé suan agu olo mai para manga kolé isét lami bui hitu. 
ACT.12.7	Rodo hesé cengata malékat de Mori Keraéng ruis hi Pétrus agu gérak taung oné lo’ang bui hitu. Malékat hitu entap hi Pétrus kudut kéngkon, mai taén: “To’o gélang é!” Du hitu muing kedok taungs ranté oné mai limé di Pétrus. 
ACT.12.8	Poli hitu mai taé de malékat hitu agu hia: “Pongo awakm, agu paké sepatum!” Pandé taung situ liha. Poli hitu mai taé de malékat hitu agu hia: “Paké jubam agu lut akuh!” 
ACT.12.9	Og kali lutn liha malékat hitu nggere-pé’ang, agu toé pecing liha, te pandé de malékat hitu jari tu’ung kéta, bet diha hia urey. 
ACT.12.10	Du lagén lisé osang lami laring cain, agu osang lami te suan, cais isé oné lewang beci hitut kudut ngo oné béndar. Lewang hitu céngka le run latang te lako disé. Du cai bepé’ang, isé lako haéng comong salang agu rodo legong hia le malékat hitu. 
ACT.12.11	Du noingn hi Pétrus, mai taén: “Pecing laku ga, tu’ung-tu’ung kéta Mori Keraéng poli jera malékatN agu pandé selamak aku oné mai limé di Hérodés agu oné mai sanggéd cao-ca situt bengkes data Yahudi.” 
ACT.12.12	Poli kaut noingn, ngo hia oné mbaru di Maria endé di Yohanés ata le caron hi Markus. Nitu do kéta ata lari nempung agu ngajis. 
ACT.12.13	Du nontongn liha para olo, mai cengata mendi iné-wai ngasangn hi Rodé, kudut pecing céing hitut nontong para. 
ACT.12.14	Pecing muing liha, reweng di Pétrus, maik ali nisang nain, hia toé olong wuka para hitu, maik gélang-gélang ngo kolé onéy, kudut tombo te hi Pétrus manga olo mai paray. 
ACT.12.15	Mai taé disé ngong iné-wai hitu: “Nupa hau-a?” Maik hia taé agu isé, tu’ung-tu’ung kéta. Mai kolé taé disé: “Hitu malekatn.” 
ACT.12.16	Lari nggitun, hi Pétrus ruda kin nontong agu du wukan para, ita hia lisé, lenget kéta taungs. 
ACT.12.17	Maik hi Pétrus pépas limén te ré’ing isé, kudut isé néka ngaoks. Itu kali tombon co’o Mori Keraéng karong hia pé’ang oné mai bui. Mai taén: “Tombo kolé le méu pé’ang daku ho’o oné hi Yakobus agu sanggéd asé-ka’é dité.” Og kali lako rudan agu ngo oné osang cebanay.
ACT.12.18	Ného diang gulan, gagur-wéléks sanggéd serdadu situ. Isé réi cama taud, co'o tara toé mangan hi Pétrus.
ACT.12.19	Hi Hérodés jera kawé hi Pétrus, maik toé cumangy. Itu kali hi Hérodés jera kudut céca sanggéd isét lamin agu mbelés. Poli hitu hi Hérodés hésing oné mai Yudéan nggere-oné Kaisaréa agu ka’éng nituy.
ACT.12.20	Hi Hérodés rabo kétay agu ata Tirus agu Sidon. Og kali bantang camad kudut ngo cumang hi Hérodés. Isé olong emi nai di Blastus, hiat wintuk laing oné mbaru de raja, te cupu mai iséy. Itu kali tegi hambor, ai isé weli bokong oné mai tana de raja. 
ACT.12.21	Oné ca leso ata poli rekén, hi Hérodés sélék ceca rajan, lonto lobo kedéra agu curup kamping isé. 
ACT.12.22	Sanggéd ro’éng rai-raos kétas, mai taéd: “Ho’o reweng de déwa, toé reweng de manusia!” 
ACT.12.23	Du hitu kéta muing onggan hi Hérodés le malékat de Mori Keraéng, ai hia toé hiang Mori Keraéng; hang le uli taung wekin wiga matan.
ACT.12.24	Lari nggitun, tambang kéta bekan reweng de Mori Keraéng agu tambang dod ata dengén. 
ACT.12.25	Hi Barnabas agu hi Saulus kolé oné mai Yérusalém du polig gori disé. Isé dadé hi Yohanés ata le caron kolé hi Markus
ACT.13.1	Du hitu weki serani oné Antiokhia manga pisa taus nabi agu guru, ho’os: hi Barnabas agu hi Siméon ata caron hi Nigér, agu hi Lukius ata Kiréné agu hi Menahém ata ampil agu raja Hérodés agu hi Saulus.
ACT.13.2	Manga ca leso du lari ngaji kamping Mori Keraéng agu puasa, mai taé de Nai Nggeluk: “Pilé koé hi Barnabas agu hi Saulus latang te Aku kudut te gori ata poli lir Laku latang te isé.” 
ACT.13.3	Itus kali puasa agu ngajid, agu du poli témba liméd oné isét sua situ, itus kali sondang lisé ngod.
ACT.13.4	Landing le jera de Nai Nggeluk, hi Barnabas agu hi Saulus ngo oné Seleukia, agu nitu maid lajar nggere-oné nuca Siprus. 
ACT.13.5	Du caid oné Salamis, isé keréba reweng de Mori Keraéngs oné sanggéd mbaru ngaji data Yahudi. Hi Yohanés lut isé luing te campé isé.
ACT.13.6	Isé lako léok nuca hitus dengkir cai oné Pafos. Nitu isé cumang agu hi Baryésus. Hia cengata ata mbeko agu nabi tangké. 
ACT.13.7	Hia haé reba de Gubernur nuca hitu hi Sérgius Paulus, cengata ata cedek. Gubernur hitu bénta hi Barnabas agu hi Saulus, ai hia nanang séngét reweng de Mori Keraéng. 
ACT.13.8	Maik hi Élimas, ata mbeko hitu – hitu betuan ngasang diha, pandé do’ong isé agu pandé péndot Gubernur hitu oné mai imbin. 
ACT.13.9	Maik hi Saulus hitut béntan hi Paulus, ata penong le Nai Nggeluk, lélo tulak hi Elimas, 
ACT.13.10	agu mai taén: “Oé jing da’at, hau penong kaut le nggopét agu da’at, hau bali de sanggéd molor, toé tara emoh pandé péndot Salang helek de Mori Keraéng? 
ACT.13.11	Ho’o ga, lélo! Kuasa de Mori Keraéng wahéng hau te ciri butah, wiga pisa leso béhéngn hau toé ngancéng ita mata lesoh.” Du hitu muing noingn ata hitu lamong le rewung agu nendep matan, wiga kawé ata kudut todang hia. 
ACT.13.12	Du ita ata hitut rodo butay, imbig le gubernur hitu, hia lenget ali toing de Mori Keraéng.
ACT.13.13	Itu kali hi Paulus agu haé reban ledong tana Pafos agu lajar nggere-oné béndar Pérga oné tana Pamfilia, maik hi Yohanés ledong iséy, itu kali kolén nggere-oné Yérusalém. 
ACT.13.14	Oné mai Pérga ngo oné béndar Antiokhia tana Pisidia. Du leso sabat isé ngo oné mbaru ngajis, agu lonto nitus. 
ACT.13.15	Du poli bacang oné mai Wintuk Taurat agu surak de sanggéd nabi, isét wintuk laing oné mbaru ngaji réi agu isé: “Asé-ka’én, émé manga tombo oné mai méu, kudut pandé mberes ro’éng so’o, tombo ga!” 
ACT.13.16	Itu kali hesén hi Paulus. Hia téi nangga le limén agu mai taén: “Oe sanggés méu ata Israél, agu méut hiang Mori Keraéng, séngét di’a-di’a!” 
ACT.13.17	Mori Keraéng de ro’éng Isarél so’o poli lir empo dité agu pandé beka weki so’o, du isé long oné tana Mesir. Ali kuasa mésén Hia karong isé pé’ang oné mai tana hitu. 
ACT.13.18	Patmpulu ntaung béhéngn lembak Diha latang te ba weki disé oné satar mambak. 
ACT.13.19	Du poli pandé ampus taung pitu wa’u oné tana Kanaan, Hia pati tana hitu oné isé kudut ciri tana mbaté disé. 
ACT.13.20	Sanggén taung situ, aram tédéng ho’ot pat ratus limampulu-ntaung. Poli hitu Hia téi isé adak dengkir cai oné uwa di nabi Samuél. 
ACT.13.21	Poli hitu isé tegi cengata raja agu Mori Keraéng téi isé hi Saul anak di Kish oné mai panga di Benyamin, patmpulu ntaung béhéngn. 
ACT.13.22	Du poli hi Saul, Mori Keraéng téti hi Daud ciri raja disé. Latang te hi Daud, Mori Keraéng poli téi saka-si: “Aku poli dumpu hi Daud anak di Isai, cengata ata henan oné nai Daku agu ata pandé sanggéd ngoéng Daku!” 
ACT.13.23	Lorong agu poli rekén, oné mai waé di Daud, Mori Keraéng poli widang Ata Selamak latang te Israél, ngong Mori Yésus. 
ACT.13.24	Du tiong cain Mori Yésus, hi Yohanés poli toing cebong tanda teser oné sanggéd wa’u Israél. 
ACT.13.25	Du kudut cemol gori di Yohanés, mai taé diha: “Le nuk de méu, céing kéta aku ho’o? Aku toé Hia. Ata tu’ungn, Hia mai poli akuy. Te na'a péang sepatu oné mai wa’i Diha kaut, aku toé remok.”
ACT.13.26	Oé asé-ka’é daku méut waé di Abraham, agu méut hiang Mori Keraéng, keréba selamak hitu polig cain oné ité. 
ACT.13.27	Maik, sanggéd weki oné Yérusalém agu sanggéd taung ata tu’a laing, toé tiba Mori Yésus, ngot pandé mata Hia, kudut rapak curup de sanggéd nabi ata bacang lété leso sabat. 
ACT.13.28	Koném po toé dumpu lisé can kaut raja kudut mangan Wintuk mata hitu, maik isé poli tegi agu hi Pilatus kudut mbelé Hia. 
ACT.13.29	Du poli taung rapakd sanggéd cao-ca ata poli tulis latang te Hia, isé na’a wa Hia éta mai haju panggol, poli hitu boakn lisé. 
ACT.13.30	Maik Mori Keraéng pandé mosé kolé Hia oné mai ata mata. 
ACT.13.31	Tédéng pisa minggu Hia toto wekin oné isét lut Hia, oné mai Galiléa haéng oné Yérusalém. Isé situ so’ot ciri saka-si Diha latang te ro’éng so’o. 
ACT.13.32	Ami ho’o ga, ba keréba di’a latang te méu te reké hitut poli téi oné empo dité, 
ACT.13.33	poli rapakn le Mori Keraéng latang te ité, waé disé, ali pandé mosé kolé Mori Yésus, cama ného hitut poli tulis oné mazmur te suan:
ACT.13.33	Hau anak Daku!
ACT.13.33	Aku poli ciri Ema de Hau leso ho’o.
ACT.13.34	Céwén kolé Mori Keraéng poli pandé mosé kolé Hia oné mai ata matan agu Hia toé manga téi kolé oné mata, cama ného hitut poli taé Diha,
ACT.13.34	Aku te téi oné hau reké nggeluk ata patun te imbi,
ACT.13.34	ata poli téing Laku agu hi Daud.
ACT.13.35	Landing hitu Hia kolé curup oné mazmur bana,
ACT.13.35	Hau toé sendo ata nggelukm hena le ampus.
ACT.13.36	Ai oné uwa di Daud pandé sanggéd ngoéng de Mori Keraéng, poli hitu rowa hia agu boak cimping empon, agu hia hena muing le ampus. 
ACT.13.37	Maik Mori Yésus hitut pandé mosé kolé le Mori Keraéng toé manga hena le ampusn. 
ACT.13.38	Jari, pecing di’a-di’a asé-ka’én, landing kaut Liha tara keréba ampong ndékok oné méu. Ali Wintuk di Musa méu toé manga molors. 
ACT.13.39	Kali po oné Hia sanggéd ata imbi pandé molors. 
ACT.13.40	Landing hitu nuk di’a-di’a, boto hena oné méu apa ata poli tulis oné surak de nabi-nabi:
ACT.13.41	“Lélo di’a-di’a, oé méut bocik, méu te lenget agu poli hitu matam,
ACT.13.41	ai Aku pandé ca gori oné uwa de méu,
ACT.13.41	ca gori ata toé kong imbin le méu,
ACT.13.41	émé tombo kolé oné méuy.”
ACT.13.42	Du ngo pé’angn hi Paulus agu hi Barnabas, tegi kolé lisé kudut isé tombo kolé apa situ cepisa oné leso sabat. 
ACT.13.43	Du poli ngaji, do kéta ata Yahudi agu ata lut agama Yahudi ata hiang Mori Keraéngs, lorong hi Paulus agu hi Barnabas. Rasul situt sua toing isé agu titong kudut mosé disé témér kid oné tabing de Mori Keraéng.
ACT.13.44	Poli hitu oné leso sabat, mais sanggéd ata oné mai béndar hitu, nempungs kudut séngét reweng de Mori Keraéng. 
ACT.13.45	Maik du ita lata Yahudi lawa do situ, itus kali beti naid, agu cang agu loérd, isé léwang curup di Paulus. 
ACT.13.46	Maik ali rani nain hi Paulus agu hi Barnabas koléng isé: “Bo tu’ung latang te méu kéta laring cain keréba reweng de Mori Keraéng, maik toé tiba le méu, agu toé remo te tiba mosé tédéng lén. Landing hitu ami holés oné wa’u banakm. 
ACT.13.47	Ai ho’o perénta de Mori Keraéng oné ami:
ACT.13.47	Aku poli pilé hau ciri gérak latang te wa’u bana,
ACT.13.47	kudut hau ba selamak oné temu tana lino.”
ACT.13.48	Dengé hitus, nisang kéta nai de sanggéd ata oné mai wa’u bana agu isé naring reweng de Mori Keraéng, agu sanggéd ata situt poli retus le Mori Keraéng latang te mosé tédéng lén, cirik imbis. 
ACT.13.49	Itu kali reweng de Mori Keraéng wéro-émbon oné temu tana hitu.
ACT.13.50	Maik ata Yahudi reku sanggéd iné-wai situt waé de adak ata hiang Mori Keraéngs agu sanggéd ata tu’a laing oné béndar hitu. Isé teka kaut pandé da’at kamping hi Paulus agu hi Barnabas agu wur isé oné mai tana hitu. 
ACT.13.51	Maik hi Paulus agu hi Barnabas péntang kebok wa’id kudut langga latang te sanggéd ata situ, itus kali ngo oné Ikonium. 
ACT.13.52	Ata nungku oné Antiokhia ngai nisang naid agu kuasa le Nai Nggeluks.
ACT.14.1	Oné Ikonium rasul situt sua, ngo oné mbaru ngaji data Yahudis, toing ata nitu, wiga do kéta ata ciri imbis, isét Yahudi agu isét Yunani. 
ACT.14.2	Maik ata Yahudi ata toé tiba keréba di’a disé, reku ata toé Yahudi kudut rabos lisé asé-ka’é situt ca imbis. 
ACT.14.3	Hi Paulus agu hi Barnabas remo béhéng ka’éng nitud. Isé tombo ali rani nai latang te Mori Keraéng ata pandé mberes keréba latang te widang Diha ali téi oné isé kuasa latang te pandé gantang agu tanda lenget. 
ACT.14.4	Maik ata do oné béndar hitu biké pati laing suas, manga ata cecupumai ata Yahudis, manga kolé ata cecupumai rasul-rasul situ. 
ACT.14.5	Og kali pu’ungs isét toé Yahudi agu isét Yahudi cama-cama agu tu’a disé wuli wekid kudut ongga agu peké rasul-rasul situ le watu. 
ACT.14.6	Woko pecing nenggitu, itus kali ngod rasul-rasul situ oné sanggéd béndar tana Likaonia: Listra, Dérbé agu tana situt baling mai. 
ACT.14.7	Nitu kolés isé ba Keréba Di’a.
ACT.14.8	Oné Listra manga cengata ata rona, ngai lonto kin ai les taung wa’in agu péko pu’ung du loasn, agu toé kéta manga lako dé’itn. 
ACT.14.9	Hia séngét hi Paulus hitut lari tombon. Lélo di’a-di’a li Paulus agu ita liha manga imbin agu ngancéng pandé inan. 
ACT.14.10	Itu kali mai taé di Paulus: “Hesé cedekh ga!” Ata hitu hidi-hadan hesén agu pu’ung lako nggere-salé, nggere-awo. 
ACT.14.11	Du ita hesen ata péko hitu lata do, isé situ ciék oné curup disét Likaonia: “Dewa- dewa poli wa’u oné bahi-réha ité ba tara de manusia.” 
ACT.14.12	Hi Barnabas caro lisé hi Zéus, agu hi Paulus caro lisé hi Hérmés, ai hia ata tombon. 
ACT.14.13	Itu kali main imam déwa Zéus, ata compangn be-pé’ang mai béndary, aru pisad japi laki agu ba wéla oné lewang béndar kudut te takung cama-cama agu ata do oné rasul-rasul situ. 
ACT.14.14	Dengé hitu, rasul-rasul situ, hi Barnabas agu hi Paulus, pandé beté taung bajud, itu kali ngo oné bahi-réha lawa do situ agu mai taéd: 
ACT.14.15	“Oé asé-ka’én, co’o tara pandé nenggitus méu?” Ami ho’o manusia bogm, cama ného méu. Tara manga cé’é ho’og ami, kudut ba Keréba Di’a latang te méu, kudut okés le méu pandé pina-naéng so’o agu holés nggere-oné Mori Keraéng hitut mosé, ata poli dédék awang agu lino, tacik agu sanggéd icin. 
ACT.14.16	Médé Mori Keraéng sondang sanggéd wa’u lorong salang de rud, 
ACT.14.17	maik Hia bom toé toto weki Run ali sanggéd pandé di’a, ali usang éta mai awang agu téing cekeng dani latang te méu ali mosé agu nombong raks. 
ACT.14.18	Koném nenggitu taé de rasul-rasul situ, isé toé ngancéng pampang lawa do situ te ba takung oné isé.
ACT.14.19	Maik mais ata Yahudi oné mai Antiokhia agu Ikonium agu isé cocong lawa do situ wiga cecupu mai isés. Itu kali peké le watun lisé hi Paulus agu sorok nggere-pé’ang mai béndary, ai bet disé hia polig rowan. 
ACT.14.20	Maik du ata nungku situ hesé léok hias, to’o kolé hia, itu kali ngo kolé oné béndarn. Ného diangn ngo hia cama laing agu hi Barnabas nggere-oné Dérbé.
ACT.14.21	Hi Paulus agu hi Barnabas ba Keréba Di’a oné béndar hitu agu do kéta ata ciri ata nungku. Itu kali kolé nggere-oné Listra, Ikonium agu Antiokhia. 
ACT.14.22	Oné osang situ isé pandé mberes imbi de ata nungku situ agu toing isé kudut harat nai oné imbi agu taé kolé lisé kudut ngo oné Adak de Mori Keraéng, ité paka cukung susa. 
ACT.14.23	Oné néténg-néténg weki serani situ, rasul-rasul situ wérét muing ata tu’a laingn latang te weki situ agu du poli ngaji agu puasa, téis lisé ata tu’a situ nggere-oné Mori Keraéng ai oné Hia isé imbid. 
ACT.14.24	Isé lako taung temu tana Pisidia agu cai oné Pamfilia. 
ACT.14.25	Nitu isé ba Keréba Di’a, oné Perga, poli hitu oné Atalia. 
ACT.14.26	Mai nitu maid, isé lajar nggere-oné Antiokhia; oné osang hitu danong isé tiba nabit de Mori Keraéng kudut pu’ung gori hitut poli lisé cemoln. 
ACT.14.27	Du caid nitu, isé bénta taung weki serani kudut nempung. Itu kali tombo taung sanggéd cao-ca situt pandé le Mori Keraéng lut isé, agu Hia poli céngka para latang te wa’u bana nggere-oné imbi. 
ACT.14.28	Nitu isé béhéng ka’éng cama-cama agu ata nungku situ.
ACT.15.1	Manga pisa taus ata mai oné mai Yudéa nggere-oné Antiokhia, toing asé-ka’é ca imbi nitu, mai taéd: “Émé méu toé sunatm lorong adak mbaté di Musa, méu toé ngancéng selamakm.” 
ACT.15.2	Maik hi Paulus agu hi Barnabas léwang kéta agu toé tiba curup disé situ. Cemoln ga wérét kudut hi Paulus agu hi Barnabas agu pisa taus ata bana oné mai weki serani situ ngo cumang rasul-rasul agu sanggéd ata tu’a laing oné Yérusalém kudut tombo mbolot hitu.
ACT.15.3	Isé podo le weki seranis haéng pé’ang mai béndar, itu kali lako lut Fénisia agu Samaria agu tombo taung teser data toé Yahudi. Tombo situ pandé nisang nai de asé-ka’é ca imbi nitu. 
ACT.15.4	Du cai oné Yérusalém, isé curu le weki serani agu le rasul-rasul agu le ata tu’a laing. Itu kali tombo taung sanggéd situt poli pandé de Mori Keraéng lut isé. 
ACT.15.5	Maik pisa taus isét redu-sina Parisi ata poli imbi hesés agu mai taéd: “Sanggéd ata toé Yahudi paka olong sunats agu paka luts lisé Wintuk di Musa.”
ACT.15.6	Itu kali sidangs rasul-rasul agu sanggéd ata tu’a laing kudut caca mbolot hitu. 
ACT.15.7	Du poli léwang tau sina-cé’é, hesé hi Pétrus agu curup oné isé: “Oé, asé-ka’én, pecing le méu du pu’ungn Mori Keraéng pilé aku oné mai méu, kudut lut aku, wa’u bana kolé tiba Keréba Di’a agu ciri imbis. 
ACT.15.8	Mori Keraéng ata pecing nai de manusia, téi saka-si latang te isé, ali téi isé Nai Nggeluk cama ného téi oné ité, 
ACT.15.9	agu Hia toé manga pandé woléng-woléng ité agu isé, du poli pandé nggélok nai disé ali imbi. 
ACT.15.10	Émé nggitu, co’o tara kudut damang Mori Keraéngs méu, ali na’a mendo oné bokak data nungku situ, ca mendo ata toé ngancéng polan lisé, ko le empo dité agu le weki rud ité? 
ACT.15.11	Néka hémong, imbi lité lut widang de Mori Yésus Kristus, ité te selamak cama ného isé kolé.”
ACT.15.12	Itu kali hema taung sanggéd weki situ, og kali isé séngét hi Paulus agu hi Barnabas tombo sanggéd gantang agu tanda lenget ata pandé de Mori Keraéng lut isé oné bahi-réha wa’u bana. 
ACT.15.13	Du poli tombon hi Paulus agu hi Barnabas, mai taé di Yakobus: “Oé, asé-ka’én, séngét koé akum: 
ACT.15.14	hi Simon poli tombo te du pu’ungn Mori Keraéng téi nabit latang te wa’u bana kudut lir oné mai isé, te ciri ro’éng latang te Hia. 
ACT.15.15	Hitu toé manga botn agu tombo de nabi-nabi ného ata poli tulis:
ACT.15.16	Poli hitu Aku te mai kolék
ACT.15.16	agu pandé kolé mbaru di Daud hitut poli rencon,
ACT.15.16	agu pandé di’a hitut rencon,
ACT.15.16	poli hitu hesé koléy,
ACT.15.17	kudut sanggén ata bana kawé Mori Keraéngs,
ACT.15.17	ngot sanggéd wa’u situt caro ngasang Dakus,
ACT.15.17	nenggitu reweng de Mori Keraéng ata pandé sanggéd so’o,
ACT.15.18	ata poli pecing du pu’ungn.
ACT.15.19	Landing hitu nuk daku, ité néka pandé mendo latang te isé oné mai wa’u bana, situt holés nggere-oné Mori Keraéngs, 
ACT.15.20	maik ité paka tulis surak agu isé tadang koés oné mai io pina-naéng, oné mai ngoéng ata, oné mai nuru de kaka situt mata le hajel agu oné mai dara. 
ACT.15.21	Ai pu’ung danong main, Wintuk di Musa keréba taung oné néténg-néténg béndar agu dengkir te ho’on Wintuk hitu bacang kin du néténg-néténg leso sabat oné mbaru-mbaru ngaji.”
ACT.15.22	Poli hitu rasul-rasul agu sanggéd taung ata tu’a laing agu sanggéd weki serani, wérét kudut pilé oné mai isé pisa taun ata kudut jera ngo oné Antiokhia cama laing agu hi Paulus agu hi Barnabas, isé situ hi Yudas ata caron hi Barsabas agu hi Silas. 
ACT.15.23	Isét sua so’o ata sa’i galan oné mai asé-ka’é situt ca imbi. Nggere-oné isé téi surak ata nggo’oy runingn: “Tabé oné mai ami rasul-rasul agu sanggéd ata tu’a laing agu oné mai sanggéd asé-ka’és kamping méu asé-ka’é oné Antiokhia, Siria agu Kilikia oné mai wa’u bana. 
ACT.15.24	Polig lami dengéd, rodo manga pisa taus ata oné mai ami, ata toé manga dumpu pedé oné mai amid, poli pandé simpung agu pandé gégé-goa nai de méu ali toing disé. 
ACT.15.25	Landing hitu poli cenaigm ami kudut pilé agu wuat pisa taun oné mai méu cama-cama agu hi Barnabas agu hi Paulus hitut momang kéta lami, 
ACT.15.26	isé ata poli oké moséd landing ngasang de Mori Yésus Kristus. 
ACT.15.27	Jari, ami poli wuat hi Yudas agu hi Silas, ata tombo dungka sanggéd keréba di’a so’o agu méu. 
ACT.15.28	Ai wérét de Nai Nggeluk agu wérét dami, kudut oné méu néka tanggong do tarad mendo, oné mai sékék ho’o. 
ACT.15.29	Méu paka néka hang sanggéd siot poli takung imbi pina-naéng, néka hang dara, néka hang nuru de kaka siot mata le hajel agu néka ngoéng ata. Émé méu rinding wekis oné mai ireng so’o, méu pandé di’am. Tabé dami kamping méu.”
ACT.15.30	Woko polis mengkekd hi Yudas agu hi Silas ngo oné Antiokhia, nitu isé bénta taung sanggéd weki serani kudut nempung, poli hitu téi surak hitu oné isé. 
ACT.15.31	Du poli bacangn surak hitu, sanggéd weki serani nisang kéta naid, ai icin pandé lembu. 
ACT.15.32	Hi Yudas agu hi Silas, woko nabi kolés isé, do kolé pandé lémbud latang te asé-ka’é ca imbi situ agu pandé ndeng imbi disé. 
ACT.15.33	Woko remo koé isét sua ka’éng nitud, asé-ka’é nitu sondang isé kudut kolé déméng agu hambord ngere-oné isét poli wuatd. [
ACT.15.34	Maik hi Silas kali wérét le run kudut kong ka’éng nitun.]
ACT.15.35	Hi Paulus agu hi Barnabas remo béhéngd ka’éng oné Antiokhia. Isé cama-cama agu ata bana do, toing agu keréba reweng de Mori Keraéng. 
ACT.15.36	Remon-wa poli hitu, mai taé di Paulus ngong hi Barnabas: “Co’om kolét ga, nggere-oné asé-ka’é ca imbi dité oné néténg-néténg béndar, nia kaut siot poli keréba reweng de Mori Keraéng, kudut lélo, co’o koé mosé disé.” 
ACT.15.37	Ngoéng di Barnabas poro dadé kin hi Yohanés hitut béntan kolé hi Markus, 
ACT.15.38	maik hi Paulus si’ang kéta liha curupn, toé di’an dadé kolé ata poli legong isé oné Pamfilia agu toé ngoéngn te lorong gori cama agu isé. 
ACT.15.39	Hitu campitn léwang tau di Paulus agu hi Barnabas, wiga bégasd. Hi Barnabas dadé ruda hi Markus, lajar cama agu hia nggere-oné Siprus. 
ACT.15.40	Maik hi Paulus pilé hi Silas du poli sendon le asé-ka’é ca imbi situ oné tabing de Mori Keraéng. 
ACT.15.41	Hia ngo lako léok tana Siria agu Kilikia cang agu pandé ndeng weki serani nitu.
ACT.16.1	Mai kolé hi Paulus oné Dérbé agu oné Listra. Nitu manga cengata ata nungku ngasangn hi Timotéus; endén ata Yahudi, agu poli imbin, maik eman cengata ata Yunani. 
ACT.16.2	Hi Timotéus ho’o pecing taung lasé-ka’é ca imbi te hia ata di’a, oné Listra agu oné Ikonium, 
ACT.16.3	agu ngoéng di Paulus, paka lut hia. Hi Paulus jera sunat hia, ai ata Yahudi oné tana hitu pecing taung, ema diha ata Yunani.
ACT.16.4	Oné lako léok, mai oné mai béndar ca ngo oné béndar ca hi Paulus agu hi Silas tombo wérét de rasul-rasul agu data tu’a laing oné Yérusalém agu pedé kudut sanggéd weki serani paka lorong taung. 
ACT.16.5	Nenggitus dé pandé ndeng weki serani situ oné imbid agu néténg-néténg leso tambangs dod.
ACT.16.6	Isé liba tana Frigia agu tana Galatia, ai Nai Nggeluk ré’ing isé ba Keréba Di’a oné Asia. 
ACT.16.7	Du caid oné Misia, isé damang ngo oné tana Bitinia, maik Nai Nggeluk de Mori Yésus toé sendo isé. 
ACT.16.8	Du poli lagé Misia, cais isé oné Troas. 
ACT.16.9	Le wié ita li Paulus oné urén: manga cengata ata Makédonia hesé nituy agu tegi oné hia: “Limbang koé nggere-cé’ét agu campé koé ami.” 
ACT.16.10	Du poli uré hitu hi Paulus, hidi-hada kawé salang co’o kudut ngancéng nggere-oné Makédonia, ai oné mai uré hitu, baég lami te Mori Keraéng poli bénta ami kudut ba Keréba Di’a oné sanggéd ata nitu.
ACT.16.11	Itug kali ami mai oné mai Troas agu lajar dungka nggere-oné Samotraké agu ného diang gulan caik ami oné Néapolis. 
ACT.16.12	Nitu maig’m ami ngo oné Filipi, béndar laring cain oné Makédonia ho’o, ca béndar long data Roma. Oné béndar hitu ami ka’éng pisa leso béhéngn.
ACT.16.13	Du leso sabat ami ngo be-pé’ang lewang béndar. Ami lako loléng ngalor agu cumang osang baté ngaji data Yahudi, ata poli pangong lami anggat manga nitu. Du poli lontogm ami tombo-tombo agu iné-wai ata nempung nitu. 
ACT.16.14	Cengata oné mai iné-wai situ, ngasangn hi Lidia, séngét koléy. Hia oné mai béndar Tiatira agu hia ata pika towé lango latang te ngaji kamping Mori Keraéng. Mori Keraéng céngka nai diha wiga séngét kéta liha situt tombo li Paulus. 
ACT.16.15	Du poli cebong le waé seranin hia, agu sanggéd ata oné mbarun, hia wancong amiy, mai taén: “Émé le nuk de méu aku ho’o poli imbi tu’ung-tu’ung kamping Mori Keraéng, mai ga, cénggo oné mbaru daku.” Hia dedek ami wiga lorong muing lami.
ACT.16.16	Manga cengkalin lari du ngo oné osang ngaji hitu, ami cumang agu cengata mendi iné-wai ata émé kuasa le jingy, ngancéng téka-nampoy. Ali téka-nampo diha, mori diha dumpu dani mésé. 
ACT.16.17	Hia lut hi Paulus agu ami be musi main, agu ciékn: “Ata so’o mendi de Mori Keraéng ata Langkas kéta. Isé keréba salang selamak latang te méu.” 
ACT.16.18	Iné-wai hitu ciék nenggitu, tédéng pisa leso. Maik du hi Paulus toé ta’ong ali katut diha, holés hia agu curup oné jing hitu: “Le ngasang de Mori Yésus Kristus aku jera hau, pé’ang oné mai iné-wai ho’o.” Du hitu muing pé’angn jing hitu.
ACT.16.19	Du sanggéd mori de iné-wai hitu pecing te bengkes kudut haéng dani poli morad. Isé deko hi Paulus agu hi Silas, todang nggere-oné natas béndar kudut dungkang isét cau kuasa. 
ACT.16.20	Du poli dadéd lisé oné ranga de ata tu’a laing béndar hitu, mai taéd: “Ata so’o pandé cebel weki oné béndar dité ho’o, isé so’o ata Yahudis, 
ACT.16.21	agu isé toing ruku ata toé ngancéng lorong litét Roma.” 
ACT.16.22	Ata do kolé hesé kudut dungkang isé. Itu kali ata tu’a laingn oné béndar hitu jera wirot ceca paké disé agu luca isé. 
ACT.16.23	Du poli luca dongkalin lisé, udengs lisé nggere-oné bui. Kepala bui hena perénta kudut lami tu’ung-tu’ung isé situ. 
ACT.16.24	Lorong agu perénta hitu, kepala bui udeng isé oné lo’ang ata oné bahi-réhan bui hitu agu lampang taungs wa’id. 
ACT.16.25	Maik du seréhang tana, hi Paulus agu hi Silas ngaji agu déré naring Mori Keraéng agu ata bui do nitu séngét isé. 
ACT.16.26	Rodo cain nupung mésé wiga watu ligéng bui hitu gégoy, agu du hitu muing céngka taungs para bui agu kedok taungs lampang disé. 
ACT.16.27	Du to’o wa mai tokon kepala bui hitu, ita liha para bui céngka taungs. Hia werus keléwangn kudut mbelé weki run, ai bet diha sanggéd ata bui situ polig losid. 
ACT.16.28	Maik ciék keta hi Paulus, mai taén: “Oe, néka mbelé weki rum, ai sanggég ami manga kig’m cé’é ho’o!” 
ACT.16.29	Kepala bui hitu tegi culu, agu hidi-hada ngo boné déméng agu jejern, tikul bolo-mai hi Paulus agu hi Silas. 
ACT.16.30	Hia dadé isé nggere-pé’ang, cang agu curupn: “Keraéng-keraéng, apa kéta ata paka pandé laku kudut haéng selamak?” 
ACT.16.31	Mai walé disé: “Imbi oné Mori Yésus Kristus agu hau te selamakh, hau agu sanggéd haé mbarum.” 
ACT.16.32	Itu kali hi Paulus agu hi Silas keréba reweng de Mori Keraéng oné hia, agu sanggéd ata situt manga oné mbaru diha. 
ACT.16.33	Du wié hitu kin, kepala bui hitu dadé isé agu rewos réu disé. Du hitu muing hia agu sanggéd haé kilon lorong kudut cebong le waé seranis. 
ACT.16.34	Itu kali hia dadé isé nggere-oné mbarun agu pandé lompong latang te isé. Agu hia naka kétay ai hia agu sanggéd ata oné mbarun poli imbi Mori Keraéng.
ACT.16.35	Du étag leso sanggéd ata tu’a laing oné béndar hitu jera kolé tu’a-tu’a bana ngo oné kepala bui agu pedé: “Legos ata sua situ!” 
ACT.16.36	Kepala bui tombo pedé hitu oné hi Paulus, mai taén: “Sanggéd ata tu’a laing oné béndar ho’o, poli jera kudut lego ité; jari, ho’o muing ga, pé’ang agu kolém, lakom ga di’a-di’a!” 
ACT.16.37	Maik hi Paulus curup agu ata situ: “Toé kéta olong bicar, isé poli luca ami ata Roma, oné ranga data do, poli hitu udeng ami nggere-oné bui. Te ho’on isé kudut lego ami nenggitu kaut? Toé ngancéng nggitu kaut! Kong mai weki rud tu’a-tu’a béndar situ agu dadé ami nggere-pé’ang.” 
ACT.16.38	Sanggéd tu’a situ tombo le weki rud oné tu’a-tu’a béndar. Du dengé lisé hi Paulus agu hi Silas hitu ata Romas, itus kali rantang kétas. 
ACT.16.39	Mais isé agu tegi ampong agu dadé rasul situt sua nggere-pé’ang oné-mai bui agu tegi kudut isé legong béndar hitu. 
ACT.16.40	Itu kali isé legong bui hitu agu ngo oné mbaru di Lidia, agu du poli cumang agu asé-ka’é situt ca imbi nitu agu pandé lembu isé, itus kali ngod rasul situt sua.
ACT.17.1	Hi Paulus agu hi Silas lako lagé salang Amfipolis agu Apolonia agu cai oné Tésalonika. Nitu manga ca mbaru ngaji data Yahudi. 
ACT.17.2	Ného laséngn hi Paulus ngo oné mbaru ngaji hituy. Tédéng telu leso Sabat kéta hia toing isé oné mai Surak Nggeluk. 
ACT.17.3	Tombo agu toi liha agu isé te Mésias hitu paka ta’ong susay agu mosé koléy oné mai ata mata, itu kali mai taé diha: “Ho’oy Mésias, ngong Mori Yésus ho’ot keréba laku oné méu.” 
ACT.17.4	Pisa taus oné mai isé ciri imbis. Isé lut hi Paulus agu hi Silas, nenggitu kolé pisa taus ata Yunani situt hiang Mori Keraéng, agu toé cekoés iné-wai ata tu’a laings.
ACT.17.5	Maik sanggéd ata Yahudi beti naid, itu kali tegi campé de pisa taus ata da’at situt hai-haos oné amba, te isé pandé ngai-ngaok agu raha oné béndar hitu. Isé purak mbaru di Yason, kudut ali hitu pandé dungkang hi Paulus agu hi Silas oné lonto léok de ro’éng. 
ACT.17.6	Maik du toé di itad isét sua, ata da’at situ sorok hi Yason agu pisa taus weki serani nggere-oné ranga data tu’a laingn oné béndar, cang agu ciékd: “Ata pandé ngai-ngaok oné temu tana lino cai cé’é ités ga, 
ACT.17.7	agu hi Yason ho’o tiba isé oné mbarun. Sanggéd isé pandé lagé perénta de Kaisér Roma ali taé, manga raja bana, ata ngasangn hi Yésus.” 
ACT.17.8	Du dengé le lawa do agu sanggéd ata tu’a laing oné béndar, isé cirik hawi-haol. 
ACT.17.9	Maik du poli sambé le séngn oné mai hi Yason agu oné mai asé-ka’é situt ca imbi, itus kali legod lisé.
ACT.17.10	Wié hitu muings, gélang-gélang asé-ka’é ca imbi nitu jera hi Paulus agu hi Silas ngo oné Beréa. Du cai nitud, itus kali ngo oné mbaru ngaji data Yahudi. 
ACT.17.11	Ata Yahudi oné béndar hitu céwé di'a naid, itu po ata Yahudi oné Tésalonika. Isé tiba reweng hitu ali nisang naid agu lété leso isé bacang surak nggeluk, kudut pecing tu’ung ko toé sanggéd situt poli tombod. 
ACT.17.12	Ali hitu do oné mai isé cirik imbis, agu do kolé ata Yunani situt dai tu’ad, iné-waid agu ata ronad. 
ACT.17.13	Maik du pecing lata Yahudi oné mai Tésalonika te oné Beréa poli tiba keréba de Mori Keraéng oné mai hi Paulus, itu kali maid isé kudut reku agu pandé géga nai data do. 
ACT.17.14	Maik asé-ka’é situt ca imbi jera hi Paulus gélang koé ngo sili nanga, maik hi Silas agu hi Timotéus kong kid ka’éng oné Beréa.
ACT.17.15	Ata situt lako agu hi Paulus, podo lisé cai oné Aténa, itus kali koléd agu ba pedé latang te hi Silas agu hi Timotéus, kudut isé gélang koé mai neki ca agu hias.
ACT.17.16	Lari géréng isén hi Paulus oné Aténa, wéong kéta nain ai itas liha oné béndar hitu do kéta tato latang te imbi pina-naéng. 
ACT.17.17	Landing hitu oné mbaru ngaji, hia tombo-tombo agu ata Yahudi agu sanggéd ata situt hiang Mori Keraéng agu oné natas béndar lété leso agu ata situt cumang diha nitu. 
ACT.17.18	Nggitu kolé agu ata nggepuk oné mai diding Épikuros agu Stoa, léwang tau agu hia agu manga ata taé: “Apa ata kudut tombo dihat joak ho’o?” Mai kolé taé data iwod: “Hia ho’o aram ba keréba déwa-déwa bana.” Ai hi Paulus ba Keréba Di’a tombo Mori Yésus agu mosé kolén oné mai ata mata. 
ACT.17.19	Itu kali dadén hia lisé oné sidang Aréopagus agu taé: “Ngancéng toing agu ami tombo weru ho’ot keréba dité? 
ACT.17.20	Ai ité tombo agu ami keréba bana. Kudut pecing lami apa betuan keréba weru hitu.” 
ACT.17.21	Sanggéd ata Aténa agu ata long nitu, toé manga sokor gori bana, hanang latang te curup agu séngét sanggéd cao-ca situt weru.
ACT.17.22	Hi Paulus hesé oné sidang Aréopagus agu mai taén: “Oé ata Aténa, ita laku méu seber kéta te ngaji kamping déwa-déwa. 
ACT.17.23	Ai du lako-lakog aku oné béndar de méu agu lélo-lélo tato situt suju de méu, ita kolé laku ca compang ata manga tulisn: Latang te Mori Keraéng ata toé pecingy. Mori Keraéng hitut suju maik toé pecing le méu, hituy ho’ot keréba daku oné méu. 
ACT.17.24	Mori Keraéng poli dédék lino ho’o agu sanggéd icin. Hia hitut Mori de awang agu lino, toé ka’éng oné mbaru ata pandé le limé de manusiay. 
ACT.17.25	Hia kolé toé gatang le limé de manusia, néhot Hia toé manga hapén, ai Hia kali ata téi mosé agu nai agu sanggéd cao-ca oné sanggén ata. 
ACT.17.26	Oné mai cengata kaut, Hia poli dédék sanggéd wa’u agu sanggéd ata manusia, kudut ka’éng oné temu tana lino, agu Hia poli wérét sanggéd cekeng latang te isé agu watas ka’éng disé, 
ACT.17.27	kudut isé kawé Mori Keraéngs agu dumpu lisé, koném po Hia toé manga tadangn oné mai néténg-néténg ité. 
ACT.17.28	Ai oné Hia ité mosé, huli, manga, cama ného hitut poli taé lisét tulis: Ai ité ho’o waé Diha kolét. 
ACT.17.29	Ai ité oné mai waé de Mori Keraéng, ité toé ngancéng rékéng Mori Keraéng cama ného tato situt pandé oné mai emas ko pérak ko watu ata pandé lorong pecing de manusia. 
ACT.17.30	Cekeng bodok dité polig hémongn le Mori Keraéng. Te ho’on Hia perénta sanggén ata nia kaut wan, kudut teser. 
ACT.17.31	Ai Hia poli wérét ca leso kudut bicar lino le cengata ata poli tétin Liha. Agu kudut imbin le sanggén ata, Mori Keraéng poli pandé mosé kolé ata hitu oné mai ata matan!” 
ACT.17.32	Du dengé lisé tombo mosé kolé data mata, manga ata loérd, agu ata iwod mai taéd: “Dia-diang kaut po séngétn tombo de hau hitu ta.” 
ACT.17.33	Itu kali legongd isé li Paulus. 
ACT.17.34	Maik pisa taus oné mai isé neki-ca agu hias agu cirik imbis, agu cengata oné mai isé situ hi Dionisius, weki disét Aréopagus agu cengata iné-wai ngasangn hi Damaris agu ata bana ata cama-cama agu isé.
ACT.18.1	Poli hitu hi Paulus legong Aténa, itu kali ngo oné Korintus. 
ACT.18.2	Nitu hia cumang agu cengata ata Yahudi ngasangn hi Akwila, ata oné mai Pontus. Hia, hitu di cain pé’ang mai Italia agu winan hi Priskila, ai Kaisér Klaudius poli perénta kudut sanggéd ata Yahudi paka pé’ang oné mai Roma. Hi Paulus cénggo oné mbaru disé. 
ACT.18.3	Ai camas gori disé, itu tara hia ka’éng cama-cama agu isé. Isé cama-cama ata laséng pandé ndéi. 
ACT.18.4	Néténg-néténg leso Sabat hi Paulus toing ata oné mbaru ngaji agu gejur pandé imbi sanggéd ata Yahudi agu ata Yunani.
ACT.18.5	Du hi Silas agu hi Timotéus mai oné mai tana Makédonia, hi Paulus wangkag ba keréba di’a agu téi saka-si oné ata Yahudi, te Mori Yésus hitu Mésias. 
ACT.18.6	Maik du sanggéd ata situt dungkang agu loér hia, péntang liha kebok oné mai ceca pakén agu mai taén ngong isé: “Nahé dara rus bowo oné sa’i rus, aku nggélokg, toé manga salag. Pu’ung ho’o ga, aku kudut ngo oné wa’u-wa’u banak.” 
ACT.18.7	Hia pé’ang nitu main, itu kali ngo oné mbaru di Titius Yustus, ata hiang Mori Keraéngy, agu mbaru diha cimping mbaru ngaji. 
ACT.18.8	Maik hi Krispus, tu’an mbaru ngaji hitu, imbi oné Mori Yésus cama laing agu sanggéd haé mbarun agu do kolé ata Korintus situt dengé keréba di Paulus ciri imbis agu cebong le waé seranis.
ACT.18.9	Manga ca wié, mai taé de Mori Keraéng ngong hi Paulus oné urén: “Néka rantang! Ruda olo kin ba keréba di’a agu néka hema kaut! 
ACT.18.10	Ai Aku loréng hauk agu toé manga cengatan ata cégong ko ongga hau, ai dod ro’éng Daku oné béndar ho’o.” 
ACT.18.11	Itug kali ka’éng nitun hi Paulus tédéng ca ntaung enem wulang agu hia toing reweng de Mori Keraéng oné bahi-réha isé. 
ACT.18.12	Maik du ciri Gubernur oné Akhayan hi Galio, sanggéd ata Yahudi cama-camas dungkang hi Paulus agu sorok hia oné ranga de adak. 
ACT.18.13	Mai taé disé: “Hia ho’o toing ata kudut suju Mori Keraéng, maik toé hena taud agu Wintuk Taurat.” 
ACT.18.14	Du kudut tombon hi Paulus, mai taé di Galion ngong sanggéd ata Yahudi situ: “Oé ata Yahudi, émé baro de méu campit lagé ko pandé da’at toét-toé tiba laku bicar de méu, 
ACT.18.15	maik émé le léwang taud curup ko wau ngasang ko wintuk agama hitut manga oné bahi-réha méu, co’om le rus kaut cacan mbolot hitu; aku toé gorig te ciri adak latang te bicar nenggitu.” 
ACT.18.16	Poli hitu, hia wéling isé pé’ang oné mai osang beté-bicar. 
ACT.18.17	Itug kali isé ngo léok hi Sosténés, tu’a de mbaru ngaji, itu kali onggan lisé olo mai ranga de adak hitu, maik hi Galio toé pinga pandé disé situ.
ACT.18.18	Hi Paulus ka’éng pisa lesoy oné béndar Korintus. Itug kali pele-kana oné asé-ka’é situt ca imbi nitu agu lajar nggere-oné Siria, du poli longké wukn oné Kéngkréa ai hia cemol radin ga. Hi Priskila agu hi Akwila cama-cama agu hia. 
ACT.18.19	Itu kali caid isé oné béndar Efésus. Hi Paulus legong hi Priskila agu hi Akwila nitu. Hanang koén hia ngo oné mbaru ngaji agu tombo oné ata Yahudi. 
ACT.18.20	Tegi lisé agu hia kudut béhéng koé ka’éng cama agu isén nitu, maik toé gorin hia. 
ACT.18.21	Hia pele-kana agu isé agu mai taén: “Aku te mai kolék cé’é méu, émé ngoéngn Mori Keraéng.” Itu kali kolén oné mai béndar Efésus. 
ACT.18.22	Hia cai oné béndar Kaisaréa, agu du lako nggere-pé’ang tana masan, téi tabé oné sanggéd ata serani, itu kali ngon oné Antiokhia. 
ACT.18.23	Du remo béhéngn ka’éng nitun, ngo kolé hia, agu lako temu tana Galatia agu Frigia kudut pandé ndeng nai de sanggéd ata nungku.
ACT.18.24	Lari nggitun cai cengata ata Yahudi oné Éfésus, ngasangn hi Apolos, ata oné mai béndar Aléksandria. Hia cengata ata pecing curup agu pecing taung icin Surak Nggeluk. 
ACT.18.25	Hia poli tiba toing Salang de Mori Keraéng. Séméngak kétay woko tombo agu mbajik kéta toingn latang te Mori Yésus, maik hia hanang pecing cebong di Yohanés. 
ACT.18.26	Wangkag hia toing agu toé rantangy oné mbaru ngaji. Maik du dengé li Priskila agu hi Akwila, og dadén lisé nggere-oné mbarud agu mbajik kéta si’ang oné hia Salang de Mori Keraéng. 
ACT.18.27	Ai hi Apolos ngoéng te ngo oné Akhaya, asé-ka’é situt ca imbi oné Éfésus katu surak latang te ata nungku oné Akhaya, kudut tiba hia lisé. Du cain oné Akhaya, hia ciri ata deming laing latang te sanggéd ata imbi ali widang de Mori Keraéng. 
ACT.18.28	Ai ali séméngak hia koléng ata Yahudi wa ranga data do agu si’ang taung liha oné mai Surak Nggeluk te Mori Yésus hitu Mésias.
ACT.19.1	Du hi Apolos manga kin oné Korintus, hi Paulus polig lako-léok temu tana hitu agu cai oné Efésus. Nitu cumangs liha pisa taus ata nungku. 
ACT.19.2	Mai taén ngong isé: “Poli ko toé tiban le méu Nai Nggeluk du imbis méu?” Maik mai walé disé agu hia: “Toé di, ngot ami kolé toé dé’it manga dengén lami te manga Nai Nggeluk.” 
ACT.19.3	Mai taé di Paulus ngong isé: “Émé nggitu, apa betuan cebong de méu hitu danong?” Mai walé disé: “Cama ného cebong ata toing di Yohanés.” 
ACT.19.4	Mai taé di Paulus: “Cebong di Yohanés, cebong tanda teser; agu hi Yohanés hitu curup oné ata do, te isé paka imbi oné Cengata hitut mai poli hia, ngong Mori Yésus.” 
ACT.19.5	Du dengén lisé curup hitu, isé cebong oné ngasang de Mori Yésus. 
ACT.19.6	Du hi Paulus témba limén lobo sa’i disé, wa’uy Nai Nggeluk oné isé agu wangkag isé curup dod agu tombo pedé de Mori Keraéng. 
ACT.19.7	Sanggéd taung isé, aik campulusua atas dod.
ACT.19.8	Tédéng telu wulang hi Paulus ngo oné mbaru ngaji nituy agu si’ang kéta tombon agu léwang sina-cé’é agu isé kudut imbi tu’ung lisé latang te Adak de Mori Keraéng. 
ACT.19.9	Maik manga pisa taus ata teger kid naid. Isé toé gorid te imbi kaut, ngot pocu kali Salang de Mori Keraéng olo mai ranga data do. Landing hitu hi Paulus legong isé kudut cama-cama agu ata nungkun ngo toing ata oné mbaru sekola Tiranus. 
ACT.19.10	Toing ata ho’o pandé liha tédéng sua ntaung. Wiga sanggéd ata Yahudi agu ata Yunani oné propinsi Asia, dengé keréba reweng de Mori Keraéngs.
ACT.19.11	Lut limé di Paulus, Mori Keraéng pandé tanda lenget ata mésé kéta 
ACT.19.12	ngot ba kaut sapu-soé ko towé ata poli dé’it paké li Paulus agu témba oné sanggéd ata beti, mora taungs beti disé agu pé’ang taungs jing da’at.
ACT.19.13	Manga kolé pisa taus ata mbeko disét Yahudi ata lako léok tana hitu, damang caro ngasang de Mori Yésus oné isét hena le tatong de jing da’at, mai taéd: “Aku mbér méu, le ngasang de Mori Yésus hitut keréba li Paulus.” 
ACT.19.14	Isét pandé nenggitu ata pitus, anak de cengata imam kepala Yahudi ngasangn hi Skéwa. 
ACT.19.15	Maik jing da’at hitu walé kolé: “Hi Yésus hitu pecing laku, agu hi Paulus baé laku, maik méu ga, céing méu?” 
ACT.19.16	Itu kali ata hitut hena le damang de jing da’at hitu tékar, ramek agu pandé koda sanggéd taung isét pitu situ wiga losi taungs isé déméng lacod oné mai mbaru data hitu, agu réu taung wekid. 
ACT.19.17	Tombo hitu pecing taung le sanggéd ata Yahudi agu ata Yunani oné béndar Éfésus wiga rantang kéta taungs isé, agu tambang kéta pecing latan ngasang de Mori Yésus. 
ACT.19.18	Do kolé oné mai isét poli imbid, mais agu tura oné ranga data do, te isé kolé poli manté pandé nenggitu. 
ACT.19.19	Do kolé oné mai isé ata poli dé’it pandé mbeko, nekek taungs surak-surakd, itu kali tapa taungs olo mai ranga data do. Émé pikas surak situ aik lima mpulu sebu séng pérak. 
ACT.19.20	Ali salang ho’o kolé cirik wéro-émbon reweng de Mori Keraéng agu tambang mésé kuasan.
ACT.19.21	Du polin raja hitu, ali sur de Nai Nggeluk, hi Paulus wérét kudut ngo oné Yérusalém palé tana Makédonia agu Akhaya. Mai taén: “Poli la’at nitug, aku kolé paka ngo pé’ang Roma.” 
ACT.19.22	Itu kali hia jera sua taus ata campén, hi Timotéus agu hi Érastus, pado olos ngo oné Makédonia, maik weki run hia remo béhéng kin ka’éng oné tana Asia.
ACT.19.23	Aik du hitug wangkan ngai-ngaok mésé latang te Salang de Mori Keraéng. 
ACT.19.24	Comongn ali cengata ata rona, ngasangn hi Démétrius, cengata tukang pérak, ata pandé tato de déwa Artémis oné mai pérak. Pandé tato hitu diha cir ringgi do latang te tukang-tukangn. 
ACT.19.25	Hia pandé nekek taung isé agu sanggéd ata tukang bana ata gori cama ného isé, mai taéd: “Asé-ka’én, pecing le méu, tara cébon mosé dité ali dani de gori ho’o! 
ACT.19.26	Te ho’on ita agu dengé le rus méu taé di Paulus. Toé hanang cé’é Éfésus, maik dengkir temu tana Asia, poli awar agu pandé wéléng ata do ali taé, apa ata pandé le limé de manusia toé ngancéng ciri déway. 
ACT.19.27	Ali hitu toé hanang gori dité ata lengga lata, maik tato Artémis kolé, déwa mésé hitu, te moray ngasangn. Céwén kolé weki run déwa Artémis ata suju le ata Asia agu oné temu tana lino hitut gauk di’a, te moray ngasang mésén.” 
ACT.19.28	Dengé hitus, teka kaut rabod, itus kali ciékd: “Léwé mosém Artémis, déwa data Éfésus!” 
ACT.19.29	Sanggén taung ata oné béndar cirik cebels agu isé ramé-ramé ngo oné mbaru nempung de lawa do agu sorok hi Gayus agu hi Aristarkhus, isét sua so’o ata Makédonia agu haé lako di Paulus. 
ACT.19.30	Hi Paulus nanang kudut ngo oné bahi-réha ro’éng situ landing ata nungku diha toé sendo hia. 
ACT.19.31	Ngot pisa taus ata mésé haé reba de Paulus oné-mai tana Asia, pedé agu dedek hia, kudut néka ngo oné mbaru nempung de lawa do hitu. 
ACT.19.32	Lari nggitun ata nempung oné mbaru hitu ngai-ngaoks, hiat cengata taé nenggo’o, ata iwon taé nenggitu, ai ata situt nempung cebel taungs, ai do kéta oné mai isé ata toé pecing kudut co’od isé tara nempungd. 
ACT.19.33	Itu kali cengata ata ngasangn hi Aléksandér dur nggere-oloy lisét Yahudi. Ai le nuk disét Yahudi hi Aléksandér ata campitn tara mangan ngai-ngaok hitu. Hidi-hadan hia pépas limén kudut tombo te kambé olo-mai ranga de ro’éng situ. 
ACT.19.34	Maik du pecing lisé te hia ata Yahudiy, ciéks isé tédéng ho’ot sua jam béhéngn: “Léwé mosém Artémis, déwa data Éfésus!” 
ACT.19.35	Cemoln, cengata pagawé béndar, pandé lik ata do situ, agu mai taén: “Oé ata Éfésus! Céing ata oné lino ho’o ata toé pecing te béndar Éfésus ho’o ata lami mbaru de déwa mésé Artémis agu taton hitut wa’u éta mai awangn? 
ACT.19.36	Toé kéta manga cengatan ata ngancéng te palin, itu tara néka ngai-ngaok agu néka hidi-hada te pandé hitu-ho’o. 
ACT.19.37	Ai méu poli dadé ata do so’o, nggere-cé’é ho’o, koném po toé isé ata wencan tato déwi dité agu toé loér ngasangn. 
ACT.19.38	Jari, émé hi Démétrius agu tukang-tukang diha manga barod latang te cengata-cengata, bom toé manga adak agu gubernur te beté-bicar. Ngo kaut oné adak situ émé manga bicar. 
ACT.19.39	Maik émé manga sékék banas kali méu, co’om sékéks hitu beté kaut oné lonto léok de ro’éng. 
ACT.19.40	Ai calangt ité ho’o ga, mangkong ité ata wangkan pandé ngai-ngaok leso ho’o, ai toé manga campitn ata ngancéng baro lité kudut pandé molor nempung data so’ot ngai-ngaok.” 
ACT.19.41	Ali curup hitu diha, wiga wéar kéta taungs ro’éng situt lari nempungd.
ACT.20.1	Du likn ngai-ngaok hitu, hi Paulus béntas ata nungkun te pandé metek naid. Du poli pele-kanan, hia ngo oné Makédonia. 
ACT.20.2	Hia lako-léok tana hitu agu ali do kéta toingn pandé ndeng nai de asé-ka’é situt ca imbis. Itug kali cain oné tana Yunani. 
ACT.20.3	Du telu wulang ata polin ka’éng nitun, hia kudut lajar nggere-oné tana Siria. Maik du hitu ata Yahudi nanang te mbelé hia. Landing hitu wérét liha kudut kolé palé Makédonia. 
ACT.20.4	Hia cama laing agu hi Sopatér anak di Pirus, oné mai Beréa agu hi Aristarkhus agu hi Sekundus, isét sua oné mai Tésalonika agu hi Gayus oné mai Dérbé, agu hi Timotéus agu sua taus oné mai tana Asia, hi Tikhikus agu hi Trofimus. 
ACT.20.5	Isé pado olos agu géréng ami oné Troas. 
ACT.20.6	Maik du poli ramé Roti Toé Manga Ragin, ami lajar oné mai Filipi agu lima leso kaut wa, caik ami oné Troas, cumang agu isé. Pitu leso béhéng’g ami ka’éng nitu.
ACT.20.7	Du leso laring cain minggu hitu, ami nempung kudut hang cama, hi Paulus tombo agu asé-ka’é situt ca imbi nitu, ai hia kudut ngoy ného diangn. Tombo hitu diha dengkir seréhang tana. 
ACT.20.8	Lo’ang éta, oné osang nempung dami, do kétas lampu. 
ACT.20.9	Cengata ata reba ngasangn hi Éutikhus lonto lupi jendélay. Ali béhéng bailn tombo di Paulus, toég ta’ong dendutn ata reba hitu. Cemoln ga toko temo hia, agu pa’u éta mai lo’ang te telun nggere-wa. Du tetin lata, kali polig rowan. 
ACT.20.10	Maik wa’uy hi Paulus éta main. Hia toko agu nggao ata reba hitu, mai taén: “Néka simpung, mosé kin hia.” 
ACT.20.11	Du kolén nggere-éta lo’ang, hi Paulus pati-pati roti poli hitu hang camas; du poli hang, hia ruda olo kin tombon dengkir agu parn leso. Poli hitu hia ngon. 
ACT.20.12	Lari nggitun, isé dadé ata reba hitu ngai mosén, nggere-oné mbarun, agu sanggéd isé cembes taung naid.
ACT.20.13	Ami pado-olokm nggere-oné kepal, agu lajar nggere-oné béndar Asos kudut curu hi Paulus nitu, lorong bantangn, ai hia nanang lako oné tana masay. 
ACT.20.14	Du hia cumang agu amin oné Asos, ami dadé hia nggere-oné kepal, itu kali ruda olon lajar dami nggere-oné Métiléné. 
ACT.20.15	Mai nitu maigm ami ruda olo lajar agu ného diangn ami cai dungka oné nuca Khios. Ného diangn kolé ami cai oné Samos agu ca leso kaut poli hitu, caikm ami oné Milétus. 
ACT.20.16	Hi Paulus poli wérét kudut toé cénggo oné Éfésus, kudut néka mora leson oné tana Asia kanang. Ai hia lari hidi-hadan, kudut émé ngancéng, hia poli mangan oné Yérusalém du leso ramé Péntékostén.
ACT.20.17	Landing hitu hi Paulus jera cengata oné mai Milétus, nggere-oné Éfésus agu pedén, kudut sanggéd ata tu’a laingn dé weki serani mai oné Milétus. 
ACT.20.18	Du poli caid isé, mai taé diha ngong isé: “Pecing le méu co’o mosé daku oné bahi-réha méu, pu’ung leso laring cain aku cai oné tana Asia ho’o. 
ACT.20.19	Ali jinggo aku wintuk latang te Mori Keraéng. Oné wintuk hitu aku dongkalig loda lu’u matag, ai dongkalig damang lata Yahudi situt nanang mbelé akus. 
ACT.20.20	Koném po nenggitu, aku toé dé’it manga ngondég te pandé ata betua laing latang te méu. Sanggéd kéta taung, keréba agu toings laku oné méu wa ranga data do ko du nempung oné néténg-néténg mbaru. 
ACT.20.21	Aku kolé téi saka-si oné ata Yahudi agu ata Yunani kudut isé teser oné Mori Keraéng, agu imbi oné Mori Yésus. 
ACT.20.22	Maik te ho’on, ai deko le Nai Nggeluk, aku ngo oné Yérusalém. Toé baé laku apa ata jari laing oné weki daku du cai nitu. 
ACT.20.23	Pecing daku kali, Nai Nggeluk poli tombo si’angn agu aku oné néténg béndar te aku oné buik agu paka ta’ong susak. 
ACT.20.24	Maik aku toé nuk te mo’éng moség, tamat aku ngancéng cai oné ranti agu pandé poli sanggéd gori situt jera de Mori Yésus oné aku, kudut téi saka-si latang te Keréba Di’a, widang de Mori Keraéng. 
ACT.20.25	Te ho’on baé laku ga, te méu toé ngancéng ita ranga dakus kolé, sanggés taung méut ata poli la’at laku kudut ba keréba perénta de Mori Keraéng. 
ACT.20.26	Landing hitu leso ho’o aku téi saka-si oné méu, te aku nggélok oné mai dara diong kaut. 
ACT.20.27	Ai aku toé manga ngondég te ba keréba sanggéd-taung ngoéng de Mori Keraéng latang te méu. 
ACT.20.28	Lami di’a-di’a weki rus, agu lami kolé sanggén taung weki, ai méu ata poli wérét le Nai Nggeluk ciri ata lami kudut titong ro’éng de Mori Keraéng ata dumpu Liha ali dara Run Hia. 
ACT.20.29	Pecing laku du poli ngog aku, te cais acu rani, mai oné bahi-réha méu agu toé manga momang ata situt lami de méu. 
ACT.20.30	Ngot oné mai weki rus méu, te cai pisa taus ata agu toing adong’d, gejur kéta te pandé péndot ata nungku oné mai salang molor kudut lorong isé. 
ACT.20.31	Landing hitu jerék-jerék koém agu nuk di’a-di’a, tédéng telu ntaung wié-leso, aku toé kéta beténg toing méu gici ca ali lanar kid lu’u matag. 
ACT.20.32	Te ho’on aku téi méu oné Mori Keraéng agu oné reweng widang Diha ata manga kuasan latang te pandé metek méu, agu widang oné méu mbaté ata poli letin latang te sanggén ata poli pandé nggelukd Liha. 
ACT.20.33	Pérak ko emas ko ceca bana, toé kéta manga lélakd laku oné mai céi-céing kaut. 
ACT.20.34	Pecing le rus méu, ali limé de rug aku, poli gorig latang te sékék de rug agu sékék de haé-rebag, haé lako daku. 
ACT.20.35	Oné sanggén cao-ca poli taung toming laku agu méu, te ali gori nenggitu ité paka campé sanggéd ata les agu paka nuk curup de Mori Yésus, ai weki Run Hia poli taé: Céwé di’a téing itu po tiba.” 
ACT.20.36	Du poli tombo hitun hi Paulus, tikul agu ngajiy, cama-cama agu iséy. 
ACT.20.37	Itu kali rétangd taung isé cang agu nggao hi Paulus, nukung kétas omo hiad. 
ACT.20.38	Isé wéong kéta naid, céwén kéta ai taé diha, isé toé kéta ita kolé ranga diha. Poli hitu isé ngo podo hia oné kepal.
ACT.21.1	Du poli bécang agu isé, ami lajar nggere-oné nuca Kos. Ného diangn caikm ami oné nuca Rodos, agu mai nitu main ngo oné béndar Patara. 
ACT.21.2	Oné Patara ami haéng kepal ata kudut lajar nggere-oné tana Fénisia. Ami léti kepal hitu, itug kali ngogm. 
ACT.21.3	Poli hitu ita nuca Siprus baling racap léo, maik lagé kaut lami agu ngo oné tana Siria. Cemoln ga caikm ami oné Tirus, ai sanggéd ceca oné-mai kepal paka wa’u oné béndar hitu. 
ACT.21.4	Ami ngo léjong oné sanggéd ata nungku agu ka’éng nitu tédéng pitu leso. Ali saok de Nai Nggeluk sanggéd ata nungku toing hi Paulus kudut hia néka ngo oné Yérusalém. 
ACT.21.5	Maik du polig leson ka’éng cama, ami lako rudakm. Sanggéd ata nungku agu winad, anakd, podo ami haéng pé’ang mai béndar; oné lupi nanga ami tikul te ngaji cama laing. 
ACT.21.6	Du poli pele-kana, ami léti kepal, agu isé kolé mbarud.
ACT.21.7	Oné mai Tirus, ami cai oné béndar Ptolémais ai nitu dopon lajar dami. Ami téi tabé oné sanggéd asé-ka’é ca imbi agu ka’éng ca leso oné bahi-réha isé. 
ACT.21.8	Ného diangn ami ngo nitu mai’gm agu cai oné Kaisaréa. Ami ngo oné mbaru de cengata ata ba keréba di’a, ngasangn hi Pelipus. Hia cengata oné mai ata pitu siot poli pilé oné Yérusalém, agu ami ka’éng oné mbaru dihakm. 
ACT.21.9	Hi Pelipus manga pat taus anak molasn ata tiba tabing kudut te ba pedé de Mori Keraéng.
ACT.21.10	Poli pisa leso ami ka’éng nitu, mai cengata nabi oné-mai Yudéa, ngasangn hi Agabus. 
ACT.21.11	Hia mai oné ami, itu kali emi kanteng di Paulus, cang agu pongo wa’i agu limén, mai taé diha: “Nggo’o taé de Nai Nggeluk: Neho nggo’o koléy dé, mori de kanténg ho’o te pongo lata Yahudi oné Yérusalém agu téing oné limé de wa’u bana.” 
ACT.21.12	Dengé tombo hitu, ami agu sanggéd ata oné osang hitu tegi kudut hi Paulus néka ngo oné Yérusalém. 
ACT.21.13	Maik walé di Paulus: “Co’o tara rétangs méu, wiga pandé wéong nai daku? Ai aku ho’o, lilek toé hanang latang te pongo, maik latang te mata kolé oné Yérusalém le ngasang de Mori Yésus.” 
ACT.21.14	Ai hia toé lorong te tiba toing dami, ndong kaut lami nanang diha, maik bengkes dami, “Jari koéy ngoéng de Mori Keraéng!”
ACT.21.15	Du poli ka’éng pisa leso oné Kaisaréa, og kali mengkekg ami, te ngo oné Yérusalém. 
ACT.21.16	Cama laing agu ami lut kolé pisa taus ata nungku oné mai Kaisaréa. Isé dadé ami ngo oné mbaru diha Manason. Hia oné mai Siprusn agu remog béhéngn ciri ata nungku. Ami te ka’éng oné mbaru dihakm.
ACT.21.17	Du caig ami oné Yérusalém, sanggéd asé-ka’é ca imbi tiba ami ali nisang naid. 
ACT.21.18	Ného diangn, ngo hi Paulus cama laing agu ami la’at hi Yakobus; sanggéd ata tu’a laingn manga taung rangad nitu. 
ACT.21.19	Hi Paulus téi tabé agu isé, og kali tombo taung apa ata poli pandé le Mori Keraéng oné bahi-réha wa’u bana loréng gori diha. 
ACT.21.20	Dengé tombo hitus isé naring Mori Keraéngs. Og kali mai taéd agu hi Paulus: “Asé-ka’én, lélo dé, do kolé ata Yahudi poli imbid agu sanggéd isé seber te mo’éng wintuk Taurat. 
ACT.21.21	Maik dengé lisé toing dité oné sanggén ata Yahudi situt ka’éng oné bahi-réha wa’u bana, kudut legong wintuk di Musa, ai nggo’o taé dité, kudut néka sunats sanggéd anak disé agu néka mosé lorong ruku dité. 
ACT.21.22	Jari, co’o kali ho’o ga? Toét-toé dengé lisé te cait ité cé’é ho’o ga. 
ACT.21.23	Landing hitu pandé ga, apa ho’o te taé lami: Oné bahi-réha ami manga pat taus ata lari radid. 
ACT.21.24	Dadé isé cama laing agu ités, pandé di’as adak nggélok weki cama laing agu isé, maik tanggong lités rocang disé, wiga isé ngancéng longké wukd. Itug kali pecing taung lata do te sanggéd keréba situt dengé disé latang te weki dité toé molord, maik ité, kali seber kid te mo’éng wintuk Taurat. 
ACT.21.25	Maik latang te wa’u bana situt poli imbid, polig lami tulisd taung wérét dami. Isé paka néka hang siot poli takung oné-mai imbi pina-naéng, néka hang dara, néka hang nuru de kaka siot mata le hajel molé, agu oné mai ngoéng ata.” 
ACT.21.26	Ného diangn hi Paulus dadé ata situ cama laing agu hia, agu hia pandé nggélok wekin cama-cama agu isé situ, itu kali ngo oné Mbaru de Mori Keraéng, kudut tombo cepisa polin adak nggélok weki hitu agu takung nggeluk latang te néténg-néténg isé.
ACT.21.27	Du tiong te poli pitu leso hitu, sanggéd ata Yahudi situt mai oné mai tana Asia, ita hi Paulus oné Mbaru de Mori Keraéng, itu kali cocong ro’éngd agu deko hia, 
ACT.21.28	cang agu ciékd: “Oé ata Israél, campé yé! Ho’oy ata hiot nia-nia kaut wan toing sanggén ata kudut dungkang wa’u dité agu néka lorong wintuk Taurat agu osang nggeluk ho’o! Te ho’on hia dadé ata Yunani kolé nggere-oné Mbaru de Mori Keraéng agu pandé rinek osang nggeluk ho’o.” 
ACT.21.29	Ai poli itan lisé hi Trofimus oné mai Éfésus, bolon cama-cama agu hi Paulus oné béndar agu bet disé hi Paulus poli dadé hia nggere-oné Mbaru de Mori Keraéng. 
ACT.21.30	Itu kali gagur-wélék oné béndar agu lawa do mai nemper, itu kali deko hi Paulus agu sorok hia nggere-pé’ang mai Mbaru de Mori Keraéng agu du hitu muing sanggéd lewang Mbaru de Mori Keraéng hitu tadus.
ACT.21.31	Lari kéta kudut mbelé hia, cai keréba oné kepala serdadu te sanggén béndar Yérusalém, gagur-wélék. 
ACT.21.32	Kepala serdadu hitu hidi-hadan ngo agu serdadun agu cai oné beréha ata do situ. Du itan lisé hia agu sanggéd serdadu situ, itu kali toé onggan lisé hi Paulus. 
ACT.21.33	Kepala serdadu hitu hesé ruis hi Paulus, deko agu jera pongo hia le suad ranté, itu kali rein, céing hia agu apa ata poli pandé diha. 
ACT.21.34	Maik oné mai ata do situ, manga ata ciék oné hia nenggo’o, manga kolé ata ciék nenggitu. Le ngai-ngaok hitu, kepala serdadu toé kong pecing, apa cetu’ungn ata poli jarin. Landing hitu hia jera dadé hi Paulus oné markas de serdadu. 
ACT.21.35	Du cai oné redé mbaru hi Paulus rakang moléy le serdadu, ai do bail lawa ata rabo. 
ACT.21.36	Sanggéd taung ro’éng londang lut hias, cang agu ciékd: “Co’om mbelé kauty!”
ACT.21.37	Du kudut dadé hi Paulus nggere-oné markas de serdadu, mai taén ngong kepala serdadu hitu: “Ngancéng ko toék aku tombo cekoén agu ité?” Mai walé de kepala serdadu: “Oé, kali pecing le hau curup Yunani? 
ACT.21.38	Jari, toé néng hau ata Mesir ho’ot ho’o koé di, pandé rampas agu wéndo pat sebu ata siot teti harat agu losi nggere-oné satar mambak?” 
ACT.21.39	Mai walé di Paulus: “Aku ho’o ata Yahudik, oné mai béndar Tarsus, ro’éng oné mai béndar hitut mboun ngasangn oné tana Kilikia; tegi laku kudut sendo koé aku te curup oné ata do so’o.”
ACT.21.40	Du poli sendon hi Paulus le serdadu, ngo hia, hesé lobo redé mbaru agu pépas limén nggere-oné ata do situ; du lik kéta ga, itug kali wangkag hia tombon agu isé le curup Ibrani, nggo’o taén:
ACT.22.1	“Asé ka’én, agu ema-ema, séngét koé curup daku agu méu te kambé weki rug.” 
ACT.22.2	Du dengén lata do situ hia curup Ibraniy, tambang kétas likd. Mai taé diha, 
ACT.22.3	“Aku ho’o ata Yahudik, loas oné Tarsus tana Kilikia, maik uwa oné béndar ho’ok. Toing di’a-di’ak li Gamaliél oné wintuk de empo dité, wiga aku ciri cengata ata seber gori latang te Mori Keraéng, cama ného sanggés méu te ho’on ga. 
ACT.22.4	Aku poli pandé kosé ata lorong Salang de Mori Keraéng dengkir agu isé matas. Ata rona agu iné waid dekos laku agu téis laku oné bui. 
ACT.22.5	Latang te hitu koném Imam Mésé ko Sanggéd Ata Tu’a laing ciri saka-si. Oné mai isé aku poli ba surak latang te asé-ka’é oné Damsyik agu aku poli ngo nitug kudut deko isét lut Salang de Mori Keraéng ata manga nitud, agu dadé isé nggere-oné Yérusalém kudut buis.
ACT.22.6	Maik lari lako ngo nitu, du aku cai ruis Damsyik, aram lesak leso, rodo cain néra hili-helap éta mai awang léok aku. 
ACT.22.7	Itu kali doalg aku nggere-wa tana agu aku dengé reweng ata curup agu aku: Saulus, Saulus, co’o tara mbelé Akum hau? 
ACT.22.8	Mai walé daku: Céing néng Ité Mori? Mai taén: Aku hi Yésus, ata Nasarét, hitut mbelé de hau. 
ACT.22.9	Sanggéd isét lut aku, ita tu’ung lisé néra hitu, maik reweng Diha hitut curup agu aku toé dengé lisé. 
ACT.22.10	Mai taé daku: Mori apa ata paka pandé laku? Mai taé de Mori agu aku: To’o ga, agu ngo ga oné Damsyik. Lé itu po toi agu hau sanggéd cao-ca ata paka pandé le hau. 
ACT.22.11	Ai toé ngancéng itak aku ali néra hiot hili-helap mata daku, itu kali haé lako daku cau limég agu todang aku nggere-oné Damsyik. 
ACT.22.12	Nitu manga cengata, ngasangn hi Ananias cengata ata nggeluk lorong wintuk Taurat agu mbou kéta ngasangn ali di’an oné mai sanggéd ata Yahudi ata manga nitud. 
ACT.22.13	Hia mai hesé ruis aku agu mai taén, Saulus asé-ka’é daku, nahé ngancéng ita koléh! Du hitu muing aku ita kolék agu lélo hia. 
ACT.22.14	Itu kali mai taen: Mori Keraéng empo dité poli wérét hau kudut pecing ngoéng Diha, kudut lélo Ata Molor agu kudut séngét reweng ata pé’ang oné mai mu’u Diha. 
ACT.22.15	Ai hau paka ciri saka-si Diha latang te sanggén ata, latang te apa ata ita de hau agu apa ata dengé de hau. 
ACT.22.16	Ho’o ga, co’o tara sésénga’i kim hau? To’o ga, agu sendo wekim te cebong le waé serani agu sanggéd ndékokm pandé nggeluk ali caro ngasang de Mori Keraéng.
ACT.22.17	Du kolég aku nggere-oné Yérusalém agu du aku lari ngajig oné Mbaru de Mori Keraéng wakar daku penong le kuasa nggeluk. 
ACT.22.18	Aku ita Hia hiot curup agu aku: Gélangkoé, gelangkoé legong Yérusalém, ai isé toé tiba saka-si de hau latang te Aku. 
ACT.22.19	Mai walé daku: Mori, baé lisé te aku ata ngo oné mbaru ngaji ca agu oné mbaru ngaji bana agu na’a oné buis isét imbi Ités agu ongga isé. 
ACT.22.20	Du bowo dara di Stéfanus, saka-si Dité hitu, aku manga nituk, agu lorong laku pandé disé situ agu aku lami ceca disét mbelé hia. 
ACT.22.21	Maik mai taé de Mori Yésus agu aku: Ngoh ga, ai Aku jera hau ngo tadang oné wa’u-wa’u bana.”
ACT.22.22	Sanggéd taung lawa do situ dengé tombo di Paulus dengkir agu curup hitu: itu kali pu’ung ciékd: “Pandé mora ata ho’o oné mai lino ho’on! Toé kopn te moséy!”
ACT.22.23	Isé ruda kétas ciékd canggu agu peké jubad agu wécak kebok nggere-éta. 
ACT.22.24	Landing hitu kepala tentera perénta kudut dadé hi Paulus nggere-oné mbaru de tentera agu jera peresa agu ongga hia, kudut ngancéng baé, co’o tara lawa do situ ciék nenggitud kamping hia. 
ACT.22.25	Maik du pandé toko télan lisé hi Paualus, kudut onggay, mai taé diha ngong tentera situt lari dis: “Ngancéng méu ongga ata Roma, céwén kolé toé olong agily?” 
ACT.22.26	Dengé curup hitus tentera hitu baro oné kepala tentera, mai taén: “Apa ata kudut pandé lité? Ata hitu ata Roma.” 
ACT.22.27	Itu kali main kepala tentera hitu oné hi Paulus agu mai taén: “Tombo damang agu aku, tu’ung ko toé hau ata Roma?” Mai walé di Paulus: “Tu’ung.” 
ACT.22.28	Mai kolé taé de kepala tentera hitu: “Kewarganegaraan hitu wegit kéta laku welin.” Mai walé di Paulus: “Maik aku manga hak hitu ali loas daku.” 
ACT.22.29	Itu kali isé siot kudut ongga hia, hidi-hada hedongd; agu kepala tentera hitu kolé rantangy du pecing liha te hi Paulus hitut jera pongo liha cengata ata Roma.
ACT.22.30	Maik kepala tentera hitu nanang te pecing tu’ung apa kéta betuan toso data Yahudi situ agu hi Paulus. Landing hitu ného diangn hia jera dadé hi Paulus oné mai buin agu perénta kudut imam-imam kepala agu sanggéd Adak Agama nempungs. Itu kali dadé hi Paulus oné mai mbaru de tentera kudut cumang agu isé.
ACT.23.1	Canggu agu lélo sanggéd Adak Agama mai taé di Paulus: “Asé-ka’én, haéng leso ho’o mosé kig aku, ali nai nggalas oné ranga de Mori Keraéng.” 
ACT.23.2	Maik Imam Mésé Ananias, jera ata situt hesé lupi hi Paulus ongga oné mu’un. 
ACT.23.3	Léko pandé hitu mai taé di Paulus ngong hia: “Mori Keraéng te ongga hau, oé témbok ata wulak le cét bakok! Ité lonto cé’é ho’o kudut beté-bicar latang te aku lorong wintuk Taurat, maik hau ata lagé wintuk Taurat ali peréntam hitut kudut ongga aku.” 
ACT.23.4	Sanggéd ata situt manga nitu taéd: “Hau loér Imam Mésé de Mori Keraéng.” 
ACT.23.5	Walé li Paulus: “Oé asé-ka’é, aku toé baé te hia Imam Mésé. Bo tu’ung manga tulis: hau néka curup da’at kamping Tu’a de wa’u rum!” 
ACT.23.6	Ali baé iwod oné mai isé ata Saduki agu iwod ata Parisi, mai taé diha oné ranga de Adak Agama situ: “Asé-ka’é, aku ho’o waé data Parisi; aku mai wa ranga de Adak ho’o ai aku bengkes te to’o koléd ata mata.” 
ACT.23.7	Du curup nenggitun hia, rodo léwang taud ata Parisi agu ata Saduki agu pati-péars ata do situ. 
ACT.23.8	Ai taé data Saduki toé manga to’o kolé agu toé manga malékat ko nai, maik ata Parisi imbi situt sua. 
ACT.23.9	Itu kali mangan ngaok mésé. Pisa taus ata pecing Taurat oné mai isét Parisi hesé bolos agu léwang kétas, mai taéd: “Ami toé manga dumpu can sala oné ata ho’o! Aik manga nai ko malékat ata poli tombo agu hia.” 
ACT.23.10	Mangan léwang tau mésé, wiga rantang kepala tentera émé isé pandé cecut hi Paulus. Landing hitu hia perénta tentera kudut wa’u nggere-wa agu dadé hi Paulus oné mai bahi-réha isén agu ngo oné mbaru de tentera.
ACT.23.11	Ného diang wién, Mori Yésus mai hesé lupi hia agu mai taén: “Pandé mberés naim, ai ného ranim hitu poli téi saka-si latang te Aku, oné Yérusalém, nenggitu kolé hau paka saka-si oné Roma.”
ACT.23.12	Du gerak tana, ata Yahudi bantang pandé ca liwuts agu cenais ali sumpa te isé toé hang ko inungs émé toéd mbelé hi Paulus. 
ACT.23.13	Nekid isét pandé liwut hitu réci oné mai patmpulu atas. 
ACT.23.14	Isé ngo cumang Imam-imam kepala agu taung Tu’a de wa’u Yahudi agu mai taéd: “Ami poli cenai’gm ali sumpa te ami toé hang ko inung émé toéd mbelé lami hi Paulus. 
ACT.23.15	Landing hitu ho’o ga, poro méu cama-cama agu Adak Agama taé agu kepala tentera kudut hia pandé cumang kolé hi Paulus agu méu, néhot kudut mbajik kéta lélo bicar diha. Lari nggitun ami poli mengkek kudut mbelé hia du hia toéd cai oné méuy.”
ACT.23.16	Maik to’a di Paulus, anak de weta diha, dengé bantang hitu latang te caka hia. Hia ngo oné mbaru de tentera kudut tombo apa hitu oné hi Paulus. 
ACT.23.17	Itu kali hi Paulus bénta cengata tentera agu mai taén ngong hia: “Dadé ata reba ho’o oné kepala tentera, ai manga ca sékék ata paka tombo agu hia.” 
ACT.23.18	Tentera hitu dadé hia oné kepala tentera agu mai taén: “Hi Paulus ata bui hitu, bénta akuy agu tegi kudut dadé ata reba ho’o oné ranga dité, ai manga sékék ata tombo oné ité.” 
ACT.23.19	Kepala tentera hitu cau limé data reba hitu, itu kali dadé hanang koéd oné lupi hia agu réi: “Apa kéta hitut kudut tombo agu aku?” 
ACT.23.20	Mai walén: “Sanggéd ata Yahudi poli ce-naid kudut tegi oné ité, kudut diang ité pandé cumang kolé hi Paulus oné ranga de Adak Agama néhot Adak situ ngoéng te séngét tombo ata mbajik kéta oné mai hia. 
ACT.23.21	Maik néka lorong ngoéng disé, ai réci oné mai patmpulu ata oné mai isé poli mengkekd te caka hias. Isé poli ce-naid ali sumpa te isé toé di hang ko inung émé toéd mbelé hia; ho’o ga isé poli taung mengkekd agu hanang géréng kaut éng ko toé lité.” 
ACT.23.22	Itu kali kepala tentera jera kolé ata reba hitu agu perénta oné hia: “Néka tombo agu céi-céing kaut, te hau poli tombon apa ho’o agu aku.”
ACT.23.23	Poli hitu kepala tentera bénta sua taus tentera agu mai taén: “Mengkek sua ratusn tentera kudut ngo oné Kaisaréa agu pitumpulun ata léti jarang agu sua ratusn ata ba korung, aram ongga ciok wié ho’o. 
ACT.23.24	Mengkek kolé pisan keledai latang te léti di Paulus, agu dadé hia di’a-di’a oné ranga de gubernur Féliks.” 
ACT.23.25	Hia tulis surak ata icin nenggo’oy:
ACT.23.26	“Tabé oné mai hi Klaudius Lisias latang te tuang gubernur Feliks.
ACT.23.27	Ata ho’o deko lata Yahudi agu du kudut mbelén lisé, aku mai agu tenterag kudut ré’ing agu lego hia, ai dengé laku hia ata Romay. 
ACT.23.28	Kudut pecing apa kéta betuan baro disé kamping hia, aku pandé cumang hia agu Adak Agama disé. 
ACT.23.29	Haéng laku te hia tara baron méséng lagé wintuk Taurat disé, maik toé manga mangkong ata patun te pandé matay ko buiy. 
ACT.23.30	Oné aku poli tombon, te manga ca liwuts ata poli bantang kudut mbelé hia. Landing hitu tara hidi-hadan laku jera dadé hia oné ité, maik latang te isét cecupu poli tombod laku, te isé paka baro bicar hitu oné ite.”
ACT.23.31	Itu kali tentera situ dadé hi Paulus lorong ného hitut perénta oné isé agu dadé hia le wié oné ranga di Antipatris. 
ACT.23.32	Ného diangn isé sendo isét léti jarang lako rudas maik weki rud isé kolé nggere-oné mbaru de tentera. 
ACT.23.33	Du caid oné Kaisaréa isé situt léti jarang téi surak hitu oné gubernur agu hi Paulus. 
ACT.23.34	Du poli bacang surak hitu, gubernur réi agu hi Paulus, oné mai béo nian hia. Du dengén liha te hi Paulus oné mai Kilikia, 
ACT.23.35	mai taén: “Aku te urus bicarm, émé ata situt baro hau cai cé’é ho’os.” Itu kali hia jera bui hi Paulus oné mbaru di Hérodés.
ACT.24.1	Lima leso poli hitu, cai Imam Mésé hi Ananias, cama laing agu pisa taus Tu’a agu cengata tongka curup ngasangn hi Tértulus. Isé ngo cumang Gubernur agu tombo taung baro disé latang te hi Paulus. 
ACT.24.2	Hi Paulus bénta te cumang agu hi Tértulus pu’ung réi hia taén: “Keraéng Feliks ata hiang lami, ali gori diték ami toé beténg te sabi ata minakd agu libur, agu ali nggalas dité, do kéta pandé di’a ata poli pandéd latang te wa’u ho’o. 
ACT.24.3	Sanggéd taung situ agu nia kaut wan, tiba taungs lami ali wali di’a. 
ACT.24.4	Maik boto béhéng bail lonto dité, tegi laku kudut ité séngét koé ami cekoén, ali nai di’am hitut pecing taung lata. 
ACT.24.5	Ami haéng ata ho’o cama ného ata beti puru, cengata ata pandé karukak oné bahi-réha sanggéd ata Yahudi oné temu tana lino agu hia cengata ata tu’a laing oné mai ata Nasrani. 
ACT.24.6	Ngot hia damang lagé nggeluk Mbaru de Mori Keraéng. Landing hitu ami deko hia, agu kudut beté-bicar lami lut wintukTaurat dami. 
ACT.24.7	Maik kepala tentera Lisias mai ré’ing agu wentang hia oné mai limé dami, 
ACT.24.8	itu kali jera sanggéd isét baro mai cé’é ranga dités. Émé weki rud ité ata agil hia, ngancéng pecing lité sanggéd cao-ca situt tombo dami oné hia.” 
ACT.24.9	Nenggitu kolé sanggéd ata Yahudi, tukéng baro situ ali curup te bicar hitu nggitu muingy.
ACT.24.10	Gubernur kewit hi Paulus te hia ngancéng tomboy. Itu kali mai taé di Paulus: “Pecing laku pisa ntaung ata polin ga, ité ciri adak latang te wa’u ho’o. Landing hitu toé kéta manga radékg aku te kambé bicar'g ho’o oné ranga dité: 
ACT.24.11	Ité ngancéng tirik te olo toé lebi oné mai campulusua leso, aku ngo oné Yérusalém latang te ngaji. 
ACT.24.12	Toé manga ata haéng aku lari léwang tau’g, ko pandé ngai-ngaok oné Mbaru de Mori Keraéng ko oné mbaru ngaji, ko osang cebana oné béndar. 
ACT.24.13	Isé toé ngancéng téi sabi agu ité apa hitut baro disé ho’o ga latang te weki daku. 
ACT.24.14	Maik tura laku oné ité te aku suju Mori Keraéng empo dami ali lut Salang de Mori Keraéng, ngong Salang ata caro lisé aliran. Aku imbi sanggéd taung situt poli tulis oné wintuk Taurat agu oné Surak de Nabi-nabi. 
ACT.24.15	Aku bengkes tu’ung oné Mori Keraéng, cama ného isé kolé, te manga to’o koléd ata mata, ata molor ko ata toé molor. 
ACT.24.16	Landing hitu lari mosé’g aku, wuli-wekig lorong nuk nai ata molorn oné ranga de Mori Keraéng agu cama manusia. 
ACT.24.17	Du poli pisa ntaung, aku mai kolé oné Yérusalém, kudut téi campé le séng latang te wa’u daku agu kudut ba takung oné ranga de Mori Keraéng. 
ACT.24.18	Du aku lari pandé taung situ, pisa taus ata Yahudi oné mai Asia, repéng aku lisé oné Mbaru de Mori Keraéng, du aku poli pandé nggeluk weki’g, toé baé lata do agu toé ngaok. 
ACT.24.19	Isé situ ata paka mai cé’é ranga dités agu baro lisé, émé isé manga cao-ca latang te weki daku. 
ACT.24.20	Landing kong damang isét manga rangad cé’é ho’o, tombo pandé da’at apa ata ita lisé, du aku ba oné ranga de Adak Agama. 
ACT.24.21	Ko cala ali curup ho’o ca daku, ata curup laku oné ranga disé, nggo’oy: Leso ho’o agil aku le méu ali imbi laku te sanggéd ata mata mosé kolés.”
ACT.24.22	Mai hi Feliks hitut pecing tu’ung Salang de Mori Keraéng, renggé bicar disé, mai taén: “Du cain kepala tentera Lisias cé’é ho’o, aku te beté bicar de méu.” 
ACT.24.23	Itu kali hia jera tentera hitu kudut kong oné buin hi Paulus, maik ali bui ata géaln, agu néka ré’ing cengatan oné mai haé-reban kudut campé hia.
ACT.24.24	Pisa leso poli hitu, mai hi Féliks agu winan hi Drusila, cengata ata Yahudi, jera bénta hi Paulus, itu kali séngét tombo diha latang te imbi oné Yésus Kristus. 
ACT.24.25	Maik du hi Paulus tombo latang te molor, kuasa weki rud, agu beté-bicar tai, rantang da’at hi Féliks agu mai taén: “Émo ga, agu ngoh ga, manga kaut leson cepisa, aku te bénta kolé hau.” 
ACT.24.26	Lari nggitun bet diha hi Paulus te téi seng oné hia Ali hitu hia dondé kéta bénta hia kudut tombo-tombo agu hia.
ACT.24.27	Maik woko rapak sua ntaung hi Féliks, lesing li Pérkius Féstus, agu kudut emi nai data Yahudi hi Féliks sondang hi Paulus kong kin oné buin.
ACT.25.1	Telu leso du poli cain oné tana hitu, ngo hi Féstus oné mai Kaisaréa nggere-oné Yérusalém. 
ACT.25.2	Nitu imam-imam kepala agu sanggéd ata Yahudi situt tu’a laing, mai cumang hias agu baro latang te hi Paulus 
ACT.25.3	Oné hia tegi lisé can tabing ata pandé calang hi Paulus kudut jera hi Paulus ngo oné Yérusalém. Ai isé lari bantang kudut mbelé hia oné bahi-réha salang. 
ACT.25.4	Maik walé li Féstus te hi Paulus kong kin bui oné Kaisaréa agu te weki run hia nanang gélang kolén. 
ACT.25.5	Mai taén: “Ali hitu céwé di’an sanggéd ata cau kuasa oné mai méu, cama-cama ngo agu aku, agu tombo taung baro kamping hia, émé manga salan.”
ACT.25.6	Hi Féstus ka’éng toé lebi oné mai alo ko cepulu leso oné Yérusalém. Poli hitu hia kolé nggere-oné Kaisaréa. Ného diangn hia sidang toto bicar, agu jera dadé hi Paulus. 
ACT.25.7	Du cai nitun hi Paulus sanggéd ata Yahudi situt mai oné mai Yérusalém hesé léok hias agu isé do kéta barod ata pandé mendo hia, landing toé ngancéng téi tanda lisé. 
ACT.25.8	Hi Paulus kali kambé weki run, mai taén: “Aku toé manga sala koé cekoén koném latang te wintuk Taurat data Yahudi ko latang te Mbaru de Mori Keraéng ko latang te Kaisér.” 
ACT.25.9	Maik hi Féstus hitut kudut emi nai data Yahudi, mai taén: “Cala gorim hau ngo oné Yérusalém, kudut hau beté-bicar nituh, oné ranga daku latang te bicar ho’o?” 
ACT.25.10	Maik mai taé di Paulus: “Ho’op aku hesé cé’é ho’o oné ranga de Kaisér agu cé’é ho’ok aku paka agilk. Cama ného ité pecing tu’ung aku toé kéta manga sala cekoén kamping ata Yahudi. 
ACT.25.11	Jari émé manga salag aku, agu pandé da’at ata cama rinca agu pandé mata, aku gorig te mata, maik émé apa ata baro disé kamping aku toé molord, toé manga cengatan ata manga hak te téi aku oné limé disé. Aku mboték nggere-oné Kaisér!” 
ACT.25.12	Woko poli bantang agu sanggéd isét adak, mai walé di Féstus: “Hau poli mboték nggere-oné Kaisér, jari hau paka ngo oné ranga de Kaisér.”
ACT.25.13	Pisa leso wa poli hitu, mai Raja Agripa agu hi Bérniké nggere-oné Kaisaréa kudut mai lejong tanda hiang hi Féstus. 
ACT.25.14	Ai pisa leso isé ka’éng nitu, hi Féstus tombo taung bicar di Paulus agu raja hitu, mai taén: “Cé’é ho’o manga cengata ata bui ata legong di Féliks. 
ACT.25.15	Du aku manga oné Yérusalém, Imam-imam kepala agu Tu’a-Tu’a data Yahudi baro kamping ata hitu agu tegi kudut hia paka buiy. 
ACT.25.16	Aku walé agu isé, toé laséngd ata Roma te téi cengata ata bicar bebolon hia cumang agu isét baro hia agu paka téi leson te kambé weki run latang te baro hitu. 
ACT.25.17	Landing hitu isé mai cé’é ho’os cama laing agu akus. Ného diangn aku pandé sidang beté-bicar agu jera mai cé’é ranga dakuy. 
ACT.25.18	Maik du isét baron hesé lupi hias, isé toé ngancéng caro can kaut pandé da’atn, ného kéta hitut poli taksér laku. 
ACT.25.19	Maik isé hanang léwang-tau agu hia campit agama disé, agu latang te cengata ata ngasangn Mori Yésus ata poli rowan, maik hi Paulus taé dungka agu isé Hia moséy. 
ACT.25.20	Ai aku sihing co’o laku pandén bicar nenggo’o, aku réi hia, cala ngoéngn hia ngo oné Yérusalém kudut beté nitu kaut bicarn. 
ACT.25.21	Maik hi Paulus mboték. Tegi liha kudut kong ka’éng oné buin hia agu géréng dengkir beté bicarn le Kaisér. Landing hitu aku jera bui hia dengkir aku ngancéng katu hia nggere-oné Kaisér.” 
ACT.25.22	Mai taé di Agripa ngong hi Féstus: “Weki rug aku nanang te séngét ata hitu.” Mai walé di Féstus: “Diang ite ngancéng séngét tombo diha.”
ACT.25.23	Ného diangn, mai hi Agripa agu hi Berniké déméng agu angosd agu du poli ngo oné lo’ang beté-bicar cama-cama agu kepala tentera agu sanggéd taung ata tu’a laing oné mai béndar hitu, hi Féstus perénta kudut dadé hi Paulus wa ranga disé. 
ACT.25.24	Mai taé di Féstus: “Lo keraéng raja Agripa agu sanggéd taung weki ata manga rangad agu ami. Lélo ata ho’o ata hiot baro le sanggén ata Yahudi, siot manga oné Yérusalém ko so’ot manga cé’é ho’o. Isé poli mai wa ranga dakud agu cang agu ciékd, te hia néka béhéng kolé mosén. 
ACT.25.25	Maik baé laku, te hia toé manga pandé can sala ata henan te wahéng mata muingy agu ai hia mboték nggere-oné ranga de Kaisér aku poli wérét kudut jera hia cumang agu Kaisér. 
ACT.25.26	Maik toé manga can ata petok kéta kudut tulis laku nggere-oné ranga de Kaisér latang te hia. Itu tara aku pandé cumang hia cé’é ho’o oné ranga de méu, céwén kéta ité keraéng raja Agripa, kudut émé poli dengé tombon lité aku ngancéng tulis surak. 
ACT.25.27	Ai lorong ita daku, toé kéta manga oné uték dakun kudut jera cengata ata bui agu toé manga baro latang te hia.”
ACT.26.1	Mai taé de raja Agripa ngong hi Paulus: “Hau ngancéng kambé weki rum.” Hi Paulus pépas limén, itu kali tombo kambé weki run, nggo’oy: 
ACT.26.2	“Io Raja Agripa, ontong kéta laku noingn, ai leso ho’o aku ngancéng kambé weki rug oné ranga dité, latang te sanggéd baro disét Yahudi kamping aku, 
ACT.26.3	céwén kolé ai ité pecing tu’u-tu’ung adak agu sanggéd mbolot data Yahudi. Landing hitu aku tegi agu ité, kudut séngét koé aku lité ali lembak.
ACT.26.4	Sanggéd ata Yahudi pecing salang mosé daku pu’ung du rebag, ai du pu’ung mosé daku oné bahi-réha wa’u de rug oné Yérusalém. 
ACT.26.5	Béhéng kéta ga, isé pecing aku, agu émé ngoéngd isé, isé ngancéng téi saka-si, te aku poli mosé ného cengata ata Parisi lorong aliran ata céwé kerasn oné agama dité. 
ACT.26.6	Te ho’on aku paka beté-bicar landing kaut aku bengkes reké ata poli téi le Mori Keraéng latang te empo dité. 
ACT.26.7	Kudut cai reké situ siot géréng de campulusua panga dité, lari nggitun isé wié-lesod seber te ngaji. Ali bengkes hitu keraéng raja Agripa, aku baro lata Yahudi. 
ACT.26.8	Co’o tara toé ngancéng le nuk de méu, te Mori Keraéng pandé to’o kolé ata mata? 
ACT.26.9	Weki rug kaut aku manga bet kudut aku paka pandé ata mésén kudut léwang ngasang de Mori Yésus oné mai Nasarét. 
ACT.26.10	Apa hitu pandé kolé laku oné Yérusalém. Aku toé hanang na’a oné buis do kéta ata nggeluk, du aku poli tiba kuasa oné mai imam-imam kepala, maik lorong kolé laku, émé isé situ pandé matas. 
ACT.26.11	Oné mbaru-mbaru ngaji, aku dondé wahéng isé agu denet isé kudut pali imbid agu ali cumpeng mésé aku dolong isé, ngot haéng oné béndar data.”
ACT.26.12	“Lari nggitun du aku rémé cau kuasa mésé agu jera de imam-imam kepala du ngo oné Damsyik, 
ACT.26.13	ného-wetér kaut, yo Raja Agripa, aram du lésak-leso ita laku oné bahi-réha salang hitu, néra ata céwé gérak oné mai néra de mata leso, wa’u éta mai awang, oné weki daku agu sanggéd haé lako daku. 
ACT.26.14	Sanggég ami doal nggere-wa tana agu aku dengé reweng ata curup agu aku oné curup Ibrani: Saulus, Saulus, co’o tara mbelé Akum hau? Menan dé latang te hau koléng Hiat manga kuasan oné hau. 
ACT.26.15	Maik walé laku: Céi néng Ité Mori? Mai walé de Mori: Aku Mori Yésus hitut mbelé de hau. 
ACT.26.16	Maik ho’o ga, to’oh ga agu heséh ga. Aku toto wekig oné hau, kudut pilé hau ciri ata keturu laing agu saka-si latang te sanggéd cao-ca ata poli itad le hau oné mai Aku, agu latang te apa ata toto Laku cepisa oné hau. 
ACT.26.17	Aku te pandé selamak hau oné mai wa’u ho’o agu oné mai wa’u bana. Aku te wuat hau ngo oné isé, 
ACT.26.18	kudut cengka mata disé, kudut isé holés oné mai nendep nggere-oné néra agu oné mai kuasa de jing da’at nggere-oné Mori Keraéng, kudut isé ali imbid oné Aku, tiba ampong ndékoks agu tiba reco oné mai apa ata poli wérét latang te sanggéd ata nggeluk.
ACT.26.19	Landing hitu yo Raja Agripa latang te ita hitut éta mai Surga, paka lorong tu’ungs laku. 
ACT.26.20	Maik laring cain kéta aku keréba oné sanggén ata oné Damsyik, oné Yérusalém, agu oné temu tana Yudéa, agu oné wa’u bana, te isé paka tesers agu holés nggere-oné Mori Keraéng agu pandé sanggéd cao-ca lorong agu teserd hitu. 
ACT.26.21	Landing hitu tara dekog aku lata Yahudi oné Mbaru de Mori Keraéng agu damang te mbelé akus. 
ACT.26.22	Maik ali campé de Mori Keraéng, aku ngancéng mosé kig dengkir te ho’on agu téi saka-si oné ata koé agu oné ranga data mésé. Apa situt keréba daku toé manga cebanan kolé oné mai apa ata poli tombo olod le nabi-nabi agu li Musa, 
ACT.26.23	te Mesias paka ta’ong susay, agu te Hia ata laring cain ata to’o kolé oné mai ata matan agu te Hia ata keréba néra latang te wa’u ho’o agu latang te wa’u bana.”
ACT.26.24	Lari kéta tombo taung situ li Paulus kudut kambé weki run, mai taé di Féstus agu reweng mésén: “Wédol hau ko Paulus! Pecing dom situ pandé wédol hau.” 
ACT.26.25	Maik mai walé di Paulus: “Keraéng Féstus ata hiang laku, aku toé manga wédolg! Aku kali curup ata molord agu ali nuk ata di’ad. 
ACT.26.26	Keraéng Raja kolé pecing taung apa so’o, itu tara si’ang kéta laku tombod wa ranga diha. Pecing laku, toé manga can oné mai sanggéd so’o, ata toéd pecings liha, ai apa so’o toé jiri oné cikos. 
ACT.26.27	Imbi lité ko Raja Agripa kamping nabi-nabi? Pecing laku ité kolé imbi oné isé.” 
ACT.26.28	Mai walé di Agripa: “Téké cekoén kaut le hau pandé ciri ata Kristén aku!” 
ACT.26.29	Mai walé di Paulus: “Aku kudut ngaji kamping Mori Keraéng, kudut gélang ko toé, toé hanang ité, maik sanggéd weki so’ot manga rangad, ata dengé tombo daku, ciri cama ného aku, landing toé mendo ho’o.” 
ACT.26.30	Itu kali heséd raja agu gubernur nenggitu kolé hi Berniké agu sanggéd ata situt lonto cama-cama agu isé. 
ACT.26.31	Lari lako nggere-pé’angd, mai tombo cama taud: “Ata hitu toé manga pandé da’at ata naun te mbeléy ko buiy.” 
ACT.26.32	Mai taé di Agripa agu hi Féstus: “Ata hitu ngancéng ledo gi, émé toé mboték hia oné ranga de Kaisér.”
ACT.27.1	Du poli betén te ami lajar nggere-oné Italia, itu kali hi Paulus agu pisa taus ata bui bana téi oné cengata tentera, ngasangn hi Yulius oné mai tentera de Kaisér. 
ACT.27.2	Ami léti ca kepal oné mai Adramitium ata kudut ngo oné osang baté asi de kepal oné lupi nanga Asia, itu kali lako’gm. Hi Aristarkhus cengata ata Makédonia, oné mai Tésalonika cama laing agu ami. 
ACT.27.3	Ného diangn ami cénggo oné Sidon. Hi Yulius pandé di’a kéta agu hi Paulus, agu sendo te léjong oné haé-reban, kudut isé ngancéng campé sékék diha. 
ACT.27.4	Landing ali buru olo mai ami lajar nitu maigm lut lupi nanga Siprus. 
ACT.27.5	Du poli lagé tacik olo mai Kilikia agu Pamfilia, caik ami oné Mira, oné tana Likia.
ACT.27.6	Nitu tentera hitu cumang ca kepal oné mai Aléksandria ata kudut lajar ngo oné Italia. Hia hésing ami nggere-oné kepal hitu. 
ACT.27.7	Tédéng pisa leso ami lajar, géréng toé ngancéng nggere-olog ami, agu nai-koégm cai oné Knidus. Ali buru caka ami te nggere-olokm, ami lajar lupi nanga Kréta lagé jok Salmoné. 
ACT.27.8	Du poli nai-koégm lagé jok hitu, caik ami oné ca osang, ngasangn Pelabuhan Indah, ruis béndar Laséa. 
ACT.27.9	Lari nggitun dod leso ata oké bod. Leso Puasa lagé gi agu ngancéng calang laing émé ruda olo lajar. Ali hitu hi Paulus langga isé, mai taén: 
ACT.27.10	“Asé-ka’én, pecing laku lajar dité ho’o ngancéng cumang agu susa mésé agu woréng mésé, toé hanang latang te mendo de kepal, maik latang te mosé dité kolé.” 
ACT.27.11	Maik tentera hitu céwé imbi hiat juru mudi agu nakoda itu po curup di Paulus. 
ACT.27.12	Ai osang baté asi de kepal hitu toé kop kudut asi kepal lawang cekeng cés, do oné mai isé éng kaut kudut lajar kid agu damang kudut cai oné béndar Feniks, kudut ka’éng nitus lawang cekéng cés. Béndar Féniks ca osang asi kepal oné nuca Kréta, ata lénga nggere-salé. 
ACT.27.13	Du hitu buru sesol sili mai. Bet disé te apa ata nuk lisé toét-toé haéngy. Isé rongkas jangkar itu kali lajar ruis kéta lupi nanga Kréta.
ACT.27.14	Maik toé béhéng poli hitu, cain oné mai nuca hitu buru warat, ata caron buru “Timur Laut.” 
ACT.27.15	Kepal hitu henay agu toé ta’ong dungkang buru olo mai. Landing hitu Kodak ami agu kongn kaut kepal dami lingu-langu. 
ACT.27.16	Poli hitu ami wa’a dengkir cai oné lupi nanga ca nuca koé ngasangn Kanda, agu nitu nai-koégm ami ngancéng haéng sekoci de kepal hitu. 
ACT.27.17	Du poli téti nggere-éta kepaln sekoci hitu, isé na’a ceca te campé ali pongo kepal hitu le wasé. Landing ali rantang te mena wa laing Sirtis, isé pandé wa’u layar agu kong kaut kepal hitu lénténgn. 
ACT.27.18	Landing mésé bail ami lingu-langu le buru warat, ali hitu ného diangn pu’ung isé oké mendo de kepal nggere-wa tacik. 
ACT.27.19	Oné leso te telun isé oké ceca de kepal ali limé de weki rud. 
ACT.27.20	Du pisa lesog toé ita mata leso agu ntala éta awang agu buru warat nukung kéta nggeka amin, cemoln ga mora taungs bengkes dami kudut pandé selamak mosé dami.
ACT.27.21	Ai béhéng isé toé hang, hesé hi Paulus oné bahi-réha isé agu mai taén: “Asé-ka’én, émé lorong le méu toing daku kudut ité néka lajar oné mai Kréta, ité toét-toé tadang oné mai pa’it agu woréng ho’o! 
ACT.27.22	Maik te ho’on, oné pa’it ho’o, aku toing méu, kudut méu kong kin wingker kis, ai toé manga cengatan oné mai méu te ampus, hanang kepal ho’o. 
ACT.27.23	Ai oné wié cengata malékat de Mori Keraéng ata io daku, paéng de Run, hesé oné racap daku, 
ACT.27.24	agu mai taé diha: Néka rantang Paulus! Hau paka cumang agu Kaisér. Ata tu’ungn ali berkak de Mori Keraéng oné hau, sanggéd taung ata situt manga cama-cama agu haus oné kepal ho’o te selamaks. 
ACT.27.25	Landing hitu asé ka’én, kong kin séméngaks! Ai aku imbi oné Mori Keraéng te sanggéd taung situ te jaris cama ného situt tombo agu aku. 
ACT.27.26	Maik ité paka pandé mena kepal ho’o oné ca nuca.”
ACT.27.27	Wié te campulu patn cai gi, agu ami ngai lingu-langu oné tacik Adria. Maik aram le wié seréhang tana, isét anak de kepal noing lisé te isé néhot ruis tana masa. 
ACT.27.28	Itu kali isé oké watu te damang agu tu’ung waé nitu aik patmpulu métér delémn. Du ngo nggere-olo kolés cekoén, wolo kolé lisé, aik telumpulu métér. 
ACT.27.29	Ali rantang boto menak ami oné watu dampér, isé oké pat jangkar oné buritan agu mésé kéta bengkes dami kudut gélang koé gérakn tana. 
ACT.27.30	Maik isét anak de kepal mengkek kudut losis oné mai kepal. Isé na'a sekoci agu pandé néhot isé kudut oké jangkar olo haluan. 
ACT.27.31	Landing hitu hi Paulus curup agu tu'a de tentera agu sanggéd tenteran: “Émé toé ka’éng oné kepals, isé toé ngancéng selamaks.” 
ACT.27.32	Itu kali tentera-tentera situ pandé beté wasé sekoci agu kong kaut wa’ad.
ACT.27.33	Du tiong gérak tana hi Paulus bénta sanggéd ata kudut hang, mai taén: “Polig campulu pat leso, méu géréng kaut, ta’ong darém agu toé hangm. 
ACT.27.34	Landing hitu aku toing méu, kudut méu olong hangm di. Apa hitu latang te selamak de méu. Toé manga cengatan oné mai méu ata mora ca lawar wuk oné mai sa’in.”
ACT.27.35	Du poli tombo nenggitun, hia emi roti, wali di’a kamping Mori Keraéng wa ranga de sanggéd isé, pati-patis liha, itu kali pu’ung hangd. 
ACT.27.36	Sanggéd taung ata situ wingker kolés agu isé hang kolés. 
ACT.27.37	Nekig ami oné kepal hitu sua ratus pitumpulu enem ata. 
ACT.27.38	Du poli becurd, pandé géal lisé kepal hitu ali oké mendo gandum nggere-wa tacik. 
ACT.27.39	Du kudut gérak tana isé ita ca jok tacik agu nanga ata béa kétay. Koném po toé baé lisé tana masa hitu, isé cenais kudut pandé mena kepal hitu nitu. 
ACT.27.40	Isé lego wasé jangkar, situ wa tacik boné. Lari nggitun isé los wasé-wasé kemudi, téti layar todang kudut kepal hitu dur le buru nggere-pé’ang nanga. 
ACT.27.41	Maik isé hena wa laings, wiga mena kepal hitu. Olo main pacék nggere-way agu toé ngancéng hulin, agu musi main rewut ongga le bombang mésé.
ACT.27.42	Du hitu tentera-tentera nuk kudut mbelé ata bui, kudut néka manga ata losi ali anging. 
ACT.27.43	Maik tentera situ nanang te selamak hi Paulus. Landing hitu hia ré’ing néka ruda olo nuk disé agu perénta, kudut sanggéd ata pecing anging olo isé nggere-wa tacik agu ngo nggere-lé tana masa, 
ACT.27.44	agu kudut ata iwod lut musi maid ali paké banggang ko rewut de kepal. Nenggitu sanggéd taung isé selamak cai le tana masas.
ACT.28.1	Du cai agu selamak oné nanga, itu po pecing lami te tana hitu ngasangn nuca Malta. 
ACT.28.2	Ata ngara tana oné nuca hitu, di’a kétas agu ami. Isé keté api agu awar sanggég taung ami ngo nitu ai wangkag cain usang agu cés kéta. 
ACT.28.3	Du hi Paulus kawé rengka haju agu na’a oné api, pé’angn ca ular rani ali kolang de api hitu agu akit limé diha. 
ACT.28.4	Du ita ular hitu lisét ngara tana, akit limé di Paulus, mai taé cama taud: “Ata ho’o toét-toé cengata ata laséng mbelé atan, ai koném po hia poli célan oné mai tacik, hia toé sendo te moséy le Déwi Keadilan.” 
ACT.28.5	Maik hi Paulus pépas kaut ular hitu oné api agu toé kéta manga beti koé cekoén. 
ACT.28.6	Maik bet disé hia te bara kauty, ko ného wetér kaut matan. Maik woko béhéng lisé géréng ita lisé toé manga jari apa-apan oné weki diha, itug kali nuk disé te hia cengata déway.
ACT.28.7	Toé tadang oné mai osang hitu, manga tana de tu’a de nuca hitu, ata ngasangn hi Publius. Hia tiba ami agu pandé jumik latang te ami di’a-di’a, tédéng telu leso. 
ACT.28.8	Du hitu ema di Publius halas kin ai pémpang agu ru'u lampék. Ngo hi Paulus oné lo’angn, hia ngajiy, agu témba limén lobo hia agu ina muing hia. 
ACT.28.9	Du poli hitu, mai kolé ata beti bana oné mai nuca hitu agu sanggéd isé pandé ina taungs. 
ACT.28.10	Isé hiang kéta amis, agu du lakog ami, isé mengkek taung ata sékék dami.
ACT.28.11	Telu wulang wa ga, ami lajar nitu mai’gm léti ca kepal oné mai Aléksandria ata du cekéng cés, ka’éng oné nuca hituy. Kepal hitu paké tanda Dioskuri. 
ACT.28.12	Ami cénggo oné Sirakusa agu ka’éng nitu tédéng telu leso. 
ACT.28.13	Mai nitu mai’gm ami lut lupi nanga, itu kali cai oné Regium. Ca leso poli hitu cai buru sili mai agu oné leso te suan caik ami oné Putioli. 
ACT.28.14	Nitu ami cumang agu asé-ka’é ca imbi agu ali tegi disé ami ka’éng pitu leso nitu cama-cama agu isé. Poli hitu ami ngo oné Roma. 
ACT.28.15	Sanggéd asé-ka’é ca imbi ata manga nitu poli dengé tombo latang te ami agu isé mai cumang ami haéng oné Forum Apius agu Trés Taberné. Du ita isé li Paulus, hia wali di’a oné Mori Keraéng, itu kali mberés kéta nain.
ACT.28.16	Du cai’gm ami oné Roma, hi Paulus sendo te ka’éng oné mbaru de run cama laing agu cengata tentera ata loréng hia.
ACT.28.17	Telu leso wa ga, hi Paulus bénta taung sanggéd ata tu’a laing disét Yahudi agu du nempung taung isé, mai taé di Paulus: “Asé-ka’én, koném po aku toé manga pandé apa-apag ata léwang wa’u dité ko adak de empo dité, maik deko aku oné Yérusalém agu téi oné limé data Roma. 
ACT.28.18	Du poli bicarg aku, isé nanang te lego aku, ai toé manga dumpu sala cekoén oné aku, ata naun te mbelé aku. 
ACT.28.19	Maik sanggéd ata Yahudi toé tiba apa hitu agu ali hitu wiga aku mboték nggere-oné Kaisér, maik toé kudut baro wa’u rug. 
ACT.28.20	Itu tara tegig aku kudut aku lélo agu tombo agu méu ai ali bengkes data Israél tara pongo le mendo ho’og aku.” 
ACT.28.21	Maik mai taé disé ngong hia: “Ami toé manga tiba surak oné mai Yudéa tombo latang te hau, agu toé manga cengatan oné mai asé-ka’é dité mai tombo ata da’at latang te hau. 
ACT.28.22	Maik ami ngoéng te séngét oné mai hau, co’o nuk de hau, ai latang te aliran ho’o baé lami, nia-nia kaut wan toé tiba lata.”
ACT.28.23	Itu kali isé reké ca leson latang te hi Paulus. Du leso hitu, mais isé logur kétas nggere-oné mbaru ka’éng diha Hia tombo taung agu téi saka-si oné isé latang te Mori Keraéng hitut perénta ného raja; agu lorong wintuk di Musa agu Surak de Nabi-nabi, hia tombo kudut imbi lisé Mori Yésus. Tombo hitu pu’ung gula main dengkir mané. 
ACT.28.24	Manga ata imbi ali tombo diha, manga ata toé imbi. 
ACT.28.25	Itu kali wéar taungs, toé manga hena taud nukd oné isé. Maik hi Paulus ruda olo kin tombo ho’o ca: “Tu’ung kéta curup hitut poli caing le Nai Nggeluk oné empo dité lut hi Nabi Yésaya:
ACT.28.26	Ngo ga oné wa’u ho’o agu taé:
ACT.28.26	Méu te séngét agu séngét, maik toé haéng pa’éln,
ACT.28.26	méu te lélo agu lélo maik toé tingeng
ACT.28.27	Ai nai data wa’u so’o poli tebel
ACT.28.27	agu tilud tadu te séngét
ACT.28.27	agu mata disé daket tadud;
ACT.28.27	kudut isé néka ita le matad
ACT.28.27	agu séngét le tilud,
ACT.28.27	agu pecing le nain itu kali holés,
ACT.28.27	wiga Aku pandé ina isé.
ACT.28.28	Landing hitu paka pecing le méu, te selamak hitut mai oné mai Mori Keraéng ho’o, keréba oné wa’u bana agu isé te séngét.” [
ACT.28.29	Du poli tombo nenggitun hi Paulus, itus kali koléd ata Yahudi situ déméng agu woléng-woléng nukd.]
ACT.28.30	Hi Paulus ka’éng sua ntaung oné mbaru ata bajar le run; hia tiba taung sanggéd ata situt ngo oné hia. 
ACT.28.31	Si’ang kéta liha agu toé manga do’ong hia keréba Adak de Mori Keraéng agu toing latang te Mori Yésus Kristus.
ROM.1.1	Oné mai hi Paulus mendi di Kristus Yésus, ata bénta ciri rasul agu hanang latang te ba Keréba Di’a de Mori Keraéng. 
ROM.1.2	Keréba Di’a hitu poli rekén Liha bolon, lut sanggéd nabi Diha oné sanggéd surak Nggeluk, 
ROM.1.3	latang te Anak Diha ata lut weki oné mai waé di Daud, 
ROM.1.4	maik lorong Nai Nggeluk si’ang le to’o kolé Diha oné mai ata mata, te Hia kéta Anak de Mori Keraéng ata manga kuasan, hi Yésus Kristus Mori dité. 
ROM.1.5	Ali létang Diha ami tiba tabing te ciri rasul kudut ali ngasang Diha, ngancéng todang sanggéd uku kudut imbi lisé agu lorong. 
ROM.1.6	Méu kolé cama ného isé situm, méut poli bénta te ciri paéng di Yésus Kristus. 
ROM.1.7	Latang te sanggés méut ka’éng oné Roma, ata momang le Mori Keraéng, ata bénta agu ciri ata nggelukm: Tabing loréng méu agu hambor-meler oné mai Mori Keraéng, Ema dité agu oné mai Mori Yésus Kristus.
ROM.1.8	Laring cain kéta aku wali di’a oné Mori Keraéng daku, le Yésus Kristus latang te sanggés méu, ai poli wéro-émbon keréba latang te imbi de méu oné temu tana lino. 
ROM.1.9	Landing Mori Keraéng, hitut aku ata keturu Dihak tu’ung-tu’ung laku ba Keréba Di’a latang te Anak Diha, manga saka-si daku, landing oné ngaji daku, aku nuk molé taung méu: 
ROM.1.10	Ngaji daku, nahé ali ngoéng de Mori Keraéng, aku cemoln manga leson latang te cumang agu méu. 
ROM.1.11	Ai aku nanang kéta ita méuk kudut pati widang di’a kudut pandé mberes méu, 
ROM.1.12	kudut aku manga oné bahi-réha méu agu lut te lémbu ali imbi hitut cama dité, ngong te aku ali imbi de méu agu méu ali imbi daku. 
ROM.1.13	Asé ka’én, ngoéng daku kudut pecing le méu, te aku poli dongkalin nuk kudut mai cumang méu – maik dengkir te ho’on manga mtaung do’ong agu dungket – kudut oné bahi-réha méu aku ita cir wua, cama ného oné bahi-réha uku situt iwod ata toé Yahudi. 
ROM.1.14	Aku manga raung gori’g latang te ata Yunani agu sanggéd uku bana, nggitu kolé latang te ata sekola ko ata toé sekola. 
ROM.1.15	Itu tara aku nanang kudut ba Keréba Di’a latang te méu agu isé situt ka’éng oné Roma.
ROM.1.16	Ali toé ritak aku latang te ba Keréba Di’a, ai Keréba Di’a hitu mberes de Mori Keraéng hitut pandé selamak néténg ata situt imbi. Keréba di’a hitu laring cain kéta latang te ata Yahudi agu ata Yunani. 
ROM.1.17	Ai bonén manga toing molor de Mori Keraéng ata pu’ung oné mai imbi agu titong nggere-oné imbi, ného manga tulis: “Ata pandé molor le imbin, te moséy.”
ROM.1.18	Ai rabo de Mori Keraéng toto éta mai Surgan ali sala de manusia, ata pandé rempé toing molor ali rani molé. 
ROM.1.19	Ai apa ata ngancéng pecing disé latang te Mori Keraéng getas kéta latang te isé, ai Mori Keraéng poli toto molorn agu isé. 
ROM.1.20	Ai sanggéd gauk de Mori Keraéng situt toé ita, ngong mberes’N agu kuasa’N hitut tédéng lén, ngancéng ita agu pecings oné mai pandé Diha pu’ung du dédék lino, wiga isé toé ngancéng tanjéng kolé. 
ROM.1.21	Ai koném po isé pecing Mori Keraéng, isé toé bong Hia ného Mori Keraéng ko, wali di’a agu Hia. Ngot nuk disé oké bod agu nai disé hitut bodok ciri nendep. 
ROM.1.22	Isé pandé néhot penong le nggalasnai, kali po isé poli ciri bodokd. 
ROM.1.23	Isé lesing mengit de Mori Keraéng hitut toé mosé dokong, le gambar ata cama ného manusia hitut mosé dokong, kaka lélap, kaka wa’i pat, ko kaka ata halal wa tana.
ROM.1.24	Ali hitu Mori Keraéng téi isé oné réngkes lorong agu ngoéng de nai rud, wiga isé ngancéng pandé da’at weki rud. 
ROM.1.25	Bo kali isé lesing Mori Keraéng hitut molor ali io agu hiang pina-naéng oné mori bana, maik hémong Mori Jari ata paka naring tédéng lén. Amén. 
ROM.1.26	Ali hitu Mori Keraéng téi isé oné belek da’at atat pandé ritak laing. Ai wina disé lesing toko neki ata kopn, le ngoéng ata toé kopn. 
ROM.1.27	Nenggitu kolé ata rona, lego neki hitut molor agu iné-wai, agu dila ného api belek da’at dihat cengata agu ata bana, wiga isé pandé da’at, ata rona cama agu ata ronad, agu ali hitu isé tiba lékod ata henan lorong agu pandé da’at hitu. 
ROM.1.28	Agu ali isé toé nuk te imbi Mori Keraéng, wiga Hia téi isé oné nuk besung, ali hitu isé pandé ata toé naun: 
ROM.1.29	penong ali rani, nanang te pandé copél ata, penong ali beti-nai, nanang te mbelé ata, léwang tau agu nggopét. 
ROM.1.30	Isé situ ata pocu, laséng loér atad, ata kodo Mori Keraéngs, toé haéng le toings, mésé-nai, seber pandé da’at, toé lorong ata tu’a, 
ROM.1.31	toé manga utekd, toé junggu, toé manga momang tau. 
ROM.1.32	Pecing lisé wintuk de Mori Keraéng, te sanggéd ata situt pandé nenggitu naun te wahéng mata muings. Koném po nenggitu pandé kin lisé, toé hanang le weki rud, maik isé kolé lorong agu sanggéd ata situt pandéd.
ROM.2.1	Landing hitu, oé manusia, céing kéta hau, tara beté-bicar ata bana. Hau toé manga tanjéng te kambé weki rum. Ai ali beté-bicar ata, hau te beté-bicar weki rum. Ai hau hitut beté-bicar ata bana, pandé apa ata camas. 
ROM.2.2	Maik baé lité te wahéng de Mori Keraéng pandé ali agil tu’ung latang te isét pandé nenggitu. 
ROM.2.3	Agu hau, oé manusia, haut beté-bicar isét pandé nenggitu, kali po weki rum hau kolé pandé nenggitu. Co’o nuk de hau, te cépé oné mai wahéng de Mori Keraéng? 
ROM.2.4	Asa nuk émong kaut le hau gawas Diha, lembak Diha, agu ngéngga nai Diha? Toé baé le hau ko, te gawas de Mori Keraéng te titong hau kudut teserh? 
ROM.2.5	Maik ali cirang de naim hitut toé ngoéng te teser, hau pandé tambang lésu latang te weki rum du leso te toto agil agu wahéng de Mori Keraéng. 
ROM.2.6	Hia te léko néténg ata, lorong agu pandén. 
ROM.2.7	Mosé tédéng lén latang te isét seber pandé di’a, kawé naring, hiang agu toé ampus. 
ROM.2.8	Maik rabo agu cumpeng da’at oné isét kawé sékék de rud, ata toé lorong Hia, maik ata lorong gauk da’at. 
ROM.2.9	Kélo agu singsara te cai oné néténg ata situt pandé da’at, laring cain kéta oné ata Yahudi agu oné ata Yunani. 
ROM.2.10	Maik naring, hiang agu hambor-meler te tiba le sanggén ata situt pandé di’a, laring cain kéta oné ata Yahudi agu ata Yunani. 
ROM.2.11	Ai Mori Keraéng toé manga lélo taran ata.
ROM.2.12	Ai sanggéd ata ndékok ali toé pecing wintuk Taurat, te wahéng taungs toé le lut wintuk Taurat. Agu sanggéd ata ndékok situt lorong wintuk Taurat te beté-bicars lut wintuk Taurat. 
ROM.2.13	Ai toé ata séngét wintuk Taurat ata molor oné ranga de Mori Keraéng, maik ata pandé wintuk Taurat, hitus kali ata molord. 
ROM.2.14	Ai émé uku bana situt toé pecing wintuk Taurat, ali nuk de weki-rud, pandé apa situt jera oné wintuk Taurat, isé situ ciri wintuk Taurat latang te weki-rud, koném po isé toé paéng wintuk Taurat. 
ROM.2.15	Ali hitu isé toi te icin wintuk Taurat, manga tulis oné nai disé. Ici nai disé te toto sala agu molor le nuk de weki rud. 
ROM.2.16	Nenggitu dé tai du leso de Mori Keraéng lut hi Kristus Yésus, te beté-bicar sanggéd cao-ca situt pété ceha oné nai de manusia lorong agu Keréba Di’a ho’ot wéro daku.
ROM.2.17	Hau caro weki rum ata Yahudi. Hau deming oné wintuk Taurat, angos oné Mori Keraéng, 
ROM.2.18	agu baé ngoéng Diha, agu ali toing oné wintuk Taurat ngancéng pecing nia ata di’an agu nia ata toén. 
ROM.2.19	Tu’ung kéta hau te karong ata buta agu ba néra latang te isét oné nendep. 
ROM.2.20	Hau ata toing isét bodok, agu guru latang te isét toéd bisas, ai oné wintuk Taurat, hau paéng toming nggalas-nai agu molor. 
ROM.2.21	Ba’ang néng ga, hau ata toing ata bana, toé toing kolé weki rum? Hau ata toing, “Néka tako,” co’o tara weki rum hau tako? 
ROM.2.22	Hau ata taé, “Néka ngoéng ata,” co’o tara weki rum hau ngoéng atah? Hau ata ning sanggéd io pina-naéng, co’o tara weki rum hau anggé-rep mbaru latang te ba takung? 
ROM.2.23	Hau angos ali wintuk Taurat, co’o tara weki rum hau loér Mori Keraéng ali lagé wintuk Taurat hitu? 
ROM.2.24	Cama ného manga tulis: “Ai landing méu kaut tara loér ngasang de Mori Keraéng oné bahi-réha uku bana.”
ROM.2.25	Bo tu’ung sunat manga betuan, émé hau lorong wintuk Taurat, maik émé lagé le hau wintuk Taurat, sunat hitu de hau oké-bon. 
ROM.2.26	Jari, émé ata toé sunat lorong taungs jera oné mai wintuk Taurat, toé weli hia cama ného ata hiot poli sunatn? 
ROM.2.27	Agu ata siot lorong wekid toé sunats, maik pandéd lorong wintuk Taurat, te beté-bicar méu ata lagé wintuk Taurat, koném méu poli sunat agu manga wintuk ata poli tulisd. 
ROM.2.28	Ai ata Yahudi tu’ung, toé ata siot caro wekid ata Yahudi; agu ata sunat tu’ung toé ata siot sunat kaut lorong wekid. 
ROM.2.29	Maik ata Yahudi tu’ung, ngong ata siot toé ita dungka kéta Yahudin; agu ata sunat tu’ung, ngong ata sunat oné nain, toé sunat kaut oné wekin. Naring latang te ata nenggitu, toé oné mai manusian, maik oné mai Mori Keraéng.
ROM.3.1	Émé nggitu gi, apa nahéng data Yahudi agu apa betuan sunat? 
ROM.3.2	Do kéta nahéng agu do kéta betuan. Laring cain kéta: Ai oné isé kéta imbin curup de Mori Keraéng. 
ROM.3.3	Jari, co’o gi, émé oné mai isé manga ata toé junggu, ngancéng toé junggu disé hitu pandé toé junggu kolé Mori Keraéng? 
ROM.3.4	Toé ngancéng! Ngot: Mori Keraéng hitu molor, maik sanggén manusia ata nggopét, ného manga tulis:
ROM.3.4	“Kudut Ité tu’ung-tu’ung molord oné sanggéd curup Dité,
ROM.3.4	agu ontong émé Ité hena le beté-bicar.”
ROM.3.5	Maik émé ali toé molor dité toi molor de Mori Keraéng, apa ata kudut ngancéng curupn lité? Asa toé agiln Mori Keraéng émé Hia toto rabon? – (curup daku ai aku manusiak). 
ROM.3.6	Toé ngancéng! Émé nggitu gi, co’oy Mori Keraéng ngancéng beté-bicar lino ho’o? 
ROM.3.7	Maik, ali nggopét daku molor de Mori Keraéng tambang lanar latang te bong Diha, co’o tara aku beté-bicar kig cama ného ata ndékok? 
ROM.3.8	Co’o tara toé nggo’on taé dité, “Mait ga ité pandé da’at kudut tua ata di’ad?” Bo tu’ung manga loér data ata curup te ité taé nenggitu. Ata nenggitu patun te tiba wahéng.
ROM.3.9	Jari, co’o gi? Tu’ung kétat ité ho’o manga labid oné mai ata bana? Toé kéta manga. Ai béta hio bao, poli mangkong ata Yahudi ko ata Yunani té sanggéd taung isé wa-mai kuasa de ndékok, 
ROM.3.10	ného manga tulis: “Toé manga ata molor, cengatan koé toé.
ROM.3.11	Toé manga cengatan koé ata manga utekn
ROM.3.11	toé manga cengatan koé ata kawé Mori Keraéng.
ROM.3.12	Sanggén ata poli wanta, sanggéd taung isé toé manga betuad
ROM.3.12	toé manga ata pandé di’a, cengatan koé toé.
ROM.3.13	Ngarek disé cama ného boa hiot lénga kin
ROM.3.13	lema disé sawal mtaung
ROM.3.13	wiwir disé penong le upas.
ROM.3.14	Mu’u disé penong ali sumpa te mawang
ROM.3.15	wa’i disé gélang latang te bowo dara.
ROM.3.16	Renco agu ampus wécak lisé oné salang’d
ROM.3.17	agu salang hambor toé baé lisé
ROM.3.18	Hiang Mori Keraéng toé manga oné isé.”
ROM.3.19	Maik baé lité te sanggéd cao-ca ata poli tulis oné Surak Taurat, latang te ata siot mosé lorong wintuk Taurat, kudut tadu néténg mu’u, wiga temu tana lino be-wa mai beté-bicar de Mori Keraéng. 
ROM.3.20	Ai toé manga cengatan ata molorn oné ranga de Mori Keraéng le pandé wintuk Taurat, ai landing wintuk Taurat pecing ndékok lata.
ROM.3.21	Maik té ho’on koném toé ali wintuk Taurat, Mori Keraéng tiba manusia, ai poli toton cama ného saka-si oné Surak Taurat agu sanggéd Kitab oné mai sanggéd nabi. 
ROM.3.22	Ngong Mori Keraéng tiba sangged manusia le imbi oné Yésus Kristus, toé manga woléngd. 
ROM.3.23	Ai sanggéd ata poli pandé ndékok agu pandé mora mengit de Mori Keraéng, 
ROM.3.24	agu ali tabing Diha poli tibad kaut Liha lut sambé oné hi Kristus Yésus. 
ROM.3.25	Hi Kristus Yésus poli petokn le Mori Keraéng lut singsara Diha, kudut ciri salang hambor latang te sanggéd ata imbi oné Hia. Ho’o pandé le Mori Keraéng kudut toto agil’N, ai Hia poli ampong kaut ndékok situt poli jarid médé du lari ngénggan nai Diha. 
ROM.3.26	Betuan Diha, nggo’o; kudut toto agil Diha oné uwa ho’o, te Hia agil agu tiba sanggéd ata imbi oné Mori Yésus.
ROM.3.27	Émé nggitu gi, apa kéta pu’un latang te angos? Toé manga! Pu’ung ali raja apa kéta? Ali raja pandé ko? Toé, maik ali raja imbi! 
ROM.3.28	Ai pecing lami te manusia tiba le Morin ali imbi, toé ali pandé wintuk Taurat. 
ROM.3.29	Ko asa néng, Mori Keraéng hitu hanang Mori Keraéng data Yahudi kanang? Toé néng Hia kolé Mori Keraéng data uku bana? Io, tu’ung. Hia kolé Mori Keraéng data uku bana! 
ROM.3.30	Émé tu’ung ca-y kali Mori Keraéng hitu, Hia te tiba sanggéd taung ata imbi, ata sunat ko ata toé sunat.
ROM.3.31	Émé nenggitu, ngancengk weli ami te koar wintuk Taurat méséng imbi? Toé kolé nggitu! Ngot ami pandé ndeng wintuk Taurat.
ROM.4.1	Jari, co’o weli nuk dité, latang te hi Abraham empo dité? 
ROM.4.2	Ai émé hi Abraham tiba le Morin ali pandén, itu tara manga rajan hia te angos. Maik hia toé angos oné ranga de Mori Keraéng. 
ROM.4.3	Ai apa ata poli tulis oné Surak Nggeluk? “Itu kali imbin hi Abraham, wiga bilangn le Mori Keraéng cama ného ata tiba Liha.” 
ROM.4.4	Latang té ata gori, tiba lahén toé bilang ného koso nolak, maik hitu muing maki dihan. 
ROM.4.5	Landing latang te ata toé gori, maik imbi oné Hia hitut tiba ata ndékok, imbi diha hitu pandé tiba hia laing. 
ROM.4.6	Cama ného hi Daud caro mosé di’a atat tiba le Mori Keraéng, toé landing le pandén:
ROM.4.7	“Mosé di’a ata siot ampongs sanggéd lagéd, agu situt tadu ndékokd,
ROM.4.8	mosé di’a ata siot toé bilangs ndékokd le Mori Keraéng.”
ROM.4.9	Co’oy caro mosé di’a ho’o, hanang latang te ata poli sunat kanang, ko ngancéng kolé latang te ata toéd sunat? Ai poli lami taén, té oné hi Abraham, le imbin hitu wiga tiba hia le Mori Keraéng. 
ROM.4.10	Du nia di bilangn taé hitu? Be bolon sunat ko du poli sunatn? Toé du poli sunatn, maik bebolon. 
ROM.4.11	Tanda sunat hitut tiba liha cama ného cap tanda tiba, le imbi hitut toton du hia toé di sunat. Nenggitu dé hia ngancéng ciri ema de sanggéd ata toé di sunat ata imbi, kudut tiba isé le Mori Keraéng. 
ROM.4.12	Abraham kolé te ciri ema de sanggéd ata sunat, ngong isét toé hanang sunat, maik ata lut kolé lé’é imbi di Abraham, empo dité, du hia toé di sunat.
ROM.4.13	Ai reké agu hi Abraham agu waé diha, hia té paéng lino ho’o, toé ali wintuk Taurat, maik ali imbin tara tiban le Mori Keraéng. 
ROM.4.14	Ai émé isé ata bengkes oné mai wintuk Taurat, tiba maki oné mai reké de Mori Keraéng, wiga oké bon imbi agu koar reké hitu. 
ROM.4.15	Ai wintuk Taurat, pandé rabon Mori Keraéng, maik nia ata toé manga wintuk Taurat, nitu kolé toé manga lagé.
ROM.4.16	Landing hitu, reké hitu pu’ung le imbi, kudut lorong agu tabing, wiga reké hitu hena taung latang te waé di Abraham, toé hanang latang te isét mosé lorong wintuk Taurat, maik ngancéng kolé latang té isét mosé oné mai imbi di Abraham. Ai hi Abraham ciri ema de sanggéd taung ité – 
ROM.4.17	cama ného manga ata poli tulis: “Hau poli petokn Laku ciri ema de uku do” – oné ranga de Mori Keraéng, hitut imbi li Abraham. Mori Keraéng hitut pandé mosé kolé ata mata agu le curup’N kaut apa ata toé manga, cirik manga. 
ROM.4.18	Ai koném po toé manga pu’un te bengkes, maik hi Abraham bengkes kin agu imbi, te hia ciri ema de uku do, lorong ata poli taé, “logur-kouks tai waé de hau.” 
ROM.4.19	Imbi diha toé manga gégon, koném po pecing le run tua gi wekin, ai umur diha aik ceratus ntaung gi, agu hi Sara toé ngancéng wingy. 
ROM.4.20	Maik latang té reké de Mori Keraéng, hia toé manga gégo-nain ali toé imbi, ngot hia pandé mberes oné imbin agu hia naring Mori Keraéngy. 
ROM.4.21	Imbi tu’ung liha, te Mori Keraéng hitu manga kuasan latang te pandé apa kaut ata poli reké Diha. 
ROM.4.22	Itu néng tara tiban hia le Mori Keraéng. 
ROM.4.23	Curup ho’o nggo’oy, “tiba hia le Mori Keraéng,” toé tulis latang te hi Abraham kanang, 
ROM.4.24	maik tulis kolé latang te ité, te ité tiba kolé le Mori Keraéng, ai ité imbi oné Hia hitut poli pandé to’o kolé Mori Yésus oné mai ata mata. 
ROM.4.25	Mori Yésus hitut poli matan ali ndékok dité agu pandé to’o koléy latang te selamak ité.
ROM.5.1	Landing hitu ité ho’ot tiba le Mori Keraéng ali imbi, mosé oné hambor-meler agu Hia, lut Mori dité, Yésus Kristus. 
ROM.5.2	Lut Hia ité kolé dumpu salang lako te ngo nggere-oné tabing ho’o ali imbi. Oné tabing ho’o, ité hesé agu go’as oné bengkes te tiba mengit de Mori Keraéng. 
ROM.5.3	Toé hanang hitu kanang. Ité kolé ngot go’as oné singsara dité, ai pecing lité te singsara hitu pandé alus nai, 
ROM.5.4	agu alus nai pandé ta’ong, agu ta’ong pandé tuan bengkes. 
ROM.5.5	Agu bengkes toé manga majan, ai momang de Mori Keraéng poli téi oné nai dité le Nai Nggeluk hitut poli patin oné ité. 
ROM.5.6	Ai du lari lesd ité, hi Kristus poli matan latang te ité ata ndékok du poli wérét le Mori Keraéng. 
ROM.5.7	Ai toé émongn cengata ngoéng te mata latang te ata molor – maik ngancéng manga ata ngoéng te matay latang te ata di’a. 
ROM.5.8	Maik nenggo’oy dé Mori Keraéng toto momang’N oné ité: Du ité lari ndékokd, hi Kristus poli matan latang te ité. 
ROM.5.9	Céwén kolé, ai ité ho’o ga poli tiba le Mori Keraéng le dara di Kristus, ité toét-toé selamak lut Hia oné mai rabo de Mori Keraéng. 
ROM.5.10	Ai émé ité du lari toé di’a taud agu Mori Keraéng, pandé hambor agu Hia lut rowa de Anak Diha, céwén kéta te ho’on du ité poli hambor agu Mori Keraéng, toét-toé selamakt ali mosé Diha! 
ROM.5.11	Toé hanang hitu kanang! Ité ngot angos oné Mori Keraéng lut hi Yésus Kristus Mori dité, ai lut Hia ité te ho’on poli tiba hambor hitu.
ROM.5.12	Ali hitu cama ného ndékok poli mai oné linon lut cengata ata, agu lut ndékok hitu cain mata. Mata hitu poli hena oné sanggén ata, ai sanggén ata poli pandé ndékokd. 
ROM.5.13	Ai du toé di manga wintuk Taurat, ndékok hitu poli mangan oné lino. Maik ndékok hitu toé manga bilangn ali toé manga wintuk Taurat. 
ROM.5.14	Am po nggitu, mata poli kuasan oné mai uwa di Adam dengkir cai oné uwa di Musa. Ngot mata hitu hena kolé oné isét toé manga pandé ndékokd, cama ného ndékok hitut poli pandé di Adam. Hi Adam hitu ného gambar Diha hitut kudut mai. 
ROM.5.15	Maik widang de Mori Keraéng toé camas agu ndékok di Adam. Ai émé ali ndékok dihat cengata, do ata poli pa’u oné kuasa de mata, céwé mésé kolé tabing de Mori Keraéng agu widang Diha ata téi Liha latang té ata do ali cengata ata, ngong hi Yésus Kristus. 
ROM.5.16	Agu widang hitu toé rinca agu ndékok de cengata ata. Ai beté-bicar latang té ca ata ndékok hitu, poli cai wan le wahéng, maik téi widang landing do ndékok hitu cai wan le selamak. 
ROM.5.17	Ai émé landing ndékok de cengata, mata hitu manga kuasan lut hiat cengata. Céwén kéta isét ata poli tiba dod tabing agu tiba le Mori Keraéng te mosé agu kuasa ali hiat cengata hitu, ngong hi Yésus Kristus.
ROM.5.18	Jari, cama ného lut ca ndékok, do ata hena le wahéng, nenggitu kolé lut ca pandé molor, do ata haéng selamak. 
ROM.5.19	Ai cama ného lut hiat cengata ata tingul, do ata ciri ndékoks, nenggitu kolé lut hiat cengata ata junggu, do ata ciri selamaks.
ROM.5.20	Oné wintuk Taurat, cai-wan ndékok cirik céwé do. Maik nia ndékok tambang dod, nitu tabing cirik monggu-roud. 
ROM.5.21	Cama ného ndékok manga kuasan oné pété mata, nenggitu kolé tabing te manga kuasan lut pandé molor li Yésus Kristus Mori dité, latang te mosé tédéng lén.
ROM.6.1	Émé nggitu, apa ata kudut curup lité? Ngancéng ité seber pandé ndékok, kudut tambang don tabing hitu? 
ROM.6.2	Toé nggituy! Toé weli ité ata poli célad oné-mai ndékok, co’o tara ngancéng mosé kid oné ndékok? 
ROM.6.3	Ai toé pecing le méu ko, te sanggéd ité ho’ot poli cebong le waé serani oné hi Kristus Yésus, poli neki-ca oné mata Diha? 
ROM.6.4	Ali cebong le waé serani hitu ité poli boak agu mata cama-cama agu Hia, nenggitu kolé ité ngancéng mosé oné mosé weru. Cama ného hi Kristus poli pandé to’o kolé oné mai ata mata le angos de Mori Keraéng Ema.
ROM.6.5	Ai ité poli ciri cad oné mata cama agu Hia, te ité kolé ciri cad oné to’o cama agu Hia. 
ROM.6.6	Ai pecing lité gauk manga dité poli lut pépék oné panggol, kudut weki ndékok dité mora kuasan, kudut ité kolé néka pandé mendi wekid oné ndékok. 
ROM.6.7	Ai céing ata poli matan, hia poli ledo oné mai ndékokn. 
ROM.6.8	Jari, ai ité poli mata agu hi Kristus, imbi lité te ité mosé kolé agu Hia. 
ROM.6.9	Ai pecing lité du hi Kristus polig to’o kolén oné mai ata mata, Hia toé manga mata kolén. Mata toé manga kuasan kolé oné Hia. 
ROM.6.10	Ai mata Diha, mata latang te ndékok, cangkalin latang te tédéng lén, maik Hia moséy, mosé latang te Mori Keraéng. 
ROM.6.11	Ného nggitu kolé latang te méu: Méu poli matas latang te ndékok, maik mosém latang te Mori Keraéng oné hi Kristus Yésus.
ROM.6.12	Landing hitu nahé ndékok néka manga kuasan kolé oné weki hitut matay, kudut méu néka kolé lorong ngoéng diham. 
ROM.6.13	Méu néka téi wekis oné ndékok kudut paké ného harat nai, maik téi taung wekis oné Mori Keraéng kudut ciri harat de sanggéd molor. 
ROM.6.14	Ai ndékok toé manga kuasan kolé latang te méu, ai méu toé manga be-wa mai wintuk Taurat, maik be-wa mai tabing de Mori Keraéng.
ROM.6.15	Co’o weli ga? Ngancéngt ité pandé ndékok, ai ité toé be-wa mai wintuk Taurat, maik be-wa mai tabing? Toé kolé nggitu! 
ROM.6.16	Asa toé baé le méu te méu condo wekis oné cengata ata ného mendi kudut lorong hia, méu te ciri mendi data hitum, agu paka lorong tu’ung le méu. Aram hitu ndékok te ba méu nggere-oné mata, ko hitu muing junggu te ba méu nggere-oné selamak? 
ROM.6.17	Maik naring ga Mori Keraéng! Danong méu tu’ung mendi de ndékokm, maik te ho’on méu ali nai di’as poli lorong toing hitut caing oné méu. 
ROM.6.18	Méu poli céla oné mai ndékok, agu ciri mendi te pandé molor. 
ROM.6.19	Le gejék de manusia aku curup ho’o, ai toé danga pamot le méu. Cama ného méu poli condo wekis te ciri mendi de ndékok agu itang, ata dadé méu nggere-oné itang, nenggitu kolé méu te ho’on, paka condo wekis ciri mendi te pandé molor ata dadé méu nggere-oné selamak.
ROM.6.20	Ai du méu ciri mendi de ndékokm, méu ledo oné mai ngoéng de Mori Keraéng. 
ROM.6.21	Wua apa ata pua de méu oné mai sanggéd situt pandé ritak méu te ho’on? Cemoln sanggéd taung situ te ba méu nggere-oné mata. 
ROM.6.22	Maik te ho’on du poli célas méu oné mai ndékok, agu du méu poli ciri mendi de Mori Keraéng, méu tiba wua ata dadé méu nggere-oné mosé nggeluk. Cemold taung situ méu tiba mosé tédéng lén. 
ROM.6.23	Ai lahé de ndékok hitu mata, maik widang de Mori Keraéng mosé tédéng lén, oné hi Kristus Yésus Mori dité.
ROM.7.1	Asa toé baé le méu, asé-ka’én, - ai aku tombo agu méut pecing wintuk – te wintuk hitu manga kuasan latang te ata rémé mosén? 
ROM.7.2	Ai cengata wina pongo le wintuk agu ronan lari mosén ronan hitu. Maik émé mata ronan hitu, nia-ngoéngn hia oné mai wintuk hitut pongo hia agu ronan hitu. 
ROM.7.3	Jari, du lari mosé ronan, hia mangkong loma latay émé hia ciri wina data rona banay, maik émé matag ronan, hia nia-ngoéngn oné mai wintuk, wiga hia toé loma latay émé hia ciri wina data banay. 
ROM.7.4	Landing hitu asé-ka’é daku, latang te méu wintuk Taurat poli matan, landing le mata di Kristus. Kudut méu ciri paéng Diha ata poli to’o kolén oné mai ata matan, wiga ité manga wuad latang te Mori Keraéng. 
ROM.7.5	Ai danong, du ité lari moséd lorong belek de weki, nanang kéta te pandé ndékok ata katéng le wintuk Taurat oné weki dité, wiga cemoln mata laing latang te ité. 
ROM.7.6	Maik te ho’on ga, ité poli célad oné mai wintuk Taurat, ai ité poli matad latang te wintuk hitut udeng ité. Wiga te ho’on ité keturu weru lorong Nai Nggeluk agu toé keturu manga lorong curup de wintuk Taurat.
ROM.7.7	Émé nggitu gi, apa ata kudut tombo lité? Cala manga ndékokn wintuk Taurat hitu? Toé ta! Ali lut wintuk Taurat aku pecing ndékok. Ai aku kolé toé pecing apa belek hitu, émé wintuk Taurat toé ré’ing “Néka belek!” 
ROM.7.8	Maik ali wintuk hitu, ndékok manga sokorn kudut kéngko taungs todong oné weki daku; ai koném toé manga wintuk Taurat, ndékok hitu mata kin. 
ROM.7.9	Danong toé manga wintuk Taurat, mosé kig aku. Maik du poli cain wintuk hitu, pu’ung’g mosén ndékok, 
ROM.7.10	maik aku matak. Wintuk Taurat ata paka ba aku oné mosé, kali po latang te ba aku nggere-oné mata. 
ROM.7.11	Ai ali wintuk hitu ndékok manga sokorn té adong aku agu te mbelé akuy. 
ROM.7.12	Jari, wintuk Taurat hitu nggelukn, agu sanggéd perénta bonen molorn agu di’an.
ROM.7.13	Émé nggitu gi, co’o léng hitut di’a tara ciri mata laing latang te aku? Toé kéta nggituy! Ndékok hitu pandé mata laing. Ndékok paké hitut di’a te pandé mata laing aku, kudut céwé si’ang tara de ndékok. Le wintuk hitu pecing lité te leng kéta tu’ung da’atn ndékok. 
ROM.7.14	Ai pecing lité te wintuk Taurat hitu latang te mosé nai, maik aku manusia ata lunggu-lépé, pika te ciri mendi de ndékok. 
ROM.7.15	Ai apa kaut ata pandé daku, toé pecings laku. Ai toé apa ata nanang daku te pandés laku, maik apa ata kodo daku, hitus ata pandéd laku. 
ROM.7.16	Jari, émé aku pandé apa ata toé nanang laku, éng laku te wintuk Taurat hitu di’an. 
ROM.7.17	Émé nggitu, toé aku gi ata pandén, maik ndékok ata manga oné aku. 
ROM.7.18	Ai pecing laku, te oné aku manusia lunggu-lepé ho’o toé manga can ata di’an. Ai bo get ata di’an manga oné aku, maik toé pandé laku. 
ROM.7.19	Apa ata nanang daku ngong situt di’ad, toé pandés laku. Maik apa ata toé nanang daku ngong situt da’atd, hitus ata pandé daku. 
ROM.7.20	Jari, émé aku pandé apa ata toé nanang laku, toég de aku kolé hitut pandén, maik ndékok hitut ka’éng oné aku.
ROM.7.21	Nenggituy dé wintuk hitut manga oné weki daku ho’o: Émé aku nanang te pandé apa ata di’an, ngot hitut da’at ata manga oné aku. 
ROM.7.22	Ai oné nai daku nanang kéta latang te wintuk de Mori Keraéng, 
ROM.7.23	maik wekig ita wintuk bana ata ndu-ndél taud agu apa ata pecing le nuk daku ata di’an. Wiga pandé daku ného ata bui lut wintuk ndékok atat kuasa weki daku. 
ROM.7.24	Aku ho’o ata copélk! Céing ata ngancéng lego aku oné mai weki mata ho’o? 
ROM.7.25	Hi Yésus Kristus, Mori dité! Wali di’a kamping Mori Keraéng! 
ROM.7.26	Jari, weki rug aku keturu wintuk de Mori Keraéng hanang ali nai-nawa daku, maik ali manusia hitut lunggu-lepé, aku keturu wintuk ndékok.
ROM.8.1	Landing hitu te ho’on toé kéta manga wahéng latang te isét neki ca agu hi Kristus Yésus. 
ROM.8.2	Ai wintuk de Nai Nggeluk hitut téi mosé, poli ledo hau lut hi Kristus Yésus oné mai wintuk hitut ba ndékok agu mata. 
ROM.8.3	Ai apa ata toé ngancéng pandén le wintuk Taurat landing le lunggu-lepé dité, poli pandén le Mori Keraéng. Ali wuat Anak de Run cama ného manusia hitut ndékok, agu latang te ampong ndékok, Hia poli téing wahéng oné Mori Yésus landing le ndékok de manusia. 
ROM.8.4	Kudut soléng de wintuk Taurat jepek oné ité ata toé mosé lorong belek de manusia, maik lorong Nai Nggeluk. 
ROM.8.5	Ai isé situt mosé lorong belek de manusia, nukm taung situt nuk de manusia; isét mosé lorong Nai Nggeluk nukm taung sanggéd apa situt oné mai Nai Nggeluk. 
ROM.8.6	Ai ngoéng de manusia hitut lunggu-lepé ba nggere-oné mata, maik ngoéng de Nai Nggeluk ba nggere-oné mosé agu hambor-meler. 
ROM.8.7	Ai nanang de manusia hitut lunggu-lepé maca Mori Keraéngy, ai ngoéng hitu toé lorong wintuk de Mori Keraéng: agu toé muing lorong liha wintuk de Mori Keraéng. 
ROM.8.8	Isét mosé lut belek de weki, toé manga kopd kamping Mori Keraéng.
ROM.8.9	Maik méu toé mosé lut belek de wekis, maik lut Nai Nggelukm émé tu’ung kéta Nai Nggeluk de Mori Keraéng hitu ka’éng oné méuy. Maik émé ata toé paéng Nai di Kristus, hia toé paéng di Kristusy. 
ROM.8.10	Maik émé hi Kristus mosé oné méu, koném weki de méu matay landing ndékok, maik Nai Nggeluk de Mori Keraéng téing mosé oné méu, ai Hia poli tiba méu. 
ROM.8.11	Émé Nai Nggeluk de Mori Keraéng hitut poli pandé to’o kolé Mori Yésus oné mai ata mata ka’éng oné méuy, te Hia hitut te pandé mosé kolé néng weki de méu hitut mosé dokong. Pandé taung situ Liha ali Nai Nggeluk hitut mosé oné méu.
ROM.8.12	Jari, asé-ka’én, ité ho’o ata manga raungd, maik toé latang te belek de weki, kudut mosé lorong belek hitu. 
ROM.8.13	Ai émé mosé de méu lorong belek de weki, méu te matam. Maik émé le kuasa de Nai Nggeluk méu pandé mata sanggéd belek de wekis, méu te mosém. 
ROM.8.14	Sanggén taung ata titong le Nai Nggeluk de Mori Keraéng, isé situ ciri anak de Mori Keraéngs. 
ROM.8.15	Ai méu toé tiba nai te ciri mendim hitut pandé rantang méu laing, maik méu poli tiba Nai Nggeluk hitut ciri Anak de Mori Keraéng. Ali Nai Nggeluk hitu tara ngancéng caro lité, “Yo Abba, ngong Yo Ema!” 
ROM.8.16	Weki run Nai Nggeluk hitu téi saka-si cama laing agu nai dité, te ité ho’o ciri anak de Mori Keraéngt. 
ROM.8.17	Émé ité ho’o anak, ité ho’o kolé ata tiba mbaté. Ngong ata manga hakd te tiba reké de Mori Keraéng, ata tiba lité cama-cama agu hi Kristus. Émé ité ta’ong susa cama-cama agu Hia, ité kolé mengit cama laing agu Hia.
ROM.8.18	Ai baé laku séang de uwa ho’o toé ngancéng ungang agu mengit hitut té si’ang oné ité.
ROM.8.19	Ai ali nuk kéta sanggéd ata poli dédék, géréng lété sanggéd anak de Mori Keraéng te si’ang. 
ROM.8.20	Ai Mori Keraéng poli wérét sanggéd ata poli dédék ciri kéba-ka’ék, toé ali ngoéng de rud, maik ali ngoéng Diha. 
ROM.8.21	Maik oné bengkes, ata situt poli dédékd te céla oné-mai kuasa de mata kudut dadé nggere-oné mosé géal agu mengit de sanggéd anak de Mori Keraéng. 
ROM.8.22	Ai baé lité, dengkir te ho’on sanggéd ata poli dédékd, cama-cama gesar agu cama-cama noing ného beti loas. 
ROM.8.23	Toé hanang isé kanang, maik ité ata poli tiba widang laring cain de Nai Nggeluk, ité kolé gesar oné naid cang agu géréng kesep te téti ciri anak, ngong te céla wekid oné-mai mendi. 
ROM.8.24	Ai le bengkes ité tiba selamakt. Maik bengkes ata poli itan lité, toé kolég bengkes ngasangn, ai co’o ata ngancéng bengkes kin latang te apa ata poli ita dihan? 
ROM.8.25	Maik émé ité bengkes latang te apa ata toé ita lité, seber kaut te géréng.
ROM.8.26	Nenggitu kolé Nai Nggeluk, campé ité oné lunggu-lepé dité. Ai toé pecing lité, co’o ata di’an te ngaji, maik weki run Nai Nggeluk tegi oné Mori Keraéng ali gesar agu tilir ata toé ngancéng curup molés. 
ROM.8.27	Agu Mori Keraéng ata pecing nai de manusia, baé betuan Nai Nggeluk hitu, ngong te Hia lorong agu ngoéng de Mori Keraéng, tegi latang te sanggéd ata serani. 
ROM.8.28	Ité pecing ho’o ga, te Mori Keraéng lut gori oné sanggéd cao-ca kudut te di’a latangt isét momang Hia, ngong latang te isét poli béntad lorong ngoéng de Mori Keraéng. 
ROM.8.29	Ai sanggéd ata pilé Diha, poli petokd Liha du wangkan, kudut ciri ného tara de Anak Diha. Ali hitu, Anakn hitu te ciri ata ngaso oné mai sanggéd asé-ka’én. 
ROM.8.30	Isét poli petok Liha du wangkan isé situ kolé ata bénta Diha. Isét bénta Diha, isé situ kolé ata tibad Liha. Isét tibad Liha, isé situ kolé ata pandé mengits Liha.
ROM.8.31	Ali hitu, apa ata ngancéng curupn lité latang te sanggéd taung situ? Émé Mori Keraéng cecupumai itéy, céing kéta ata te dungkang ité? 
ROM.8.32	Hia ata toé momang Anak Run, maik téi Liha latang te sanggén taung ité, ngancéng weli Hia toé téi sanggéd cao-ca oné ité kolé? 
ROM.8.33	Céi weli ata buang ata poli piléd le Mori Keraéng? Mori Keraéng ata poli tiba isé? Céi weli ata kudut wahéng isé? 
ROM.8.34	Hi Kristus Yésus hitut poli matan? Ngot tambang kolé: Ngong Hia ata poli to’o kolén, ata poli lonto oné racap wanang de Mori Keraéng, ngot ciri Ata Kambé latang te ité? 
ROM.8.35	Céi weli ata pandé bégas ité oné mai momang di Kristus? Ata pandé rempé, ko kélo, ko wahéng, ko darem, ko lénggé-dendut, ko copél, ko sempilang? 
ROM.8.36	Ného manga poli tulis:
ROM.8.36	“Landing kaut Hau, ami manga oné copél mata tédéng leso,
ROM.8.36	ami poli rékéng ného sanggéd jimbal siot kudut mbelé.”
ROM.8.37	Maik oné mai sanggéd situ, ité céwé koméd oné mai sanggéd ata ontong, ali Hia hitut poli momang ité. 
ROM.8.38	Ai imbi tu’ung laku, koném mata ko mosé, koném sanggéd malékat ko sanggéd pemerénta éta awang, koném po copel te ho’on, ko situt mai tai, 
ROM.8.39	ko sanggéd kuasa situt bétan awang, ko situt be-wan lino, ko cao-ca apa kaut, toé ngancéng te pandé bégas ité oné mai momang de Mori Keraéng, ata poli toton Liha oné hi Kristus Yésus, Mori dité.
ROM.9.1	Aku tombo ata molor agu toé nggopétk, ai aku mosé neki-ca agu hi Kristus. Ici naig lut téi saka-si lorong titong de Nai Nggeluk, 
ROM.9.2	te aku ngawa-ngaés agu wéong kéta naig. 
ROM.9.3	Ngot aku ngoéng te mawang agu bégas oné mai hi Kristus, landing kaut le nuk asé-ka’ég, ata ca wa’u agu akus. 
ROM.9.4	Isé ata Israél, ata poli tétid ciri anaks, agu poli tiba mengit, reké, ngaji agu wintuk Taurat. 
ROM.9.5	Isé waé de empo ata loas Mésias. Hia béta-mai sanggéd cao-ca. Hia hitu Mori Keraéng ata patun te naring tédéng lén. Amén!
ROM.9.6	Maik reké de Mori Keraéng, toét-toé rapaky. Ai toé sanggén ata situt mai oné mai Israél ata pilé le Mori Keraéng. 
ROM.9.7	Nenggitu kolé toé sanggén ata situt bilang waé di Abraham ngong anak di Abraham taungs, maik: “Hanang oné mai waé di Ishak te caro waé de hau.” 
ROM.9.8	Betuan: Toé sanggéd anak lut weki situt caro sanggéd anak de Mori Keraéng, maik sanggéd anak landing le reké ata caro nenggitu. 
ROM.9.9	Ai reké de Mori Keraéng nenggo’oy: “Du cekeng nenggo’o aku te mai, du hitu kole hi Sara mangag anak ata ronan.” 
ROM.9.10	Maik toé hitu kanang. Céwé si’ang kolé hi Ribka, loas sua taus anak ata rona oné mai hi Ishak, empo dité. 
ROM.9.11	Ai du sanggéd anak situ toéd loas agu toéd pecing te pandé di’a ko da’at, kudut ngoéng de Mori Keraéng te wakéy latang te pilé Diha. Toé landing le pandé, maik landing le bénta Diha -- 
ROM.9.12	ného hitut poli taé agu hi Ribka,
ROM.9.12	“Anak ata ngaso te ciri mendi de anak-cucu,”
ROM.9.13	ného manga tulis oné Surak Nggeluk:
ROM.9.13	“Momang Laku hi Yakob jogot Laku hi Esau.”
ROM.9.14	Émé nggitu gi, apa ata kudut curup lité? Asa, toé agiln Mori Keraéng ko? Toé ta! 
ROM.9.15	Ai Hia curup agu hi Musa:
ROM.9.15	“Aku momang ata siot ngoéng momangs Laku,
ROM.9.15	agu séndé ata siot ngoéng séndés Laku.”
ROM.9.16	Jari, wérét situ toé lorong ngoéng ko rébok de manusia, maik lorong momang de Mori Keraéng. 
ROM.9.17	Ai oné Surak Nggeluk Mori Keraéng taé oné hi Firaun, “Itu tara Aku téti hau, kudut Aku toto kuasag oné hau, agu kudut mésén ngasang Daku oné temu tana lino.” 
ROM.9.18	Jari, Hia momang latang te céi kaut ata ngoéng Diha agu pandé kembe-lu’ak céi kaut ata ngoéng Diha.
ROM.9.19	Ho’o ga, méu te curup agu aku, “Émé nggitu gi, apan kolé ata salan Liha? Ai céi ata ngancéng dungkang ngoéng Diha?” 
ROM.9.20	Céing kéta néng méu, oé manusia, wiga méu ngancéng léwang Mori Keraéng? Ngancéng weli hiat dédék latay taé agu hiat dédékn, “Co’o tara nenggitu dédékg aku le hau?” 
ROM.9.21	Asa weli ga, isét dung lewing toé weli nia-ngoéngd kudut te pandé gelo oné-mai tana liling situt camas? Ngancéng liha pandé can gelo ata di’an agu can kolé ata toé di’an. 
ROM.9.22	Jari, émé Mori Keraéng kudut toto cumpeng agu kuasa’N, Hia toto lembak mesén latang te isét kudut wahéng Liha, ai isé ata poli pandé rabon Hia. Ai poli mengkekn Liha te pandé ampus. 
ROM.9.23	Mori Keraéng kolé ngoéng te toto bora mengit Diha, latang te sanggéd ata momang Diha ata poli mengkekd latang te mengit, 
ROM.9.24	ngong ité ata poli bénta Liha toé hanang oné mai ata Yahudi, maik oné mai wa’u bana kolé. 
ROM.9.25	Cama ného ata poli taéN Liha oné surak di Nabi Hoséa,
ROM.9.25	“Ata toé ro’éng Daku, te caro ro’éngs Laku,
ROM.9.25	agu wa’u ata toé momangs, ciri momangs Laku.”
ROM.9.26	Agu oné osang nia te curup agu isé,
ROM.9.26	“Méu toé ro’éng Daku.”
ROM.9.26	Nitu kudut te curup agu isé, “Meu ho’o anak de Mori Keraéng ata mosé.”
ROM.9.27	Agu hi nabi Yésaya curup latang te wa’u Israél, “Koném po nekid wa’u Israél cama ného laing sili tacik, maik hanang récid ata tiba selamak. 
ROM.9.28	Ai apa ata poli curup Liha, te pandé le Mori Keraéng oné lino, jepek agu gélang kéta.” 
ROM.9.29	Cama ného ata poli taé li nabi Yésaya bebolon,
ROM.9.29	“Émé Mori Keraéng de lino ho’o,
ROM.9.29	toé reding ité anak, ité poli ciri mempo
ROM.9.29	cama ného béndar Sodom
ROM.9.29	agu Gomora.”
ROM.9.30	Émé nggitu gi, apa ata kudut tombo lité? Kali wa’u bana ata toé kawé selamak, poli tiba selamak, ngong selamak ali imbid. 
ROM.9.31	Maik ata Israél, koném po dolong wintuk hitut kudut main selamak, toé laong caid oné wintuk hitu. 
ROM.9.32	Co’o tara toén? Ai isét Israél dolong wintuk hitu toé landing le imbi, maik lorong pandéd. Isé do’ong oné watu ata pandé pangga, 
ROM.9.33	ného manga ata poli tulis:
ROM.9.33	“Ata tu’ungn, Aku na’a oné Sion
ROM.9.33	ca watu timpok te pandé pa’u ata,
ROM.9.33	agu céing ata imbi oné Hia, toé manga majan Liha.”
ROM.10.1	Asé-ka’én, kembung agu ngaji daku kamping Mori Keraéng kudut wa’u daku selamaks. 
ROM.10.2	Ai aku ngancéng téi saka-si latang té isé, wiga isé tu’ung-tu’ung seber oné keturu latang te Mori Keraéng, maik toé ali pecing molor. 
ROM.10.3	Ai ali isé toé pecing salang junggu de Mori Keraéng agu ali isé molor kaut le weki rud, itu tara isé toé kodas ali salang junggu Diha.
ROM.10.4	Turung cemoln wintuk Taurat hitu jepek oné hi Kristus, wiga néténg ata imbi tiba selamak. 
ROM.10.5	Ai hi Musa tulis latang te selamak lut wintuk Taurat: “Ata situt lorong wintuk Taurat te selamak.” 
ROM.10.6	Maik selamak lorong imbi, nggo’o taén, “Néka nggo’o curup oné nais, Céing ata kudut ngo éta Surga?”, ngong kudut dadé hi Kristus wa’u oné lino. 
ROM.10.7	Ko, “Céing ata wa’u nggere-wa ngampang mata?” ngong, Kudut téti hi Kristus oné mai ata matan kolé nggere-cé’é lino. 
ROM.10.8	Maik co’o taén? Nggo’oy,
ROM.10.8	“Curup hitu ruis oné méuy,
ROM.10.8	ngong oné mu’us agu oné nais.”
ROM.10.8	Hituy curup ata keréba dami kudut imbi le méu. 
ROM.10.9	Ai émé tombo le mu’us te Mori Yésus hitu Mori Keraéngy, agu imbi le nais te Mori Keraéng poli pandé to’o kolé Hia oné mai ata mata, méu te selamakm. 
ROM.10.10	Ai le nain ata imbi wiga tiba le Mori Keraéng, agu ali mu’un te tura wiga selamaks. 
ROM.10.11	Ai Surak Nggeluk poli taén: “Céi kaut ata imbi oné Hia, toé manga majan Liha.” 
ROM.10.12	Ai toé manga woléngd ata Yahudi agu ata Yunani. Ai Mori Keraéng hitu camas, ngong Mori Keraéng de sanggén ata agu gawas latang te sanggén ata, situt gesar oné Hia, 
ROM.10.13	ai, “Céing kaut ata gesar oné Mori Keraéng te selamaky.”
ROM.10.14	Maik co’o ata ngancéng gesar oné Hia, ata toéd imbi lisé? Co’o ata ngancéng imbi oné Hia, ata toé dé’it manga dengén lisé? Co’o ata ngancéng dengé latang te Hia, émé toé manga ata ba keréban? 
ROM.10.15	Agu co’o ata ngancéng keréba Hia, émé toé manga ata wuatn? Ného manga ata poli tulis, “Cembes kéta nai ali mai disét ba keréba di’a!”
ROM.10.16	Maik toé sanggén ata, poli tiba keréba di’a hitu. Ai hi nabi Yésaya taé nenggo’o, “Mori, céing ata imbi keréba dami?” 
ROM.10.17	Jari, imbi teka le dengé, agu dengé teka le keréba latang te hi Kristus. 
ROM.10.18	Maik aku réi méu: Asa, toé dengé lisé ko? Toét-toé poli dengén lisé,
ROM.10.18	“Reweng data ba keréba wéron temu tana lino,
ROM.10.18	curup disé cai haéng comongn lino.”
ROM.10.19	Maik aku réi kolé méu: Asa, tingo lisét Israél ko? Laring cain curup de Mori Keraéng oné hi Musa,
ROM.10.19	“Aku pandé méu jogot agu ata siot toé ro’éng Daku,
ROM.10.19	agu pandé to’o rabo de méu latang te wa’u siot bapa béngot.”
ROM.10.20	Céwén kolé ali rani-nai taé li Yésaya curup de Mori Keraéng,
ROM.10.20	“Aku sondang wekig te cumang lisét toé kawé Akus,
ROM.10.20	agu poli toto wekig oné isét toé réi Akus.”
ROM.10.21	Maik latang te isét Israél mai taén, “Tédéng lesog Aku ngoéng te hambor agu wa’u siot ku’ak agu toé lorong Aku.”
ROM.11.1	Landing hitu aku réi méu: Ngancéng Mori Keraéng te oké ro’éng Run? Toé ngancéng! Ai weki rug aku kolé ata Israél, oné mai waé di Abraham panga di Benyamin. 
ROM.11.2	Mori Keraéng toé ngancéng oké ro’éngn situt poli pilé Diha médé main. Ko toé pecing le méu ko, apa ata curup le Surak Nggeluk latang te hi Élia du hia baro isét Israél oné ranga de Mori Keraéng, 
ROM.11.3	“Mori, sanggéd nabi Dité poli taungs lisé mbeléd, sanggéd compang Dité poli taungs lisé pandé rencod, hanang koég aku kali ata ngai mosén, agu isé nanang te pandé mata akus.” 
ROM.11.4	Co’o curup de Mori Keraéng agu hia? “Ngai manga kid retang pitu sebu ata latang te Aku, ata toé dé’it manga io dewa Baald.” 
ROM.11.5	Nenggitu kolé té ho’on, manga kid retangd, ata poli piléd le Mori Keraéng lut tabingN. 
ROM.11.6	Émé pilé hitu jari ali tabing, ngong toé le pandé disé. Ai émé toé nenggituy, toé ngasang tabing koléy. 
ROM.11.7	Jari, co’o weli ga? Ata Israél toé manga haéng apa ata dolong disé, maik sanggéd ata situt poli piléd le Mori Keraéng haéng gi lisé. Agu sanggéd ata bana poli pandé teger naid, 
ROM.11.8	ného manga tulis,
ROM.11.8	“Mori Keraéng pandé lémot isé,
ROM.11.8	manga mata landing toé ita,
ROM.11.8	manga tilu landing toé séngét,
ROM.11.8	dengkir te ho’on.”
ROM.11.9	Céwén kolé taé di Daud,
ROM.11.9	“Kong demeng ramé disé, ciri serénté agu nggepit,
ROM.11.9	watu timpok agu wahéng latang te isé.
ROM.11.10	Agu kong kéta mata disé ciri nendep wiga toé itas,
ROM.11.10	agu wekur disé kong wokusd.”
ROM.11.11	Landing hitu aku réi méu: Asa isét Israél, timpoks wiga ampus taungs? Toé nggituy! Maik ali lagé disé, selamak hitu cai oné wa’u banay, kudut pandé jogot isét Israél. 
ROM.11.12	Ai émé lagé disé, ciri bora latang té lino, agu genggel disé ciri bora latang te wa’u bana, céwén kolé besik disé.
ROM.11.13	Aku taé agu méu, oé sanggés méut toé wa’u Yahudi. Méséng kaut aku rasul latang te sanggéd wa’u toé Yahudi, nisang kéta nai daku oné keturug. 
ROM.11.14	Bengkes daku ngancéng pandé jogot nai de wa’u daku Israél wiga ngancéng pandé selamak pisa atan oné mai isé. 
ROM.11.15	Landing le toé tiba isé le Mori Keraéng wiga mangan hambor Hia agu lino. Apan kolé émé tibas isé le Mori Keraéng, toé weli cama ného to’o kolé ata mata? 
ROM.11.16	Émé nggelukn kabo roti laring cain, sanggén kabo hitu kolé nggelukd; émé nggeluk wakéd haju, nggeluk kolé dangkad. 
ROM.11.17	Landing hitu émé pisad dangka haju zaitun, ngong ata Yahudi poli ndapud, agu méut ata toé Yahudi, cama ného cing siot tangkep oné dangka situt poli ndapud. Wiga méu kolé ného dangka ata tiba lahén onémai nunu de haju zaitun. 
ROM.11.18	Néka mésé-nai laing latang te sanggéd dangka situt poli ndapud! Émé mésé-nai méu, nuk dé, toé méu ata téi hang latang te waké hitu, maik waké hitu ata téi hang latang te méu. 
ROM.11.19	Aik méu te curup, mangas dangka ata ndapud, kudut aku te tangkep oné haju hituk. 
ROM.11.20	Di’ab ga! Isé ndapus ali toé imbi, maik méu cedek kis ali imbi. Néka mésé-nai, maik rantang koém! 
ROM.11.21	Ai émé Mori Keraéng toé momang sanggéd dangka situt laring cain, Hia kolé toé momang méuy. 
ROM.11.22	Landing hitu pélét di’a-di’a, Mori Keraéng hitu gawas agu wegerN. WegerN hitu latang te sanggéd ata situt poli pa’ud, maik gawasN latang té méu, tama kong kis méu manga oné gawas Diha. Émé toé, méu kolé te ndapum Liha. 
ROM.11.23	Maik isé te tangkep kolés, émé isé teser onémai ndékokd, ai Mori Keraéng manga kuasan latang te tiba kolé isé. 
ROM.11.24	Méu ného dangka haju zaitun hiot todo pina-naéng. Émé méu koném po dangka ata todo pina-naéng poli tangkep oné haju zaitun pu’u, céwén kolé isé so’o ata dangka pu’u, isé té tangkep oné haju zaitun de weki rud.
ROM.11.25	Asé-ka’én, kudut méu néka rékéng pintar weki rus, ngoéng daku kudut méu pecing pété ceha ho’o: Ata iwod oné mai isét Israél ciri teger naid dengkir sanggéd wa’u bana imbi oné Mori Keraéng. 
ROM.11.26	Landing le hitu sanggéd ata Israél te selamak taungs, ného manga tulis:
ROM.11.26	“Oné mai Sion kudut mai Ata Sambé,
ROM.11.26	Hia kudut ledék sanggéd siot da’atd oné mai waé di Yakob,
ROM.11.27	Aku te pongo reké ho’o agu isé du Aku ampong sanggéd ndékok disé.”
ROM.11.28	Ali toé tiba Keréba Di’a, isé situ ata bali de Mori Keraéng te ontong latang te méu. Maik lorong pilé de Mori Keraéng, isé situ ata momang Diha landing kaut le empod. 
ROM.11.29	Ai Mori Keraéng toé ngancéng emi kolés widang agu bénta Diha. 
ROM.11.30	Danong méu toé imbi Mori Keraéng, maik te ho’on méu tiba momang Diha landing le toé lorong disét Yahudi. 
ROM.11.31	Te ho’on ga, isé toé imbi Mori Keraéng wiga ali momang hitut poli tiban le méu, isé kolé te tiba momang Diha. 
ROM.11.32	Ai Mori Keraéng poli ondang sanggén ata te toé imbi, kudut Hia ngancéng toto momangN latang té sanggéd isé.
ROM.11.33	Olé, leng kéta monggu-roud bora momang, leng keta mésén anor agu pecing de Mori Keraéng! Tu’ung kéta, toé ngancéng pélétd lité sanggéd nggepuk Diha. Tu’ung kéta, toé ngancéng pecings lité salang Diha.
ROM.11.34	Ai céing ata pecing nuk de Mori Keraéng?
ROM.11.34	Ko céing ata poli ciri ata toing Hia?
ROM.11.35	Ko céing ata poli téi cao-ca oné Hia
ROM.11.35	wiga Hia paka lesings?
ROM.11.36	Ai sanggéd cao-ca oné mai Hiad, ali Hia, agu latang te Hia. Naring ga Hia dengkir tain! Amén.
ROM.12.1	Landing hitu asé-ka’én, le gawas de Mori Keraéng, aku toing méu, kudut méu takung wekis ného takung mosé, nggeluk agu patun oné nai de Mori Keraéng: Hituy ngaji de méu ata naun. 
ROM.12.2	Méu néka lorong wintuk de lino ho’om, maik caling koé ali pandé weru wintuks, wiga méu ngancéng baé ngoéng de Mori Keraéng: Apa ata di’an, ata henan agu ata besikn oné Hia.
ROM.12.3	Landing ali tabing ata téi oné aku, aku taé néténg méu: Néka mésé nai po apa ata cetu’ungn, maik damang maring wekis, lorong mésén imbi de méu hitut widang de Mori Keraéng. 
ROM.12.4	Cama ného weki manga do taran, maik toé sanggéd tara situ camas disd. 
ROM.12.5	Nenggitu kolé ité koném po ata dot, ciri ca wekit kali ai mosé cama agu hi Kristus, maik sanggéd ité woé-joé ného tara de ca weki. 
ROM.12.6	Nenggitut dé ité manga woléngd widang, lorong agu tabing hitut téi oné ité: Émé tabing hitu latang te pedé, pandé ga pedé hitu lorong agu imbi dité. 
ROM.12.7	Émé tabing latang te keturu, pandé ga keturu hitu; émé tabing latang te toing, toing ga; 
ROM.12.8	émé tabing latang té titong, titong ga. Céing ata pati cao-ca, pati agu ngalis nai; céing ata ciri adak laing, seber koé liha gorin; céing ata toto momangn, momang ga ali nisang nai.
ROM.12.9	Momang hitu paka wa-mai nain! Tadang koés da’at agu pandé ata di’ad. 
ROM.12.10	Poro méu kali momang agu hiang taus cama ného asé-ka’é. 
ROM.12.11	Néka ngondé holés, kong raka nais te keturu Mori Keraéng. 
ROM.12.12	Nakam ga landing le bengkes, lembak koém du kélo agu seber koém oné ngaji! 
ROM.12.13	Campé koé asé-ka’é serani ata géong, agu tiba asé-ka’é ata toko-rontong! 
ROM.12.14	Tegi le méu berkak latang te céi kaut ata wahéng méu, agu néka tegi te mawangs! 
ROM.12.15	Nakam ga agu ata naka, rétangm ga agu isét rétang! 
ROM.12.16	Nahé méu kali nai ca anggit, tuka ca léléng, néka manga mésé-nai, maik réncéng koém kali agu ase-ka’e ata lénggé. Néka mésé nai po apa ata cetu’ungn! 
ROM.12.17	Néka léko da’at ali pandé da’at, pandé kaut ata di’an latang te sanggén ata! 
ROM.12.18	Sanggés méu poro mosé hambor agu sanggén ata! 
ROM.12.19	Asé-ka’én ata momang laku, méu néka soléng kéta te tegi léko, kong Mori Keraéng ata lékon. Ai manga ata poli tulis: “Léko hitu hak Daku. Aku kali ata soléng léko,” curup de Mori Keraéng. 
ROM.12.20	Maik, “Émé daremy ata balim, téi hia hang; émé masa waéy, téi hia inung! Ali pandé nenggitu, méu pandé ritak hiam, cama ného ongko wara api éta sa’in.” 
ROM.12.21	Méu néka koda le da’at, maik pandé koda da’at hitu le pandé di’a!
ROM.13.1	Néténg-néténg ata paka lorong pemerénta, ai toé manga pemerénta ata toé mai oné mai Mori Keraéng; agu sanggéd pemerénta so’ot mangad poli wérét le Mori Keraéngd. 
ROM.13.2	Landing hitu, céing ata lawang pemerénta hia lawang wérét de Mori Keraéng, agu céing ata lawang te tiba wahéng latang te weki run. 
ROM.13.3	Ai émé cengata ata pandé di’a, néka rantang agu pemerénta, landing émé hia pandé da’aty itu po rantangy. Ngoéngm hau toé rantang pemerénta? Pandé ga apa ata di’an, agu hau te tiba naring oné mai pemerénta.
ROM.13.4	Ai pemerénta mendi de Mori Keraéng kudut pandé di’a hau. Maik émé hau pandé da’at, patun hau te rantang pemerénta; ai toé oké bon pemerénta cau kuasa te wahéng ata sala. Pemerénta hitu mendi de Mori Keraéng kudut wahéng ata situt pandé da’at. 
ROM.13.5	Itu tara ité paka lorong pemerénta, toé hanang landing le rantang wahéng de Mori Keraéng, maik ali téti nai de ru.
ROM.13.6	Itu kolé tara méu paka bajar taki. Ai isé situt wintukd taki hitu ata keturu de Mori Keraéng. 
ROM.13.7	Bajar taung apa ata paka bajar le méu: taki latang te isét manga hakd te tiba taki. Béa oné ata siot manga hakd te tiba béa; téing rantang oné ata manga hakd te tiba rantang agu téing hiang oné ata situt manga hakd te tiba hiang.
ROM.13.8	Néka manga raungs méu oné céi kaut, bo émé raung momang cama taus. Ai céi kaut ata momang cama manusia, hia hitu poli lorong wintuk Taurat. 
ROM.13.9	Ai manga perénta oné wintuk Taurat: “Néka loma ata, néka mbelé ata, néka tako, néka belek ceca data.” Agu perénta cebana kolé poli dukut oné curup ho’os: “Momang ga cama manusia cama ného momang weki rum!”
ROM.13.10	Ata manga momang, toé manga pandé da’atn latang te cama manusia, ali hitu momang kudut rapak wintuk Taurat. 
ROM.13.11	Momang ho’o paka pandé le méu, ai baé le méu te ho’on ga, latang te méu paka to’o wa mai tokos. Ai te ho’on selamak hitu céwé ruis agu itéy, oné mai ité pu’ung tiba imbid.
ROM.13.12	Seréhang tana tiong te gérak gi. Landing hitu mait ga ité, oké taungs pandé nendep situ agu pakés ceca harat de gérak! 
ROM.13.13	Raju koé ba weki dité cama ného mosé le leso, néka leng bail héba-hak oné ramé mésé agu langu tuak, néka ngoéng ata agu belek da’at, néka léwang tau agu beti nai. 
ROM.13.14	Maik nggiling laing Mori Yésus Kristus agu néka lorong belek de weki hitut pandé lo’o todong kaut.
ROM.14.1	Tiba koés ata siot toé mberes imbid, agu néka tombos sanggéd ba wekin. 
ROM.14.2	Manga ata imbi tu’ung te ngancéng hang sanggéd apa kaut ngoéngn, maik ata situt toé mberes imbi hang uté kanangs. 
ROM.14.3	Céi ata hang apa kaut néka mbéis ata siot woni, agu céi ata woni néka mbéis ata situt hang apa kaut, ai Mori Keraéng poli tiba ata hitun. 
ROM.14.4	Céing kéta hau, wiga hau mbéis mendi data bana? Koném hesé ko pa’u hia, hitu wintuk de mori run. Agu tu’ung hia té hesé kin, ai le kuasa de Mori Keraéng te hia ngancéng hesé kin.
ROM.14.5	Manga ata rékéng leso ca céwé mésén oné mai leso bana, maik ata bana rékéng sanggéd leso cama kauts. Kong kaut néténg ata nuk oné nai run. 
ROM.14.6	Céing ata hitut petot kéta ca leso céwé mésén, pandé hitu diha latang te hiang Mori Keraéng. Céing ata hang apa kaut, pandé hitu liha te hiang agu te wali di’a oné Mori Keraéng. Céing ata woni, pandé hitu liha te hiang agu te wali di’a oné Mori Keraéng. 
ROM.14.7	Ai toé manga cengatan oné mai ité ata mosé latang te weki rud, agu toé manga cengatan ata mata latang te weki run. 
ROM.14.8	Ai mosé dité, mosé latang te Mori Keraéng, agu mata dité, mata latang te Mori Keraéng. Jari, mosé ko mata, ité ho’o paéng de Mori Keraéng. 
ROM.14.9	Ai latang te hitu muing hi Kristus poli matan agu mosé koléy, kudut ciri Mori data mata agu data mosé. 
ROM.14.10	Landing hau, co’o tara mbéis agu lenggad asé-ka’ém situt ca imbi? Ai sanggéd taung ité te kamping kudut tiba beté-bicar de Mori Keraéng. 
ROM.14.11	Ai manga tulis:
ROM.14.11	“Ata tu’ungn kéta, nenggituy curup de Mori Keraéng,
ROM.14.11	sanggén taung ata te tikul bolo mai ranga Daku,
ROM.14.11	agu bong Aku bolo-mai ranga de lawa do, ai Aku Mori Keraéng.”
ROM.14.12	Nenggitu dé néténg ité, papong le weki rud sanggéd pandé dité oné ranga de Mori Keraéng.
ROM.14.13	Landing hitu, ité néka manga kolé mbéis cama tau! Ata di’an ité cau kaut curup ho’o: Néka manga pandé pa’u ko pandé timpok ase-ka’e ca imbi!
ROM.14.14	Ali neki ca agu Mori Yésus wiga pecing agu imbi tu’ung laku, toé manga ata rinekd oné cao-ca. Maik ciri rinek latang te ata hiot rékéng cao-ca hitu rinek’y. 
ROM.14.15	Ai émé hau pandé beti nai de asé-ka’ém situt ca imbi landing kaut cao-ca situt hang de hau, hau toé mosé lorong soléng de momang. Néka pandé copél asé-ka’é ca imbi ali hang de hau, ai hi Kristus poli mata latang te hian. 
ROM.14.16	Landing hitu néka ondang situt di’a latang te méu, ciri toé di’an latang te ata do. 
ROM.14.17	Ai adak de Mori Keraéng toé tombo hang agu inung, maik lorong ngoéng de Mori Keraéng, hambor-meler agu cembes oné Nai Nggeluk. 
ROM.14.18	Ai céi kaut te keturu hi Kristus ali pandé ho’o, hia hitu henan oné ranga de Mori Keraéng agu hiang le cama manusia.
ROM.14.19	Landing hitu mait ga, léor hambor-meler agu pandé apa ata betua-laing kudut tambang mberés imbi cama tau. 
ROM.14.20	Néka landing le hang, méu pandé da’at gori de Mori Keraéng! Sanggéd hang situ patun, maik calang ata hiot landing le hang diha, timpok laing latang te ata bana! 
ROM.14.21	Céwé di’an hau néka hang nuru ko inung anggor, ko pandé cao-ca wiga timpok laing latang te asé-ka’é ca imbi. 
ROM.14.22	Apa kaut ata imbi de hau latang te hang agu inung, hitu nipu de weki rum agu Mori Keraéng. Mosé di’a hiat pandé lorong téti-nai run, ai hia toé wahéng weki run. 
ROM.14.23	Maik céi kaut ata gégo-nai émé hang’y, hia wahéng weki run, ai toé pandé lorong imbin. Sanggéd cao-ca ata toé lorong imbi, hitu ngasangn ndékok.
ROM.15.1	Ité ho’ot mberés paka tanggong les data toé mberés, agu ité néka kawé kaut di’a de rud. 
ROM.15.2	Néténg ata oné mai ité paka kawé di’a de cama haé atad, kudut tambang di’an latang te pandé maju. 
ROM.15.3	Ai hi Kristus kolé toé kawé latang te di’a kaut weki Run, maik ného manga ata poli tulis: “Curup renti disé, hitut renti Ité, poli hena akun.” 
ROM.15.4	Ai sanggéd cao-ca situt tulis danong, poli tulis kudut toing latang te ité, kudut ité mberés cau oné bengkes ali seber agu lémbu oné mai Surak Nggeluk. 
ROM.15.5	Nahé Mori Keraéng, pu’un seber agu lémbu, téi oné méu mosé ca nai-ca nuk, lorong agu ngoéng di Kristus Yésus, 
ROM.15.6	wiga ali ca nai agu ca reweng méu naring Mori Keraéng agu Ema Mori dité Yésus Kristus.
ROM.15.7	Landing hitu, tiba ga cama taus cama ného hi Kristus kolé poli tiba itén, latang te naring Mori Keraéng. 
ROM.15.8	Betuan daku nggo’oy: Latang te molor de Mori Keraéng hi Kristus poli ciri ata keturu laing latang té ata sunat kudut te pandé mberés reké ata poli téi Diha latang te empo dité, 
ROM.15.9	agu latang te ngancéng sanggéd wa’u naring Mori Keraéngs landing le nabit Diha, ného manga tulis:
ROM.15.9	“Landing hitu aku kudut naring Ité oné sanggéd wa’u
ROM.15.9	agu déré mazmur latang te ngasang Dité.”
ROM.15.10	Rudan ga:
ROM.15.10	“Nakam ga, oé sanggéd wa’u agu sanggéd ro’éng Diha.”
ROM.15.11	Agu iwon ga:
ROM.15.11	“Naring ga Mori Keraéng, oé sanggéd wa’u, agu kong kid sanggéd panga naring Hias.”
ROM.15.12	Ruda olon ga mai taé di Yésaya,
ROM.15.12	“Cocok oné mai pu’u di Isai te pary,
ROM.15.12	agu Hia kudut to’oy latang te perénta sanggéd wa’u,
ROM.15.12	agu oné Hias, sanggéd wa’u té pedeng bengkesd.”
ROM.15.13	Nahé Mori Keraéng pu’un bengkes, penong oné méu ali naka agu hambor-meler oné imbi de méu, kudut ali mberes de Nai Nggeluk méu penong oné bengkes.
ROM.15.14	Asé-ka’én, ata momang laku, weki rug aku imbi tu’ung latang te méu, te méu kolé penong le di’as agu ali sanggéd nggepuk agu ngancéng te toing cama taus. 
ROM.15.15	Maik ali tabing hitut poli téi de Mori Keraéng oné aku, aku le-lau rani koé cekoén poli tulis oné méu kudut nuk le méu, 
ROM.15.16	ngong te aku ciri ata keturu di Kristus Yésus latang te wa’u bana, ciri imam oné tombo Keréba Di’a de Mori Keraéng, kudut sanggéd wa’u bana ngancéng tibas le Mori Keraéng, cama ného takung ata henan oné ranga Diha, ata pandé nggeluks le Nai Nggeluk. 
ROM.15.17	Jari, oné hi Kristus aku ngancéng angos latang te keturu daku oné Mori Keraéng. 
ROM.15.18	Ai aku toé ngancéng rani te tombo latang te apa bana, hanang latang te apa ata poli pandé di Kristus lut aku, ngong kudut titong sanggéd wa’u bana nggere-oné lorong ali curup agu pandé, 
ROM.15.19	ali kuasa tanda dio-dolokn agu tanda lenget agu ali kuasa de Nai de Mori Keraéng. Nenggituy dé oné lako léok oné mai Yérusalém haéng oné Ilirikum, aku poli keréba taung Keréba Di’a di Kristus. 
ROM.15.20	Oné keréba hitu rékéng laku ného hiang latang te aku, te aku toé pandé oné osang nia ngasang di Kristus poli pecing latan, kudut aku néka hesé oné salang ata poli na’an lata bana, 
ROM.15.21	maik lorong apa ata poli tulis:
ROM.15.21	“Isét ata toé dé’it tiba keréba latang te Hia te ita Hias,
ROM.15.21	agu isét ata toé dé’it dengé Hia te tingos.”
ROM.15.22	Itu tara mangam taung do’ong aku kudut la’at méu. 
ROM.15.23	Maik te ho’on ai aku toé manga osang kudut té gori oné tana ho’o, agu ai aku poli pisa ntaung béhéngn nanang te la’at méu, 
ROM.15.24	bengkes daku lari lako daku nggere-oné Spanyol, aku ngancéng cénggo oné osang de méu agu cumang agu méu, wiga méu ngancéng podo aku nggere-oné itu du poli cumang cekoén agu méu. 
ROM.15.25	Maik te ho’on aku lari lakog nggere-oné Yérusalém kudut ba campé latang te sanggéd ata nggeluk. 
ROM.15.26	Ai isét Makédonia agu ata Akhaya poli wérét kudut téi campé apa kaut latang te ata lénggé oné bahi-réha ata nggeluk oné Yérusalém. 
ROM.15.27	Wérét hitu disé ali nai ngalis, agu hitu muing ata paka pandé disé. Ai émé sanggéd wa’u bana poli tiba paéng de wakar data Yahudi, itu tara paka isé kolé campé ata Yahudi ali paéng de lino ho’o disé. 
ROM.15.28	Landing hitu, émé polis laku pandéd agu téi sanggéd campé de sanggéd wa’u bana situ agu isé, aku te ngo oné Spanyol lut béndar de méu. 
ROM.15.29	Agu baé laku émé maik aku la’at méu, aku te pandé di’a-di’a ali penong berkak di Kristus.
ROM.15.30	Maik landing hi Kristus, Mori dité agu landing momang oné mai Nai Nggeluk, aku soka méu asé-ka’é, kudut tengger-molék agu aku oné ngaji kamping Mori Keraéng latang te aku, 
ROM.15.31	kudut aku cépé oné mai sanggéd ata toé lorong oné Yudéa agu kudut keturu daku latang te weki oné Yérusalém tiba di’a le sanggéd ata nggeluk nitu, 
ROM.15.32	kudut aku ali nisang nai mai oné méu lorong ngoéng de Mori Keraéng agu géal-weki cama-cama agu méu. 
ROM.15.33	Mori Keraéng pu’un hambor-meler, loréng agu méu! Amén.
ROM.16.1	Tegi laku lélo de méu latang te hi Fébé, asé-ka’é ca imbi dité, hiat keturu latang te weki serani oné Kéngkréa 
ROM.16.2	kudut méu tiba hia le ngasang de Mori Keraéng, cama ného latang té ata nggeluk, agu téi campé latang te hia émé sékékn liha. Ai weki run hia poli téi campé latang té ata do, nenggitu kolé latang té aku.
ROM.16.3	Téi koé tabé daku latang te hi Priskila agu hi Akwila, haé-réba gori daku oné Mori Yésus Kristus. 
ROM.16.4	Isé poli oké-moséd latang te mosé daku. Latang te isé, toé hanang aku te wali di’a, maik sanggéd weki serani siot toé ata Yahudi. 
ROM.16.5	Tabé kolé latang te weki serani oné mbaru disé. Tabé latang te hi Épénitus, asé-ka’é ca imbi ata momang laku, hia wua laring cain oné mai tana Asia latang te hi Kristus. 
ROM.16.6	Tabé latang te hi Maria ata poli gori nai-koén latang te méu. 
ROM.16.7	Tabé latang te hi Andronikus agu hi Yunias, asé-ka’é ca wa’u daku, isét poli dé’it bui cama laing agu akus. Isé ata hiang latas oné mai rasul-rasul agu poli mosé oné hi Kristus bolo-mai aku.
ROM.16.8	Tabé latang te hi Ampliatus ata momang laku Oné Mori Keraéng. 
ROM.16.9	Tabé latang te hi Urbanus, haé-reba gori dami oné hi Kristus, agu tabé latang te hi Stakhis, ata momang laku. 
ROM.16.10	Tabé latang te hi Apélés, ata poli ta’ong susa oné hi Kristus. Tabé oné isét ka’éng oné mbaru di Aristobulus. 
ROM.16.11	Tabé latang te hi Hérodion, haé-reba ca wa’u daku. Tabé latang té isét oné mbaru di Narkisus ata manga oné Mori Keraéng.
ROM.16.12	Tabé latang te hi Triféna agu hi Trifosa ata gori nai-koén oné keturu latang te Mori Keraéng. Tabé latang te hi Pérsis ata momang laku, ata poli gori nai-koén oné keturu latang te Mori Keraéng 
ROM.16.13	Tabé latang te hi Rufus ata poli pilin oné Mori Keraéng agu tabé latang té enden, agu latang te aku kolé endé laingy. 
ROM.16.14	Tabé latang te hi Asinkritus, hi Flégon, hi Hérmés, hi Patrobas, hi Hérmas agu sanggéd asé-ka’é ca imbi ata cama laing agu isé. 
ROM.16.15	Tabé latang te hi Filologus agu hi Yulia, hi Néréus agu wetan agu hi Olimpas, agu latang te sanggéd ata nggeluk situt cama-cama agu isé. 
ROM.16.16	Tabé koé-kis cama taus ali omo nggeluk. Tabé latang te méu oné mai sanggéd weki serani di Kristus.
ROM.16.17	Maik aku toing méu asé-ka’én, kudut méu néka témo agu isé siot pandé biké agu watu do’ong ata toé cumang taud agu toing situt poli tiba de méu. Tadang koé agu isé! 
ROM.16.18	Ai sanggéd ata nenggitu toé keturu latang te hi Kristus, Mori dité, maik keturu kaut tuka rud. Ali curup ata di’an agu ali curup ata mecikn isé nggopét atas siot lulus naid. 
ROM.16.19	Tombo latang te lorong de méu poli taung dengén le sanggén ata. Landing hitu naka kétak aku latang te méu. Maik ngoéng daku kudut méu nggalas oné apa ata di’an agu nggélok latang té ata da’at. 
ROM.16.20	Mori Keraéng pu’un hambor-meler te gélang pandé ampus jing da’at be-wa mai wa’i de méu. Tabing de Mori Yésus, Mori dité, loréng méu!
ROM.16.21	Tabé latang te sanggés méu oné mai hi Timotéus, haé-reba oné gori daku, agu oné mai hi Lukius, hi Yason agu hi Sosipatér, haé-reba daku ca wa’ukm.
ROM.16.22	Tabé oné Mori Keraéng latang te sanggés méu, oné mai hi Tértius, aku ata tulis surak ho’o.
ROM.16.23	Tabé latang te méu oné mai hi Gayus ata téi mbaru agu aku agu latang te sanggéd weki serani. Tabé latang te méu oné mai hi Érastus, bendahara (ata cau séng) disét ngara tana agu oné mai hi Kwartus, asé-ka’é ca imbi dité.
ROM.16.23	[ 
ROM.16.24	Tabing de Yésus Kristus Mori dité, loréng sanggés méu! Amén.]
ROM.16.24	[ 
ROM.16.25	Latang te Hia ata manga kuasan pandé mberés méu – lorong Keréba Di’a hitut mésé ngasangn agu keréba latang te Mori Yésus Kristus, lorong agu céngkan pété ceha hitut ceha médé main, 
ROM.16.26	maik te ho’on poli toton agu lorong perénta oné mai Mori Keraéng hitut tédéng lén, poli keréban le surak de nabi-nabi latang te sanggéd wa’u kudut titong isé nggere-oné lorong imbi – 
ROM.16.27	oné Hia, hanang Hia kali Mori Keraéng ata penong le mbeko lut hi Yésus Kristus: Sanggéd mengit latang te tédéng lén! Amén.]
1CO.1.1	Oné-mai hi Paulus, ata pilé le Mori Keraéng bénta te ciri rasul di Kristus Yésus agu oné-mai hi Sosténés, asé-ka’é ca imbi dité, 
1CO.1.2	latang te weki serani de Mori Keraéng oné Korintus. Weki serani situ poli pandé nggelukd agu poli béntad te ciri ata nggeluks landing hi Kristus Yésus. Agu sanggén ata néténg osang, ata ngaji le ngasang de Mori Keraéng dité hi Yésus Kristus, Mori disé agu Mori dité. 
1CO.1.3	Tabing agu hambor-libur oné-mai Mori Keraéng, Ema dité agu oné-mai Mori Yésus Kristus loréng méu.
1CO.1.4	Aku wali di’a mtaung kamping Mori Keraéng daku, landing méu, lut widang de Mori Keraéng ata téi Diha oné méu lut hi Kristus Yésus. 
1CO.1.5	Ai oné Hia méu ciri boram oné sanggéd cao-ca: Oné sanggéd curup agu oné sanggéd pecing do. 
1CO.1.6	Hitu dé betuan te keréba latang te hi Kristus poli ndengn oné bahi-réha méu. 
1CO.1.7	Ali hitu méu toé manga géongs te tiba widang, lari nggitun méu géréng si’ang te cai de Mori dité Yésus Kristus oné ranga data do. 
1CO.1.8	Hia kolé te pandé mberes méu dengkir agu cemoln, wiga méu toé manga celas du leso cai de Mori dité Yésus Kristus. 
1CO.1.9	Mori Keraéng hiot junggu, ata bénta méu kudut neki-ca agu Anak Diha Yésus Kristus, Mori dité.
1CO.1.10	Asé-ka’én, aku toing méu le ngasang de Mori dité Yésus Kristus, kudut méu ca nai-ca nukm, agu néka manga biké oné méu, maik poro méu kali paka nai ca anggit, tuka ca léléngm. 
1CO.1.11	Ai nggo’o asé-ka’én, aku dengé tombo data oné-mai kilo di Klo’é, te manga nggu-ngget oné bahi-réha méu. 
1CO.1.12	Betuan curup daku nggo’oy, te méu néténg ata manga curups: Aku oné-mai haé diding di Paulus. Ko aku oné-mai haé diding di Apolos. Ko aku oné-mai haé diding di Kéfas. Ko aku oné-mai haé diding di Kristus. 
1CO.1.13	Co’oy, hi Kristus hitu ngancéng pati-patiy ko? Asa aku, hi Paulus ho’o, panggoly landing méu? Ko asa néng méu, cebong oné ngasang di Paulus? 
1CO.1.14	Aku wali di’a, ai toé manga cengatan oné-mai méu ata cebong lakum, hanang hi Krispus agu hi Gayus, 
1CO.1.15	wiga toé manga ata ngancéng taé, te méu cebong oné ngasang dakum. 
1CO.1.16	Kilo di Stéfanas lakus cebongd le waé serani. Be pé’ang mai isé toé baé laku, manga ko toé ata cebong lakud. 
1CO.1.17	Ai hi Kristus wuat aku toé latang te cebong, maik latang te wéro Keréba Di’a, agu hitu kolé toé ali nggalas de curup, kudut panggol di Kristus néka oké-bon.
1CO.1.18	Ai keréba latang te panggol hitu te pandé bapa laing latang te isé situt kudut ampus, maik latang te itét kudut selamak, keréba hitu te toto mberes de Mori Keraéng. 
1CO.1.19	Ai manga tulis:
1CO.1.19	“Aku te pandé ampus
1CO.1.19	nggalas data manga nggalasd
1CO.1.19	agu nggepuk data nggalas
1CO.1.19	te pandé moras Laku.”
1CO.1.20	Nias ata situt manga nggalasd? Nias ata situt pecing Taurat? Nias ata situt hoté-hatel lemad oné-mai lino ho’o? Toé weli Mori Keraéng poli pandé caling nggalas de lino ho’o te ciri bapa laing? 
1CO.1.21	Landing nggalas de lino ho’o toé pecing Mori Keraéng, itup tara nggalas de Mori Keraéng henan te pandé selamak isé situt imbi ali wéro de Keréba Di’a atat loi-la’it taé de lino. 
1CO.1.22	Ata Yahudi ngoéng tanda agu ata Yunani kawé nggalas. 
1CO.1.23	Maik ami wéro keréba hi Kristus hitut panggoly. Keréba ho’o, latang te ata Yahudi ného ca watu te pandé timpok laing, agu latang te ata toé Yahudi ného te pandé bodok laing. 
1CO.1.24	Maik latang te isét bénta le Mori Keraéng, ata Yahudi ko toé ata Yahudi, hi Kristus hitu mberes agu nggalas de Mori Keraéng. 
1CO.1.25	Ai ata siot bodok oné-mai Mori Keraéng céwé mésé nggalasd oné-mai manusia, agu situt les oné-mai Mori Keraéng céwé mberes oné-mai manusia. 
1CO.1.26	Nuk kaut asé-ka’én, co’o du ciri ata seranis méu: Lorong wolo de manusia toé dod ata nggalas, toé dod ata cau kuasa, toé dod ata pangkat mésé. 
1CO.1.27	Maik apa ata bodok lorong wolo de lino ho’o, pilés le Mori Keraéng kudut pandé ritak ata situt manga nggalas. Apa ata les taé de lino ho’o, pilés le Mori Keraéng kudut pandé ritak situt mberes. 
1CO.1.28	Apa ata toé lélos agu ata bocik le lino ho’o, pilés le Mori Keraéng. Ngot apa ata toé manga betua laingd, pilés le Mori Keraéng te pandé mora situt manga ngasangd. 
1CO.1.29	Wiga toé manga cengatan manusia ata pandé angos weki run oné ranga de Mori Keraéng. 
1CO.1.30	Maik, ali Mori Keraéng, méu neki ca oné hi Kristus Yésus, ata poli téi nggalas le Mori Keraéng latang te ité. Hia pandé molor agu pandé nggeluk agu sambé ité. 
1CO.1.31	Ného manga ata poli tulis: “Céing kaut ata pandé angos, céwé di’an hia pandé angos oné Mori Keraéngy.”
1CO.2.1	Asé-ka’én, nenggitu kolé du aku mai oné méu, aku toé mai ba keréba hitu le go’ét ko ata penong le widang de lino kudut keréba pété céha de Mori Keraéng oné méu. 
1CO.2.2	Ai aku poli wérét kudut toé ba keréba bana oné beréha méu, hanang keréba Mori Yésus Kristus hitut poli panggoln. 
1CO.2.3	Du ka’éng oné beréha méu, aku déméng les’g, rantang agu jejer’k. 
1CO.2.4	Sanggéd curup daku, ko keréba daku toé tombos laku ali penong le widang de lino, maik ali imbi oné kuasa de Nai Nggeluk. 
1CO.2.5	Kudut imbi de méu néka wéo oné nggalas de manusia, maik wéo oné kuasa de Mori Keraéng.
1CO.2.6	Koném po nggitu ami ba keréba nggalas oné isét poli mentengd, ngong nggalas ata toé mai oné-mai lino ho’on, agu toé oné-mai isét cau kuasa de lino. Ai ata cau kuasa situ kudut pandé mora’s. 
1CO.2.7	Maik situt keréba dami, nggalas de Mori Keraéng. Nggalas hitu toé ita le matas agu pété cehas latang te lino ho’o, maik poli mengkekd le Mori Keraéng latang te angos dité du toé di dédékn lino ho’o. 
1CO.2.8	Toé manga oné-mai ata cau kuasa de lino ata pecing nggalas de Mori Keraéng, ai émé pecing lisé, toé panggol lisé Mori Yésus hitut mengit. 
1CO.2.9	Ného ata poli tulis:
1CO.2.9	“Apa kaut ata toé dé’it ita le mata, toé dé’it dengé le tilu, toé dé’it tua oné nai de manusia: Sanggéd taung situ poli mengkekd le Mori Keraéng latang te isét momang Hia.”
1CO.2.10	Ai latangt ité Mori Keraéng poli si’angn le Nai Nggeluk, ai Nai Nggeluk hitu ata kawé polok sanggéd cao’ca, ngot apa ata cehad oné weki de Mori Keraéng. 
1CO.2.11	Céing oné-mai itét manusia ata pecing ici nai siot manga oné weki de manusia? Hanang nai de run manusia hitu. Nenggitu kolé néng, toé manga cengatan manusia ata pecing ici nai de Mori Keraéng, hanang Nai de run Mori Keraéng. 
1CO.2.12	Ité toé tiba nai de lino, maik nai de Mori Keraéng, kudut pecing lité apa ata widang Diha latang te ité. 
1CO.2.13	Émé téntang lami sanggéd cao’ca latangt Mori Keraéng oné isét tiba Nai Nggeluk, ami te curup sanggéd widang de Mori Keraéng ata toing le Nai Nggeluk, toé le nggalas de manusia. 
1CO.2.14	Maik manusia siot paéng de lino ho’o toé tiba apa ata mai oné-mai Nai Nggeluk, ai le nuk nai disé, widang hitu néhot pandé bodok laing, agu isé toé ngancéng pecing, ai nggalas hitu ngancéng wolo’n hanang le widang de Nai Nggeluk. 
1CO.2.15	Manusia ata tiba widang nggeluk ngancéng wolod sanggéd cao-ca, maik latang te weki run hia toé ngancéng wolo lata bana’y. 
1CO.2.16	Ai manga tulis: “Céing ata pecing nuk de Mori Keraéng, wiga ngancéng toing Mori Keraéng?” Maik ami paéng nuk di Kristus.
1CO.3.1	Asé-ka’én, du hitu aku toé ngancéng tombo agu méuk cama ného agu ata tiba widang nggeluk, maik hanang agu manusia paéng de lino, ata toé di bisa’y oné hi Kristus. 
1CO.3.2	Hang habel de anak koé dé situt téi daku agu méu danong, toé hang cirang, ai toé di ngancéng maman le méu hang cirang. Te ho’on kolé toé kin ngancéng hang le méu. 
1CO.3.3	Ai méu ngai manusia paéng de lino kis. Émé oné bahi-réha méu manga kin beti-nai agu léwang tau, toé weli gauk hitu pandé toto te méu manusia paéng de lino agu mosé lorong ngoéng disét toé imbi? 
1CO.3.4	Émé taé dihat cengata, “Aku oné-mai diding di Paulus,” agu taé data iwod, “Aku oné-mai diding di Apolos,” toé weli léwang tau hitu pandé si’ang te méu manusia paéng de linom? 
1CO.3.5	Jari, céing néng hi Apolos? Céing néng hi Paulus hitu? Isé ata keturu laing wiga méu ciri imbim, néténg gori lorong widang de Mori Keraéng. 
1CO.3.6	Aku te weri, hi Apolos latang te worangn, maik Mori Keraéng ata pandé todod. 
1CO.3.7	Landing hitu ata mésén, toé hiat werin ko hiat worangn, maik Mori Keraéng hitut pandé todod. 
1CO.3.8	Ata weri ko ata worang cama mtaungs; agu néténg weki te tiba lahén lorong agu gori de weki-run. 
1CO.3.9	Ai ami haé-reba oné ca gori latang te Mori Keraéng, méu cama ného uma lokang agu cama ného mbaru de Mori Keraéng.
1CO.3.10	Lorong agu tabing de Mori Keraéng ata widang oné aku, aku ného cengata ata pecing pandé mbaru ata poli na’a ligéngn, agu ata bana pandé mbaru bétan. Maik néténg ata paka lélo, co’o hia te pandé mbaru bétan. 
1CO.3.11	Ai toé manga cengatan ata ngancéng na’a ligéng bana oné-mai ligéng ata poli mangan, ngong hi Yésus Kristus. 
1CO.3.12	Manga ata hesé ného mbaru bétan ligéng ho’o, ali emas, pérak, watu hiot wegit, haju, remang dango ko roas woja. 
1CO.3.13	Cemoln tai sanggéd gori néténg weki te itas, ai du leso de Mori Keraéng kudut pandé ita taungs. Oné leso hitu kudut si’angn le api, agu co’oy gori néténg ata kudut damang le api hituy. 
1CO.3.14	Émé gori hitut pandé dihat cengata ta’ong oné-mai apin, hia te tiba lahén. 
1CO.3.15	Émé gori diha muntungy, hia te hena le woréngy; weki run hia te selamak, maik ného ata céla oné-mai apin. 
1CO.3.16	Toé baé le méu ko, te méu hitu mbaru de Mori Keraéngm agu Nai Nggeluk de Mori Keraéng ka’éng oné méuy? 
1CO.3.17	Émé manga ata hiot pandé ampus mbaru de Mori Keraéng, Mori Keraéng kolé te pandé ampus hia. Ai nggelukn mbaru de Mori Keraéng, agu mbaru de Mori Keraéng hitu ngong sanggés taung méu.
1CO.3.18	Néka manga ata pandé nggopét weki run. Émé manga oné-mai méu ata rékéng weki run manga nggalasn lorong ngoéng de lino ho’o, kong demeng hia ciri bodokn kudut manga nggalasn. 
1CO.3.19	Ai nggalas de lino ho’o, bodok latang te Mori Keraéng. Ai manga poli tulisn, “Mori Keraéng deko ata manga nggalasn ali cedekn.” 
1CO.3.20	Agu iwon kolé, “Mori Keraéng pecing tu’ung nuk data nggalas; cetu’ungn sanggéd taung nggalas situ oké bod.” 
1CO.3.21	Landing hitu néka manga ata bombong rak landing le lut cengata-cengata, ai sanggéd cao-ca poli téing oné méud: 
1CO.3.22	koném po hi Paulus, hi Apolos, ko hi Pétrus, nenggitu kolé lino, mosé ko mata, koném te ho’on ko latang te nggere-olon. Sanggéd taung situ de haus morid, 
1CO.3.23	maik méu hitu paéng di Kristusm agu hi Kristus hitu paéng de Mori Keraéngy.
1CO.4.1	Nahé ata lélo ami: Cama ného mendi di Kristus, hiot imbi le Mori Keraéng te caun pété ceha adak Surga. 
1CO.4.2	Cemoln, isét keturu paka ciri mendi di Kristus kudut isé ngancéng imbi le Mori Keraéng. 
1CO.4.3	Latang te aku toé manga co’o laingn, koném po aku beté-bicar le méu ko beté-bicar le manusia. Aku kolé toé gorig te beté-bicar weki rug. 
1CO.4.4	Ai baé laku, aku toé manga salag, landing toé le hitu aku ciri molork, maik Mori Keraéng ata beté-bicar akuy. 
1CO.4.5	Landing hitu néka beté-bicar émé toé di hitu redun, ngong émé toé di mai Mori Keraéng. Hia te pandé gérak apa situt ceha oné nendép, agu Hia kudut totos apa situt nanéng oné nai. Du leson tai, néténg ata kudut tiba naring de Mori Keraéng.
1CO.4.6	Ase ka’én, sanggéd curup situ bebolod te hena kolé oné weki rug aku agu hi Apolos, landing te di’a méu. Kudut oné-mai tuming dami, pecing le méu apa betuan go’ét ho’o: “Néka lagé ata poli tulis.” Kudut néka manga oné-mai méu ata mésé nai ali méséng kéta hiat cengata oné-mai ata bana. 
1CO.4.7	Ai céing ata bilang hau ciri ata mengit? Apa néng ata manga oné hau ata toé tiba oné-mai Mori Keraéng? Émé tu’ung tibas le hau, co’o weli tara pandé angos weki rum, néhot paéng de rum? 
1CO.4.8	Méu poli becurs, poli ciri boras, poli ciri rajas, maik ami toé. Oé, céwé di’an émé tu’ung méu poli ciri rajas, wiga ami kolé lut méu ciri rajakm. 
1CO.4.9	Ai lorong nuk daku, Mori Keraéng poli téing oné ami sanggéd rasul osang ata taki-wan, cama ného ata siot poli beté-bicar kudut matas. Ai ami poli ciri ata te porong laing latang te lino ho’o, latang te malékat-malékat agu latang te manusia. 
1CO.4.10	Ami ciri bodok ali imbi oné Kristus, maik méu ciri nggalas ali imbi oné hi Kristus. Ami les, maik méu mberes. Méu mengitm, maik ami ciri ata bocik.
1CO.4.11	Dengkir ho’og ami darem, masa waé, lacokm, ongga latakm, agu mosé lé-lau kaut, 
1CO.4.12	agu pandés lami sanggéd gori ata mendod. Émé tidakm lata, ami berkak isé situ, émé onggakm lata, ta’ong kaut lami, 
1CO.4.13	émé loérkm lata, walé joél isé lami, ami cama ného wéang de lino, cama ného saki oné-mai sanggéd cao-ca dengkir te ho’on.
1CO.4.14	Sanggéd taung so’o tulis taungs laku, toé kudut pandé ritak méu, maik kudut wahéng méu sanggéd anak ata momang daku. 
1CO.4.15	Ai koném capa kauts dod guru ata toing méu te lorong hi Kristus, toé dod ema de méu. Aku dé ema de méu ata lorong Kristus Yésus, ai aku ata wéro Keréba Di’a hitu oné méu. 
1CO.4.16	Landing hitu aku toing méu: Lorong koé le méu toming daku! 
1CO.4.17	Landing le hitu tara wuatn laku hi Timotéus. Hia anak momang daku, ata junggu oné Mori Keraéng. Hia kudut pandé nuk taungs le méu, co’o mosé daku ali lorong hi Kristus Yésus, cama ného ata toing daku oné nia-nia kaut wan ata serani. 
1CO.4.18	Maik manga pisa taus oné-mai méu ata ciri mésé nais, ai bet disé aku toé mai kolék. 
1CO.4.19	Maik aku kudut gélang ngo oné méuk, émé ngoéngn Mori Keraéng, agu aku kudut baé toé latang te curup data situt mésé nai, maik ngong mberes disé. 
1CO.4.20	Ai adak de Mori Keraéng toé oné-mai tombo, maik oné-mai kuasa. 
1CO.4.21	Apa weli ngoéng de méu ga? Aku paka ngo oné méu agu lecék méu, ko ali momang agu lembés?
1CO.5.1	Poli dengén laku, te manga ata inung toé nipu agu hang toé tanda oné bahi-réha méu. Ngot pandé nenggitu toé dé’it manga dumpun laku oné wa’u bana ata toé pecing Mori Keraéngs, te manga ata jurak agu wina de eman. 
1CO.5.2	Koném po nenggitu, méu mésé nai kis. Céwé di’an méu ngawa-ngaés agu mbérs ata situt pandé da’at oné-mai bahi-réha méud. 
1CO.5.3	Ai aku koném po tadang oné-mai méu, maik naig ruis agu méu. Ali hitu aku manga oné bahi-réha méu kudut wahéng ata te pandé da’at hitu. 
1CO.5.4	Émé impung kis méu, aku manga oné bahi-réha méu ali kuasa di Yésus, Mori dité, 
1CO.5.5	ata hitut pandé da’at paka téing oné jing da’at le ngasang de Mori Yésus, wiga ampus taung wekin, maik wakarn ga pandé selamak du leso de Mori Keraéng. 
1CO.5.6	Toé di’an mésé nai de méu hitu. Toé néng baé le méu ko, koném cekoén kaut ragi maik ngancéng pandé bombong taung roti? 
1CO.5.7	Oké koés ragi manga situ, ngong ndékoks, wiga méu ciri hamol weru. Pecing laku te méu toé manga ndékoks. Ai anak jimbal Paska dité ngong hi Kristus, polig mbelén. 
1CO.5.8	Landing hitu mai ga ité pandé ramé, toé ali ragi manga, ngong gauk da’at agu pandé da’at, maik ali roti ata toé manga ragin, ngong nggeluk agu molor.
1CO.5.9	Olo poli tulis laku latang te méu, kudut méu néka léjong agu ata situt pandé jurak. 
1CO.5.10	Betuan daku, toé ngong sanggéd taung ata pandé jurak oné-mai lino ho’o, ko ata gomeng, ata nggopét ko agu ata io pina-naéng, ai émé nenggitu, méu paka legong lino ho’o. 
1CO.5.11	Betuan tulis daku hitu, kudut méu néka léjong agu ata situ, koném po carod asé-ka’é ca imbi, maik isé situ ata jurak, ata gopa, ata io pina-naéng, loér ata, ata langu agu ata nggopét, néka kéta manga hang cama agu ata nenggitu. 
1CO.5.12	Ai le kuasa apa aku ngancéng beté-bicar isé situt be pé’ang-mai weki serani? Toé weli méu paka pandé beté-bicar isét manga oné bahi-réha weki serani? 
1CO.5.13	Isét manga be pé’ang mai weki serani kudut beté-bicar le Mori Keraéngs. Mbérs le méu ata situt pandé da’at oné-mai bahi-réha méu.
1CO.6.1	Asa néng, manga weli cengatan oné-mai méu émé manga léwang tau agu ata banay, ngancéng mboték oné ata toé imbi, maik toé oné ata imbi? 
1CO.6.2	Toé baé le méu ko, te ité kudut beté-bicar lino ho’o? Émé beté-bicar lino ho’o manga oné limé de méuy, ma’ut toé ngancéng le méu te wintuk caca mbolot situt toé manga betua laingd? 
1CO.6.3	Toé baé le méu ko, te ité kudut beté-bicar malékat-malékat? Jari, apan kolé latang te caca mbolot oné mosé dité lété leso. 
1CO.6.4	Koném po nenggitu, émé méu paka wintuk caca mbolot so’ot laséngd, méu néka téi wintuk hitu oné isét ata toé weki serani. 
1CO.6.5	Curup daku ho’o kudut pandé ritak méu. Toé kéta manga cengatan oné-mai méu paéng nggalas, ata ngancéng wintuk caca mbolot oné-mai asé-ka’é ca imbis? 
1CO.6.6	Asa weli ga, asé-ka’é hitut ca imbi ngancéng mboték oné asé-ka’é bana, agu nonong kéta oné ata siot toé imbis? 
1CO.6.7	Émé manga kaut mbolot oné bahi-réha méu, manga ata léwang tau, cama ného ca koda latang te méu. Co’o tara toé ngoéngs méu te tiba susa ali toé agil? Co’o tara toé ngoéngs méu tiba woréng? 
1CO.6.8	Maik weki rus méu pandé toé agil agu pandé woréng ata ali sabi nggopét, agu ngot toé agil hitu pandé le méu kamping asé-ka’é ca imbis. 
1CO.6.9	Toé baé le méu ko, te ata situt toé agil, toé manga osangd oné adak de Mori Keraéng?
1CO.6.9	Néka wéléng! Loma ata, io pina-naéng, ngoéng ata, ata rona ngoéng taud cama ata ronad, 
1CO.6.10	ata tako, ata gopa, ata langu, loér ata, agu ata nggopét, toé kéta manga osangd oné adak de Mori Keraéng. 
1CO.6.11	Pisa taus oné-mai méu bo tu’ung pandé nenggitus olo. Maik méu poli téi wekis kudut pandé nggélok, méu poli nggeluks, méu poli pandé molors oné ngasang de Mori Yésus Kristus agu oné Nai Nggeluk.
1CO.6.12	Taé data, “Sanggéd cao-ca naud kéta taung,” maik latang te aku toé sanggéd taung manga betuad. Sanggéd cao-ca naud taung latang te aku, maik aku toé ondang wekig te mendi de sanggéd cao’ca situ. 
1CO.6.13	Manga kolé ata taé nenggo’o, “Hang latang te tuka agu tuka latang te hang,” maik hang ko tuka te pandé ampus tai le Mori Keraéng. Ai weki toé latang te pandé loma, landing latang te keturu Mori Keraéngy, agu Mori Keraéng latang te tinu weki. 
1CO.6.14	Mori Keraéng ata pandé to’o kolén Mori Yésus, nenggitu kolé ité te pandé mosé kolé ali kuasa Diha. 
1CO.6.15	Nuk dé, te sanggés méu ného nggota weki di Kristus. Jari, ngancéng weli laku emi nggota di Kristus hitu te ciri nggota weki data mbérong? Toé! 
1CO.6.16	Toé baé le méu ko, te céi kaut ata neki agu iné-wai mbérong ciri ca wekis agu hia? Ai nggo’o taé de Surak Nggeluk: “Isét sua ciri ca wekis.” 
1CO.6.17	Maik céi ata ulu-pukul agu Mori Yésus ciri ca nai agu Hia. 
1CO.6.18	Jari, néka loma ata! Néténg ndékok bana ata pandé le manusia, toé hena dungka wekin. Maik ata pandé loma tau, te copel wekin. 
1CO.6.19	Toé baé le méu ko, te sanggéd weki de méu ciri osang baté ka’éng de Nai Nggeluk ata poli tiba le méu oné-mai Mori Keraéng? Méu toé paéng de rus. 
1CO.6.20	Ai méu poli welis agu poli bajar taungs le Mori Keraéng: Landing hitu bong koé Mori Keraéng le weki de méu!
1CO.7.1	Agu ho’o ga latang te cao-ca ata tulis le méu nggere-oné aku. Manga di’an latang te ata rona, émé hia toé kawingy, 
1CO.7.2	maik émé humer kin nain te ngoéng ata, céwé di’an néténg ata rona manga wina run agu néténg inéwai manga rona run. 
1CO.7.3	Poro rona paka téing waé latang te winan, nenggitu kolé wina néka tadu salang waé latang te ronan. 
1CO.7.4	Wina toé manga kuasan latang te wekin, maik kuasa le ronan. Nenggitu kolé rona, toé manga kuasan latang te wekin, maik kuasa le winan. 
1CO.7.5	Méu néka manga ciga taus, bo émé toé béhéng tama poli bantang camas, kudut méu manga lingas te ngaji. Poli hitu poro méu mosé neki-ca kolém, kudut jing da’at néka damang méu. Ai méu toé ngancéng caka belek da’ats. 
1CO.7.6	Curup ho’o tombo laku agu méu luing toing, toé ného perénta. 
1CO.7.7	Koném po nenggitu, céwé di’an émé sanggén ata cama ného aku. Landing néténg ata woléng tiba widang oné-mai Mori Keraéng, hiat cengata tiba widang ho’o, ata bana tiba widang hituy. 
1CO.7.8	Maik latang te ata rona luang ko iné-wai luang, tegi laku, céwé di’an isé néka kawing kolé, maik kong mosé kaut hanang koé cama ného aku. 
1CO.7.9	Maik émé isét toé ngancéng ta’ong belek, céwé di’an isé kawings. Ai céwé di’an kawings, po wunteng humer.
1CO.7.10	Latang te isét poli kawingd, ho’oy perénta de Mori Yésus, toé oné-mai aku, kudut wina néka legong ronan. 
1CO.7.11	Émé legong liha, kong mosé hanang koé, ko hambor kolé agu ronan. Agu ata rona, néka céar winan.
1CO.7.12	Latang te ata bana, ho’oy toing daku, toé toing de Mori Yésus: Émé manga cengatan ata imbi, emi wina ata toé imbi, agu iné-wai hitu ngoéng kin te ciri wina diha, néka pandé céary. 
1CO.7.13	Émé manga cengata iné-wai ata imbi na’a rona agu cengata ata toé imbi, agu ata rona hitu ngoéng kin te ciri rona diha, néka pandé céary. 
1CO.7.14	Ai ronan hitut toé imbi pandé nggeluk le winan, agu wina hitut toé imbi pandé nggeluk le ronan. Émé toé nenggituy, toét-toé sanggéd anak de méu ciri ata kafir, kali po te ho’on isé ciri ata imbi. 
1CO.7.15	Ai émé ata hitut toé imbi ngoéng te céary, kong demeng céarn. Oné bicar pété ho’o, hiat ata rona ko hiat iné-wai ata imbi toé manga do’ongd. Ai Mori Keraéng bénta méu kudut mosé oné hambor-libur. 
1CO.7.16	Ai co’o le hau baén, oé iné-wai, émé hau toé ngancéng pandé selamak ronam? Ko co’o le hau baén, oé ata rona, émé hau toé ngancéng pandé selamak winam?
1CO.7.17	Poro néténg ata kong kid mosé ného apa ata poli wérétn le Mori Keraéng latang te hia agu cama ného du béntan hia le Mori Keraéng. Ho’o dé wérét daku latang te sanggéd weki serani. 
1CO.7.18	Émé hiat cengata bénta du poli sunatn, hia néka pandé mora sanggéd tanda sunatn hitu. Émé hiat cengata bénta toé di sunaty, hia néka nanang kolé te sunaty. 
1CO.7.19	Ai poli sunat ko toé di sunat toé manga betua laing. Ata betua laing kali, lorong taungs Adak de Mori Keraéng. 
1CO.7.20	Nahé néténg ata kong kin mosé, ného du béntan le Mori Keraéng. 
1CO.7.21	Émé du béntam hau ngai mendi kim, toé manga co’o laingn. Maik émé manga sokor latang te ledo hau oné-mai mendim, papé sokor hitu. 
1CO.7.22	Ai mendi ata bénta le Mori Keraéng te ciri keturu Diha, mendi hitu toé manga do’ongn te ciri paéng de Mori Yésus. Nenggitu kolé ata siot toé mendi bénta le Mori Yésus, te ciri mendi Diha. 
1CO.7.23	Méu poli welis agu poli taung bajars le Mori Keraéng. Landing hitu, méu néka ciri mendi de manusiam. 
1CO.7.24	Asé-ka’én, poro néténg ata kong mosé ného du béntan le Mori Keraéng.
1CO.7.25	Latang te ata siot toé di kawing, aku toé manga tiba perénta oné-mai Mori Yésus. Maik le nuk nai de rug, ai le tiba widang nabit de Mori Yésus, aku naun te imbi laing kudut toing méu. 
1CO.7.26	Nggo’o nuk daku, émé nuk mosé céncés te ho’on ata pandé copel laing, céwé di’an latang te manusia kong kid oné mosé, ného ata laséngd ga. 
1CO.7.27	Émé hau manga winam, néka manga bet te pandé céar. Émé hau toé di manga winam, kong kaut néka na’a winah. 
1CO.7.28	Maik émé kawing hau, toé manga ndékokm. Nenggitu kolé émé ata molas, kawingy, hia toé manga pandé ndékokn. Maik sanggéd ata kawing te hena le susa, agu aku pandé cépé méu oné-mai susa hitu. 
1CO.7.29	Asé-ka’én, ho’oy betuan daku: Wokokn’g dé cekeng! Landing hitu oné cekeng ho’ot manga kin cekoé, sanggéd ata manga winad néka nuk hanang winad, 
1CO.7.30	agu isét rétang mosé néhot toé wéong-naid, agu isét tawa mosé néhot toé nakas, agu ata manga weli néhot toé manga paéng ceca situt welid. 
1CO.7.31	Cai wan ga, sanggéd ata paké ceca de lino, néhot toé kéta manga pakéd lisé. Ai lino ho’ot pecing dité, kudut moray. 
1CO.7.32	Ngoéng daku, kudut méu néka kéta simpung do lari mosés. Ata siot toé manga winad, renom nukd oné apa kaut latang te gori de Mori Keraéng, ai isé ngoéng te pandé cembes nai Diha. 
1CO.7.33	Maik isét manga winad, renom nukd oné apa kaut latang te gori de lino, ai isé te pandé cembes nai de winad, 
1CO.7.34	agu ali hitu pati-péar nukd. Iné-wai ata toé manga ronad agu anak molas, renom nukd oné gori latang te Mori Keraéng, kudut weki agu wakar disé nggeluks. Maik inéwai ata manga ronad, renom nukd oné apa-kaut latang te gori de lino ho’o, ai isé te pandé cembes nai de ronad.
1CO.7.35	Sanggéd taung so’o tombos laku latang te weki rus méu, toé latang te pandé do’ong méu. Maik kudut méu pandé apa ata naun agu toé manga cégots latang te keturu Mori Keraéng. 
1CO.7.36	Maik émé bet dihat ata rona te hia pandé ata toé naun latang te nacan, émé nacan hitu tambang tu’an, agu hia tu’ung-kéta nuk disé paka kawings, céwé di’an isé kawings émé ngoéngd isé. Bet hitu toé manga ndékok laing. 
1CO.7.37	Maik émé manga cengata ata toé dedek latay kudut pandé nenggitu, ali mberes de nai run te tu’ung kéta toé kawing agu nacan, hia hitu pandé di’ay. 
1CO.7.38	Jari, ata kawing agu nacan pandé di’a, agu ata toé kawing agu nacan hia pandé céwé di’an kolé. 
1CO.7.39	Wina neki ca du rémé mosé kin ronan. Émé poli mata ronan, hia ngancéng kawing agu ata rona bana céing kaut ata ngoéng diha, tama ata hitu cengata ata imbi. 
1CO.7.40	Maik, hia céwé mosé di’ay émé hia kong kin mosé oné luangn hitu. Noing daku, nuk daku ho’o, le titong de Nai Nggelukg.
1CO.8.1	Tombo ho’o, latang te nuru hiot takung kudut io pina-naéng. Bet data: “Sanggéd ité manga taung pecingd.” Pecing nenggitu pandé ata ciri mésé naiy, maik momang hitu te pandé di’a. 
1CO.8.2	Émé manga ata hiot le betn te hia manga “pecingn,” hia hitu toé di haéng pecing ata délemn. 
1CO.8.3	Maik ata hiot momang Mori Keraéngy, hia hitu pecingy le Mori Keraéng.
1CO.8.4	Ngong hang nuru situt takung oné io pina-naéng, pecing lité: “Toé manga io pina-naéng oné lino ho’o agu toé manga Mori Keraéng bana, ai hanang ca kanangy kali Mori Keraéng.” 
1CO.8.5	Bo manga apa situt carod “dewa” éta awang agu oné lino. 
1CO.8.6	Maik latang te ité hanang manga ca kanangy kali Mori Keraéng, Hi Ema, ata dédékd sanggéd cao-ca. Latang te Hiat ité moséd. Agu ca kanang kali Morin ngong hi Yésus Kristus, ata lut Hia sanggéd cao-ca poli dédék agu landing le Hia, ité moséd. 
1CO.8.7	Maik toé sanggén taung ata manga pecing nenggitud. Manga kid ata siot danong io pina-naéng. Teho’on noing lisé te nuru hitut takung latang te io pina-naéng, tu’ung kéta hang latang te io pina-naéng. Wiga émé hang lisé, noing lisé te isé pandé ndékok. Ai isé toé di mberes tu’ung imbid. 
1CO.8.8	“Apa ata hang dité, toé ngancéng ba ité te céwé ruis agu Mori Keraéng. Toé manga rowak apa-apad, émé ité toé hang, agu toé manga ontong apa-apad émé ité hang.” 
1CO.8.9	Maik jerék koé, kudut ba weki situt sara-nai, néka ciri watu timpok laing latang te isét les kin imbid. 
1CO.8.10	Ai émé ita lata haut manga “pecingm”, hitu lari lonto hangm oné mbaru io pina-naéng, toé weli ata siot les imbid ného ata dur kaut kudut hang nuru hitut takung lata te io pina-naéng? 
1CO.8.11	Ali hitu, isé situt les imbid, ngong asé-ka’ém situt ca imbi, ciri ampus ali “pecingm”, hitu, kali po hi Kristus poli matan latang te isé kolé. 
1CO.8.12	Émé nenggitu hau pandé ndékokm kamping asé-ka’ém situt ca imbi, agu pandé réu nai disét les imbid, cetu’ungn hau pandé ndékok kamping hi Kristus. 
1CO.8.13	Landing hitu, émé ali hang situ ciri watu timpok laing latang te asé-ka’ém situt ca imbi agu aku, aku toé gorig te hang nuru kolé dengkir tédéng lén, wiga aku toé ciri watu timpok laing latang te asé-ka’é situt ca imbi agu akus.
1CO.9.1	Toé weli aku ho’o ata toé manga do’ong? Toé weli aku ho’o rasulk? Toé weli aku ho’o poli ita hi Yésus, Mori dité? Toé weli méu wua gori de Mori Yésus lut aku? 
1CO.9.2	Koném po toé rasulk aku taé data bana, maik latang te méu aku ho’o cengata rasulk. Ai mosé de méu oné Mori Keraéng ciri tanda te aku rasulk. 
1CO.9.3	Ho’oy kambé daku kamping isét ata toé tiba curup daku:
1CO.9.4	Toé weli manga hakgm ami latang te hang agu inung? 
1CO.9.5	Toé weli manga hakgm ami kudut dadé winagm ata ca imbi lari lakogm, ného pandé de asé-ka’é de Mori Yésus agu sanggéd rasul bana agu hi Pétrus? 
1CO.9.6	Ko hanang aku agu hi Barnabas kanang ata te kawé hang? 
1CO.9.7	Céing weli ata bajar le run émé ngo rampas? Céing weli ata weri anggor oné uman, maik toé kolé hang wuad? Ko céing ata wéling jimbal, maik toé kolé inung waé cucu de jimbal situ? 
1CO.9.8	Apa ata curup daku ho’o, toé hanang nuk de manusia kanang. Toé weli Adak Taurat kolé curup nenggituy? 
1CO.9.9	Ai oné Adak di Musa, manga tulis: “Hau néka pungkut mu’u de lembu hitut lari rikn!” Lembu kanang ko hitut lélo de Mori Keraéng? 
1CO.9.10	Ko latang te ité betuan Diha? Io, latang te ité curup ho’o tara tulisn, ngong ata bajak tana paka bajak agu bengkes, agu ata rik paka rik agu bengkes kudut tiba maki dihad.
1CO.9.11	Jari, émé ami poli wécak wini ata widang de Nai Nggeluk oné méu, ma’ut toé patun ko, émé ami tiba rocang de lino ho’o oné-mai méu? 
1CO.9.12	Émé ata bana manga hakd te bengkes apa situ oné-mai méu, toé weli ami kolé manga hakm ata céwé mésén?
1CO.9.12	Maik ami toé papé hak hitu. Ngot ami ta’ong sanggéd susa, tama néka pandé do’ong wéro Keréba Di’a latang te hi Kristus. 
1CO.9.13	Toé pecing néng le méu ko, te isét keturu laing oné osang nggeluk, tiba moséd oné-mai osang nggeluk hitu, agu isét keturu laing lobo compang takung, tiba moséd oné-mai compang takung hitu. 
1CO.9.14	Nenggitu kolé néng, poli wérét le Mori Yésus, isét wéro Keréba Di’a paka tiba na’ang bara agu wéngko weki oné-mai gorid hitu.
1CO.9.15	Maik aku toé dé’it papé can koé oné-mai hak situ. Aku toé tulis sanggéd so’o kudut te tegi hakg. Céwé di’an aku matak, po pandé nenggitu. Ata tu’ungn, angos daku toé ngancéng pandé mora liong kauty! 
1CO.9.16	Ai émé aku wéro Keréba Di’a, apa comongn te angos weki rug. Ai wéro Keréba Di’a hitu paka pandé laku. Copélk aku émé toé wéro Keréba Di’a! 
1CO.9.17	Émé pandé laku lorong ngoéng de rug, aku manga hakg te tiba lahén. Maik pandé daku toé lorong ngoéng rug. Ai Keréba Di’a hitu perénta de Mori Keraéng latang te aku. 
1CO.9.18	Émé nenggitu gi, apa lahén latang te aku? Ho’oy daku lahén: Té aku ngancéng wéro Keréba Di’a ali toé manga lahén, agu aku toé papé hakg te tiba bajar oné-mai wéro Keréba Di’a hitu.
1CO.9.19	Koném po aku toé mendi diong-diong kaut, maik aku tiba te mendi wekig latang te sanggén ata, kudut aku ngancéng bémbéng ata do nggere-oné Kristus. 
1CO.9.20	Latang te ata Yahudi aku ciri ného ata Yahudik, kudut aku haéng sanggéd ata Yahudi. Latang te ata mosé lorong Adak Taurat, aku cama ného ata siot mosé lorong Adak Taurat, koném po aku toé mosé lorong Adak Taurat kudut aku haéng isé situt mosé lorong Adak Taurat. 
1CO.9.21	Latang te ata toé mosé lorong Adak Taurat, aku ciri ného ata siot toé mosé lorong Adak Taurat. Koném po aku toé mosé be-pé’ang mai Adak de Mori Keraéng, ai aku mosé lorong Adak di Kristus. Aku pandé nenggitu, kudut aku haéng isét toé mosé lorong Adak Taurat. 
1CO.9.22	Latang te ata les imbid, aku ciri ného ata les kolék, kudut haéng ata situt les imbid. Jari, aku poli ciri ného sanggen ata, wiga aku ngancéng pandé selamak pisa taun oné-mai isé. 
1CO.9.23	Sanggéd taung situ pandés laku landing Keréba Di’a, kudut aku kole tiba berkak.
1CO.9.24	Toé pecing le méu ko, te oné osang rié sanggén ata lut rié, maik hanang cengata kanang ata tiba koso-nolakn? Landing hitu rié tu’ung-kéta kudut tiba le méu koso nolak hitu! 
1CO.9.25	Néténg ata te lut oné ci-tau, paka kitep ba wekin oné sanggéd cao-ca. Isé pandé nenggitu kudut rumbu ceca néra de lino ho’o, maik ité rumbu ceca néra latang mosé tédéng lén. 
1CO.9.26	Landing hitu aku toé rié ata toé manga betuan, agu aku toé kolé ného ata siot racuk pina-naéng kaut. 
1CO.9.27	Maik aku olong kitep wekig, kudut émé poli wéro Keréba Di’a oné sanggéd ata bana, néka koé doét wekirug.
1CO.10.1	Asé-ka’én, ngoéng daku, kudut pecing le méu te empo dité danong poli sémbéng le rewung agu sanggéd taung isé poli lagé tacik Teberau. 
1CO.10.2	Kudut ciri ata lut hi Musa, sanggéd taung isé néhot poli cebongd oné rewung agu oné tacik hitu. 
1CO.10.3	Sanggéd taung isé hang agu inung cama ata widang le Mori Keraéng, 
1CO.10.4	ai isé inung oné-mai watu nampar de Mori Keraéng hitut lut isé, agu watu nampar hitu ngong hi Kristus. 
1CO.10.5	Koném po nenggitu Mori Keraéng toé henan latang te céwé don ata oné-mai isé, ali hitu isé te ampus taungs oné satar-mambak.
1CO.10.6	Sanggéd taung so’o, te toming kudut te jerék latangt ité, wiga ité néka nanang sanggéd apa ata da’at ného situt poli pandé disé. 
1CO.10.7	Méu weli ga, néka io pina-naéng, cama ného pisa taus oné-mai isé danong. Ného manga tulis: “Lontos wa’u situ latang te hang agu inung; poli hitu hesés isé agu mbiri-rakang kétas nakad.” 
1CO.10.8	Méu néka manga ngoéng-tau, cama ného pandé de pisa taus oné-mai isé danong, wiga ca leso kaut, poli mata suampulu telu sebu ata. 
1CO.10.9	Méu néka coét rabo de Mori Yésus cama ného pandé de pisa taus oné-mai isé danong, wiga isé mata ali akit le ular. 
1CO.10.10	Agu néka kolé jugut ného pandé de pisa taus oné-mai isé danong, wiga isé pandé ampus taung le malékat.
1CO.10.11	Sanggéd taung wahéng situ poli hena oné isé, te toming latang te ité agu sanggéd situ poli tulisd kudut langga latangt itét mosé du cekeng hitut ruis te cemoly. 
1CO.10.12	Landing hitu, céing ata bet te hia mberes kétay, néka témo, boto pa’u hia hitu! 
1CO.10.13	Sanggéd damang situt poli manté de méu poli mantéd kolé lata do. Ai Mori Keraéng junggu kin, agu ali hitu Hia toé ondang méu te damang be pé’ang oné-mai mberes de méu. Du hena le damangs méu, Hia kudut téi anor méu, wiga méu ngancéng tanggongn damang hitu.
1CO.10.14	Landing hitu asé-ka’é ata momang laku, méu néka io pina-naéng! 
1CO.10.15	Aku curup agu méu cama ného ata siot nggalas. Téntang di’a-di’a le méu apa situt curup daku. 
1CO.10.16	Toé weli piala ata papé te wali di’a oné Mori Keraéng, pandé neki-ca agu dara di Kristus? Toé weli roti hitut pu’il kudut hang cama laing, pandé neki-ca agu weki di Kristus? 
1CO.10.17	Ai ca kali roti hitu, wiga ité koném po ata dot, hanang ciri ca wekit kali ga, ai sanggéd taung ité tiba maki ditén oné roti hitut ca’y kali.
1CO.10.18	Damang lélo di’a-di’a le méu wa’u Israél. Toé weli isét hang takung situt lobo compang ciri ca nai agu Mori Keraéng oné osang hitu? 
1CO.10.19	Apa betuan curup daku hitu? Nuru situt takung latang te io pina-naéng, toé kéta manga betuad. Io pina-naéng kolé toé manga betuan. 
1CO.10.20	Betuan daku nenggo’oy, takung disé situ takung agu jing da’ats, toé takung kamping Mori Keraéng. Céwén kolé aku toé ngoéng’g kudut méu neki-cam agu jing da’at.
1CO.10.21	Méu toé ngancéng inung oné-mai piala de Mori Yésus agu inung kolé oné-mai piala de jing da’at. Méu toé ngancéng lorong te hang cama-cama agu Mori Yésus agu lorong kolé te hang cama-cama agu jing da’at. 
1CO.10.22	Ko ngoéngd néng ité te guér le Mori Keraéng? Asa néng, ité céwé mberes oné-mai Mori Keraéng ko?
1CO.10.23	“Sanggéd cao-ca di’ad taung.” Tu’ung, maik toé sanggéd taung manga betuad. “Sanggéd cao-ca di’ad taung.” Tu’ung, maik toé sanggén taung te téti éta moséd. 
1CO.10.24	Néka kéta manga cengatan ata kawé delék kaut latang te weki-run, maik néténg ata paka kawé delék latang te ata bana. 
1CO.10.25	Méu ngancéng hang nuru ata pika oné amba, koném toé olong céca alim po mendo kéta le nais. 
1CO.10.26	Ai, “Lino ho’o agu sanggéd icin, paéng de Mori Keraéng.”
1CO.10.27	Émé siro méu te hang le cengata ata toé imbi, agu éng le méu siro hitu, hang kaut apa ata wédi diha, koném toé olong céca le méu alim po mendo kéta le nais. 
1CO.10.28	Maik émé manga cengatan ata taé agu hau: “Hang hitu poli takung io pina-naéng!” Néka hang le hau, ai hiat taé nenggitu agu méu ali mendokin nai. 
1CO.10.29	Betuan daku sanggéd tanjéng situ, toé tanjéng le ici nai rum, maik tanjéng le ici nai data bana situ. Aram manga ata réi nenggo’on, “Co’o tara ici nai daku paka do’ong kaut le ici nai data bana?” 
1CO.10.30	Émé aku wali di’a landing apa situt hang daku, co’o tara loérg aku lisé landing wali di’a daku nggere-oné Morin? 
1CO.10.31	Landing hitu walé daku, apa kaut ata pandé de hau, hang ko inung, pandé taungs situ le hau kudut naring Mori Keraéng. 
1CO.10.32	Néka ali pandé de méu manga ata timpokn, ata Yahudi ko ata Yunani ko ro’éng de Mori Keraéng. 
1CO.10.33	Cama ného aku kolé pandé cembes nai de sanggén ata oné sanggén cao-ca, toé latang te sékék de rug, maik latang te sékék data do, kudut isé haéng selamaks.
1CO.11.1	Lorong koé ba weki dakum, cama ného aku lorong ba weki di Kristus.
1CO.11.2	Naring laku méu, ai oné sanggéd cao-ca, méu nuk kig aku agu mberes cau oné toing ata poli tombod laku oné méu. 
1CO.11.3	Landing ngoéng daku, kudut méu pecing betuan ho’o, ngong hi Kristus sa’i de sanggéd ata rona. Ata rona, sa’i de sanggéd inéwai, agu Mori Keraéng, sa’i di Kristus. 
1CO.11.4	Néténg ata rona situt ngaji ko wéwa Keréba Di’a de Mori Keraéng déméng rédung kin sa’id, ngong toé hiang Mori Yésus. 
1CO.11.5	Maik néténg inéwai ata ngaji ko wéwa Keréba Di’a de Mori Keraéng agu toé rédung sa’id, ngong te rendak sa’i de ronan, ai hia cama ného inéwai hiot longké wukn. 
1CO.11.6	Ai émé inéwai toé gori te rédung sa’in, céwé di’an longkés wukn. Maik latang te inéwai, émé longkés wukn, ngong hia te pandé lengki weki run. Itu tara céwé di’an hia paka rédung sa’in. 
1CO.11.7	Ata rona toé sékékn te jonggo sa’in: Hia kali paka ba néra agu mengit de Mori Keraéng. Maik inéwai ba néra agu mengit data rona. 
1CO.11.8	Ai ata rona, toé dédék oné-mai toko racap de inéwai, maik inéwai kali dédék oné-mai toko racap data rona. 
1CO.11.9	Céwén kolé ata rona toé dédék landing inéwai, maik inéwai kali dédék landing ata rona. 
1CO.11.10	Landing hitu, kudut te cembes nai de sanggéd malékat, inéwai paka rédung sa’id kudut ciri ca tanda te isé manga wa mai kuasa de ronad. 
1CO.11.11	Koném po nenggitu, latang te Mori Keraéng toé manga inéwai émé toé manga ata rona, agu toé manga ata rona émé toé manga inéwai. 
1CO.11.12	Ai cama ného inéwai mai oné-mai toko racap data rona, nenggitu kolé ata rona loas le inéwai, agu sanggéd cao-ca mai oné- mai Mori Keraéngd.
1CO.11.13	Téntang di’a-di’a le rus: Patun weli inéwai te ngaji kamping Mori Keraéng oné réha ata do, émé toé rédung sa’in? 
1CO.11.14	Toé weli ruku de lino poli toing agu méu, toé patun ata rona te tinang wuk léwéy, 
1CO.11.15	maik latang te inéwai, ca hiang kéta émé wuk léwéy. Ai wuk hitu téing oné inéwai kudut ciri rédungn.
1CO.11.16	Maik émé manga ata léwangn, ami ko sanggéd ro’éng de Mori Keraéng toé manga laséng nenggitu’gm.
1CO.11.17	Oné wintuk so’o, aku toé naring méuk, ai sanggéd bantang de méu toé te ba di’a, maik te ba da’at. 
1CO.11.18	Ai laring cain kéta dengé laku, du lonto léoks méu mangan bike agu behas ali léwang tau nuks. Keréba hitu doang imbi laku. 
1CO.11.19	Ai oné bahi-réha méu paka manga biké, kudut si’angn tai, céing oné-mai méu ata ta’ong damang. 
1CO.11.20	Émé neki ca méu, méu toé neki ca kudut hang ceki de Mori Keraéng. 
1CO.11.21	Ai oné hang ceki hitu néténg ata olong hang hang de run, wiga hiat cengata darémy agu situt iwod langus. 
1CO.11.22	Co’o tara nenggitun, toé néng manga mbarum hau ko? Hau ngancéng hang agu inung oné mbaru de rum hitu! Ko cala méu kudut mbéis ro’éng de Mori Keraéng agu pandé ritak sanggéd ata situt lénggé? Apa ata paka curup laing laku agu méu? Paka naringm laku méu ko? Toé! Oné pété ho’o, aku toé naring méuk.
1CO.11.23	Ai apa ata poli tombod laku agu méu, tombo ata poli tibad laku oné-mai Mori Keraéng, te Mori Yésus du wié hang ceki turung cemoln bebolon condoy, emi Liha roti, 
1CO.11.24	agu poli hitu étan wali di’a, pu’ils Liha agu mai taéN, “Ho’oy weki Daku ata téing latang te méu, pandé ho’o le méu te nuk Akum!” 
1CO.11.25	Nenggitu kolé du poli hang, emi Liha piala, mai taéN, “Piala ho’o reké weru ata palas le dara Daku; pandé ho’o le méu, du néténg inungs, te nuk Akum!” 
1CO.11.26	Ai du néténg hang roti ho’os méu agu inung oné-mai piala ho’o, méu ba keréba rowa de Mori Yésus dengkir mai kolé’N tai. 
1CO.11.27	Jari, céing kaut ata toé kopn te hang roti agu inung piala de Mori Yésus, hia pandé ndékok latang te weki agu dara de Mori Yésus. 
1CO.11.28	Landing hitu nahé néténg ata paka céca weki run agu poli hitu, itu po hang roti agu inung oné-mai piala hitu. 
1CO.11.29	Ai céing ata hang agu inung toé olong pinga weki de Mori Yésus, hia siro wahéng le weki run. 
1CO.11.30	Itu tara do kéta oné-mai méu ata les agu beti, agu toé cekoés ata matad. 
1CO.11.31	Émé ité céca weki rud, wahéng de Mori Keraéng toé manga hena itén. 
1CO.11.32	Maik émé ité tiba wahéng onémai Mori Keraéng, hitu cama ného ca toing wiga ité toé hena le wahéng cama-cama agu lino ho’o.
1CO.11.33	Landing hitu asé-ka’é daku, émé neki ca méu kudut hang, damang dé géréng taus. 
1CO.11.34	Émé manga ata darem, céwé di’an olo hang oné mbarun, kudut neki ca de méu toé hena le wahéng de Mori Keraéng. Sanggéd situt iwod te wintuks laku émé maik aku.
1CO.12.1	Ho’o ga latang te sanggéd widang de Nai Nggeluk. Ngoéng daku asé-ka’én, kudut pecing le méu ata molorn. 
1CO.12.2	Baé le méu, du méu toé di pecing Mori Keraéng, méu belut agu nanang kétam te io pina-naéng hitut toé manga ba mosé tédéng lén. 
1CO.12.3	Landing hitu, méu paka pecing te atat titong le Nai Nggeluk toé ngancéng taé: “Lésu hi Kristus hitu!” Nenggitu kolé toé manga cengatan ngancéng taé: “Hi Yésus hitu Mori Keraéngy,” émé ata hitu toé titong le Nai Nggeluk.
1CO.12.4	Manga dod widang maik ca kali Nai Nggeluk. 
1CO.12.5	Manga dod gori keturu, maik hanang ca kali Mori Keraéng. 
1CO.12.6	Manga kolé dod pandé tanda lenget, maik hitu kin Mori Keraéng ata pandéd oné sangggén ata.
1CO.12.7	Latang te di’a sanggéd taung ité, Nai Nggeluk gori oné néténg ata. 
1CO.12.8	Ai oné hiat cengata Nai Nggeluk téi widang mu’u luju agu lema emas, agu latang te ata iwod téi widang nggepuk te tombo si’ang latangt Mori Keraéng. 
1CO.12.9	Oné hiat cengata Nai Nggeluk téi imbi, agu oné ata iwod téi widang latang te pandé di’a ata beti. 
1CO.12.10	Oné hiat cengata Nai Nggeluk téi kuasa latang te pandé tanda lenget, agu latang te ata iwod téi widang latang te ba pedé agu latang te ata iwod kolé téi widang latang te pecing nias widang onémai Nai Nggeluk agu nias widang onémai jing da’at. Oné hiat cengata téi widang mu’u luju agu lema emas, agu oné ata iwod téi widang latang te pecing betuad mu’u luju agu lema emas hitu. 
1CO.12.11	Landing hitu kin Nai Nggeluk ata pandéd sanggéd taung so’o, téi petok widang oné néténg ata lorong ngoéng de ru’N.
1CO.12.12	Ai cama ného weki hitut cay kali maik dod nggotan. Sanggéd nggota weki hitu koném po dod léléng ca wekiy kali, nenggitu kolé hi Kristus. 
1CO.12.13	Ai oné ca Nai Nggeluk, sanggéd taung ité, ata Yahudi ko ata Yunani, ata mendi ko ata toé mendi, ai poli cebong le waé serani ciri ca weki, agu sanggéd taung ité tiba inung oné-mai ca Nai Nggeluk.
1CO.12.14	Ai weki kolé toé hanang ca nggotay, maik oné-mai do nggotay. 
1CO.12.15	Émé nggo’o taé de wa’i, “Ai aku toé limék, aku toé nggota de weki.” Jari, tu’ung hia toé nggota de wekiy? 
1CO.12.16	Émé nggo’o taé de tilu, “Ai aku toé matak, aku toé nggota de wekik,” jari, tu’ung hia toé nggota de wekiy? 
1CO.12.17	Émé sanggén taung weki hitu ciri mata te lélo, nia tilu latang te séngét? Émé sanggén taung hitu ciri tilu, nia isung latang te isuk? 
1CO.12.18	Maik Mori Keraéng poli téi oné néténg nggota petok muing ca osang oné weki lorong ngoéng Diha. 
1CO.12.19	Émé sanggén taung ciri ca nggota, niag weki? 
1CO.12.20	Bo tu’ung dod nggota, maik ca kanang kali weki.
1CO.12.21	Jari, mata toé ngancéng taé agu limé, “Aku toé manga sékék agu haug.” Nggitu kolé sa’i, toé ngancéng curup agu wa’i, “Aku toé manga sékék agu haug.” 
1CO.12.22	Ngot nggota de weki siot les kéta émé lélos, kali sékék laings. 
1CO.12.23	Latang te nggota weki siot lorong ita dité toé danga hiang calas, ité paka téi hiang di’a-di’as, agu latang te nggota dité siot toé patun te lélos lité, paka lélo di’a-di’as. 
1CO.12.24	Sanggéd situ, toé manga sékék le nggota dité situt patun te lélos. Mori Keraéng poli jepek dédék weki dité, wiga latang te nggota siot toé danga mengit, hiang di’a-di’as lité. 
1CO.12.25	Néka manga biké oné weki, maik kudut nggota situt woléng tarad, ngancéng hiang taud. 
1CO.12.26	Landing hitu émé ca nggota hena kéloy, sanggéd nggota bana kolé kélo taungs; émé téi hiang oné ca nggota, nisang taung kolés sanggéd nggota bana.
1CO.12.27	Sanggés taung méu weki di Kristus, agu néténg méu kolé ciri nggota Diham. 
1CO.12.28	Mori Keraéng poli wérét pisa taus ata oné-mai weki serani: laring cain ciri rasul, te suan ciri nabi, te telun ciri guru. Rudan ga, isét manga tiba widang latang te pandé tanda lenget, pandé ina ata beti, latang te keturu laing, latang te titong ata, agu latang te mu’u luju agu lema emas, ko latang te pecing betuan mu’u luju agu lema emas hitu. 
1CO.12.29	Asa weli isé situ ga, rasuls? ko nabi, ko gurus? Asa weli sanggéd isé situ tiba widang latang te pandé tanda lenget, 
1CO.12.30	ko latang te pandé ina beti, ko latang te mu’u luju agu lema emas, ko latang te pecing betuan mu’u luju agu lema emas hitu?
1CO.12.31	Jari, wuli koé wekis te tiba widang situt céwé mengit. Maik aku toi salang ata céwé mengitn kolé.
1CO.13.1	Koném po aku ngancéng tombos sanggéd curup de manusia agu curup de malékat, maik émé aku toé momang haé atak, aku cama ného nggong hiot tolos agu runing ncihing ata toé manga betuan. 
1CO.13.2	Koném po aku manga widang latang te nubuat, agu pecing taung pété ceha agu paéng sanggéd pecing do, agu koném po aku paéng imbi ata jepekn latang te hésing poco, maik émé aku toé momang haé ata, aku toé manga belar laing.
1CO.13.3	Koném po aku pati sanggéd cao-ca so’ot manga oné akud, ko condo wekig kudut tapay, maik émé toé momang haé ata, toé kéta manga betua koé cekoén.
1CO.13.4	Momang hitu lembakn, momang hitu di’a nain, hia toé manga jogotn. Hia toé manga angos weki run agu toé manga mésé nain. 
1CO.13.5	Hia toé manga pandé ata toé jinggopn agu toé nuk kaut weki run. Hia toé manga do rabon agu toé manga na’a sala datan. 
1CO.13.6	Hia toé manga nisang nai ali pandé ata toé agil, maik ali pandé molor kali. 
1CO.13.7	Hia ta’ong sanggéd cao-ca, imbi sanggéd cao-ca, bengkes sanggéd cao-ca, ta’ong kudut tanggong sanggéd cao-ca.
1CO.13.8	Momang hitu toé manga cemoln; pedé hitu ngancéng cemoly, mu’u luju agu lema emas ngancéng dopos, pecing do te moras-meresy, maik momang haé ata hitu toé manga cemoln. 
1CO.13.9	Ai pecing dité toé rapaks, agu pedé dité toé besikd. 
1CO.13.10	Maik émé cais situt besikd, mora taungs situt toé besikd. 
1CO.13.11	Du lari koég aku, aku curup agu nuk cama ného ata koék. Te ho’on du tu’ak ga, lego taungs laku gauk du koég situ. 
1CO.13.12	Ai te ho’on, ité lélo ca tara ata toé si’ang ného oné sereméng sabuk, maik tai ité te lélo dungkay wiga si’ang tu’ungy. Te ho’on aku toé baé di’ak, maik tai aku ciri baé di’a kéta, cama ného weki rug baé lata.
1CO.13.13	Nenggitu dé cemoln, téké telu tarad kali ga; imbi, bengkes agu momang haé ata, maik ata céwé mésén oné-mai situt telu, momang haé ata.
1CO.14.1	Dolong koé momang tau hitu agu rébok koém te tiba sanggéd widang dé Nai Nggeluk, céwén kéta widang latang te pedé. 
1CO.14.2	Céing ata manga mu’u luju agu lema emasn, toé curup agu manusiay, maik agu Mori Keraéngy. Ai toé cengatan ata pecingn betuan, maik ali Nai Nggeluk hitu, tara hia ngancéng curup ata pété cehad. 
1CO.14.3	Maik céing ata pecing ba pedé, hia curup agu manusiay, hia te pandé téti éta mosé, toing agu pandé lémbu. 
1CO.14.4	Céing ata tombo le mu’u luju agu lema emas, hia pandé téti éta mosé de weki run, maik céing ata pecing pedé hia pandé téti éta mosé de weki serani. 
1CO.14.5	Ngoéng daku kudut sanggés méu tombo ali mu’u luju agu lema emas, maik lé mai hitun, kudut méu pecing nubuat. Ai ata pecing nubuat céwé hiang lata, itu po ata hiot tombo ali mu’u luju agu lema emas, aikn émé ata hitu kolé ngancéng papod, wiga ngancéng pandé téti éta moséd weki serani.
1CO.14.6	Jari, asé-ka’én, émé ngo oné méuk aku agu tombo le mu’u luju agu lema emas, apa betuan hitu latang te méu? Toé kéta manga betua cekoén émé tombo le pecing do, ko le pedé, ko le toing. Dion émé tombok aku agu méu le si’ang de Mori Keraéng. 
1CO.14.7	Cama kaut ného ceca ata toé manga werad, maik runings, ného sunding agu kecapi – co’o kong baén lata déré hitu, runing de sunding ko runing de kecapi, émé situ sua toé woléngs runingd? 
1CO.14.8	Ko émé toé getas runing de terompét, céing ata mengkek kudut ngo rampas? 
1CO.14.9	Nenggitu kolé méu hitut tombo le mu’u luju agu lema emas: Émé toé papé curup ata si’ang, co’o kong baén lata apa situt tombo de méu? Tombo de méu hitu oké bon kaut!
1CO.14.10	Manga dod – maik toég baén pisa tarad – ai dod tarad curup oné lino; koném po nenggitu, toé manga can oné-mai ceca situt runing ata toé manga betuad. 
1CO.14.11	Maik émé aku toé pecing betuad curup situ, aku ciri ata weki toé pecing latang te hia hitut papéd, agu hia weki toé pecing latang te aku. 
1CO.14.12	Nenggitu kolé méu: Bo tu’ung manga réboks méu kudut tiba widang de Nai Nggeluk, maik lé mai hitun, nahé méu paka papés latang te pandé téti étan mosé de weki serani.
1CO.14.13	Landing hitu, céi ata tombo le mu’u luju agu lema emas, hia paka ngajiy, kudut ngancéng papod. 
1CO.14.14	Ai émé aku ngaji le mu’u luju agu lema emas, déwag kanang hitut ngaji, maik nai-nawa daku toé manga ngajin. 
1CO.14.15	Jari, apa ata paka pandé laku? Ho’oy ata pandé daku: Aku te ngaji ali déwag, maik nai-nawa daku kolé te ngaji, déré agu naring. 
1CO.14.16	Ai émé hau wali di’a ali nai rum kanang, co’o ata iwod situt manga rangad ngancéng taé “amén”, latang te wali di’am hitu? Toé weli isé toé pecing apa hitut curup de hau? 
1CO.14.17	Ai koném po di’a kétay wali di’am hitu, maik ata bana toé pandé téti éta moséd le hau.
1CO.14.18	Aku wali di’a kamping Mori Keraéng le mu’u luju agu lema emas, labi oné-mai sanggés méu. 
1CO.14.19	Maik oné neki ca de weki serani, ngoéng daku liman kaut curup ata ngancéng idepn latang te toing ata bana, itu po mber-lanak curup do le mu’u luju agu lema emas.
1CO.14.20	Asé-ka’én, néka cama ného nuk de anak koém. Ciri anak koé kali oné pandé da’ats, maik ciri ata tu’a oné nuks. 
1CO.14.21	Oné Adak Taurat, manga tulis: “Lisét manga curup bana, agu le mu’u data weki toé pecing, Aku te tombo oné wa’u ho’o, maik isé toé gorid te séngét Aku, taé de Mori Keraéng.” 
1CO.14.22	Landing hitu widang curup te mu’u luju agu lema emas ca tanda, toé latang te ata imbi, maik latang te ata toé imbi; maik widang latang te pedé, ca tanda toé latang te ata toé imbi, maik latang te ata imbi. 
1CO.14.23	Jari, émé sanggéd ata serani lonto torok agu néténg ata tombo le mu’u luju agu lema emas, itu kali maid ata pé’ang mai, ko ata toé imbi, toé weli nggo’o taé disé: ata wédol méu ko? 
1CO.14.24	Maik émé sanggén ata pandé pedés, itu kali onéd ata toé imbi ko ata weru, hia hitu te ciri imbiy agu céca lata do’y. 
1CO.14.25	Sanggéd taung pété ceha situt manga oné nain te ciri si’angs, wiga hia te suju agu io Mori Keraéngy, agu imbi: “Tu’ung kéta Mori Keraéng manga oné bahi-réha méu’y.”
1CO.14.26	Jari, co’o gé asé-ka’én? Émé lonto léok méu, poro néténg ata takung cao-ca: hiat cengata te mazmur, ata iwon te toing, ko téing si’ang de Mori Keraéng, ko widang mu’u luju agu lema emas, ko widang kudut pangongs mu’u luju agu lema emas situ. Ai sanggéd taung situ te pandé téti éta mosé de weki serani. 
1CO.14.27	Émé manga ata tiba widang mu’u luju agu lema emas, maram ata suas, ko telu taus, ko cengata kaut, paka manga ata bana te pangongd tombo situ. 
1CO.14.28	Émé toé manga ata pangongd tombo situ, céwé di’an, isé hema kauts oné lonto léok de weki serani, nuk kaut oné nai de run agu oné Mori Keraéng.
1CO.14.29	Latang te sanggéd nabi – céwé di’an sua ko telu taun oné-mai isé te tombo, agu ata iwon idep apa situt tombo disé. 
1CO.14.30	Maik émé manga cengata ata bana oné lonto léok hitu, tiba si’ang oné-mai Mori Keraéng, hia hitu paka hema kauty. 
1CO.14.31	Ai néténg weki oné mai méu ngancéng pedé, wiga sanggés méu ngancéng nungku agu tiba mberes de Mori Keraéng. 
1CO.14.32	Widang de Nai Nggeluk te ba keréba di’a de Mori Keraéng, ngancéng petu le sanggéd nabi. 
1CO.14.33	Ai Mori Keraéng toé ngoéng te pandé ngai-ngaok, maik te ba hambor-libur.
1CO.14.34	Cama ného oné sanggéd weki serani ata nggeluk, sanggéd inéwai paka hema kauts oné lonto léok de weki serani. Ai isé toé sendos te tombo. Isé paka tengguk taungs cama ného apa ata poli taé oné Adak Taurat. 
1CO.14.35	Émé isé ngoéng te pecing cao’cas, céwé di’an isé réi ronad oné mbaru de rud. Ai toé patun latang te inéwai kudut tombo oné lonto léok de weki serani. 
1CO.14.36	Ko, asa léng curup de Mori Keraéng, mai oné-mai méun? Ko hanang latang te méu kanang kali cain keréba di’a hitu? 
1CO.14.37	Émé hiat cengata caro weki run ca nabi, ko ata hiot tiba widang nggeluk, paka noing liha te apa so’ot tulis daku oné méu, perénta de Mori Keraéng. 
1CO.14.38	Maik émé toé pinga liha, méu kolé néka pinga hiam. 
1CO.14.39	Landing hitu asé-ka’é daku, rébok koém kudut haéng widang nubuat agu néka ré’ing ata siot tombo le mu’u luju agu lema emas. 
1CO.14.40	Maik sanggéd cao’ca paka ruda olo ali wintuk ata patun agu jepek.
1CO.15.1	Asé-ka’én, ngoéng daku kudut nuk koé le méu latang te Keréba Di’a ho’ot wéro daku oné méu, agu hiot tiba le méu, wiga méu toé hésot kolé oné imbis. 
1CO.15.2	Ai Keréba Di’a hitu te pandé selamak méu, cama ného hitut poli wéron laku oné méu, tama méu mberes kis caun keréba di’a hitu, aikn émé méu pandé kéba ka’ék kaut imbis. 
1CO.15.3	Ai ata céwé mésén polip laku tombon agu méu, apa ata poli tiba le weki rug, te hi Kristus polig matan landing ndékok dité lorong Surak Nggeluk. 
1CO.15.4	Hia poli boakN agu poli to’o kolé oné leso te telun lorong Surak Nggeluk; 
1CO.15.5	Hia poli toto wekiN oné hi Kéfas agu poli hitu oné isét campulusua ata nungku Diha. 
1CO.15.6	Poli hitu Hia toto wekiN labi onémai lima ratus ata. Do oné-mai isé ata mosé kid dengkir te ho’on, maik pisa taus poli matad ga. 
1CO.15.7	Poli hitu Hia toto wekiN agu hi Yakobus agu oné sanggéd taung rasul. 
1CO.15.8	Turung cemoln kéta oné-mai sanggéd taung situ, Hia toto wekin agu aku, koném po aku cama ného anak koé hiot loas ata toé di rapak wulangn. 
1CO.15.9	Ai aku kéta ata céwé bocikn oné-mai rasul, agu toé patun te caro rasul, ai aku poli mbelé weki serani de Mori Keraéng. 
1CO.15.10	Maik ali widang de Mori Keraéng, ho’o manga kig aku, agu widang ata téi Diha latang te aku toé oké bod. Ngot aku poli gori céwé seber kolé oné-mai sanggéd taung isé, toé landing le weki rug aku, maik ali widang de Mori Keraéng hitut loréng akuy. 
1CO.15.11	Landing hitu, aku ko isé, nenggitu dé toing dami, wiga ali hitu méu ciri imbim.
1CO.15.12	Jari, émé manga keréba te hi Kristus to’o koléy oné-mai ata mata, ngancéng weli oné-mai méu ata taé, te toé manga to’o koléd ata mata? 
1CO.15.13	Émé toé manga to’o koléd ata mata, hi Kristus kolé toé manga to’o kolén. 
1CO.15.14	Émé hi Kristus toé to’o koléy, oké bon keréba dami agu oké bon kolé imbi de méu. 
1CO.15.15	Labi nitu main, ami kolé sabi-nggopét oné Mori Keraéng, ai latang te hi Kristus taé lami te Mori Keraéng poli pandé to’o kolén Hia – kali po Hia toé pandé to’o le Mori Keraéng, émé tu’ung te ata mata toé pandé to’o kolés. 
1CO.15.16	Ai émé tu’ung toé pandé to’o kolés ata mata, ngong hi Kristus kolé toé manga to’o koléN. 
1CO.15.17	Émé hi Kristus toé to’o koléy, oké bon imbi de méu, agu méu mosé kis oné ndékok. 
1CO.15.18	Nenggitu kolé néng sanggéd ata situt mata oné hi Kristus, ampus taungs. 
1CO.15.19	Émé ité hanang lari moséd ho’o kanang bengkes oné hi Kristus, ité ga ciri ata imbu-ambu oné-mai sanggéd manusia.
1CO.15.20	Maik ata tu’ungn, te hi Kristus polig to’o kolén, ného ata ngaso oné-mai sanggéd ata poli matad. 
1CO.15.21	Ai cama ného mata hitu, mai ali cengata manusia, nenggitu kolé to’o koléd ata mata, mai landing cengata manusia. 
1CO.15.22	Ai cama ného sanggéd ata mata poli neki ca agu hi Adam, nenggitu kolé néng sanggéd ata te pandé to’o kolés te neki ca agu hi Kristus. 
1CO.15.23	Maik néténg ata lorong agu cupd: Hi Kristus ata ngaso, poli hitu isét poli ciri paéng Diha du mai kolén Hia. 
1CO.15.24	Poli hitu, du leso cemoln tai, ngong du poli pandé ampus taungs le Mori Yésus sanggéd pemerénta, ata cau kuasa, agu sanggéd mberes de lino, téing Liha adak Surga oné Mori Keraéng Ema. 
1CO.15.25	Ai Mori Yésus paka cau perénta ného Rajay dengkir Mori Keraéng pandé koda taungs ata balin agu na’a wa mai wa’i di Kristus. 
1CO.15.26	Ata bali hitut turung cemol, ata te pandé ampusy, ngong mata. 
1CO.15.27	Ai sanggéd cao’ca poli kodad Liha agu na’a wa mai wa’i Dihas. Maik, émé manga taé te “sanggéd cao’ca poli kodad,” ngong si’ang kéta te weki run Mori Keraéng ata poli pandé koda sanggéd cao’ca situ agu na’a wa mai wa’i di Kristus, landing hi Kristus toé boné-mai sanggéd cao’ca situy. 
1CO.15.28	Maik émé sanggéd cao’ca ata poli kodad agu na’a be wa mai wa’i di Kristus, itu kali weki run Mori Yésus, te lorong Mori Keraéng hitut poli pandé koda sanggéd cao-ca. 
1CO.15.29	Émé toé nggituy, apa betuan latang te ata mata ata poli cebong le waé serani? Émé ata mata toé to’o kolés, co’o weli tara ngoéng te cebong le waé seranid? 
1CO.15.30	Agu ami kolé – co’o tara lété lesog ami ondang wekigm hena le copél? 
1CO.15.31	Asé-ka’én, lété-leso aku cukung susa. Landing bombong rak daku latang te méu oné hi Kristus Yésus Mori dité, aku taé oné méu, te sanggéd so’o toé manga salang bepé’angd. 
1CO.15.32	Émé landing téntang de manusia kanang, aku poli mping’g te dungkang kaka rani oné Éfésus, apa weli betuan latang te aku, émé ata mata toé to’o kolés? Itu tara nggo’on: “Mait ga, hang agu inung, ai diang ité matat.” 
1CO.15.33	Néka wéléng méu: Gauk siot toé di’ad, pandé da’at bod ruku ata di’ad. 
1CO.15.34	Noing koé di’a-di’a agu néka pandé ndékok kolé! Manga oné-mai méu ata toé pecing Mori Keraéng. Sanggéd so’o, tombos laku kudut ritak méu.
1CO.15.35	Maik, cala manga ata réin: “Co’os pandé to’o koléd ata mata? Ného apa tobo disé du mai koléd?” 
1CO.15.36	Oé ata bodok! Wini situt wécak de hau toé manga todo agu moséd, émé toé di olong matas. 
1CO.15.37	Agu wini situt wécak de hau, toé po’ong situ ata te todo, maik wini siot toé manga lokéd, ného rapangn weras gandum ko weras bana. 
1CO.15.38	Maik Mori Keraéng téi tara oné sanggéd wini, lorong baté ngoéngN: Néténg wini woléngs tarad. 
1CO.15.39	Toé camas tarad sanggéd cao’ca: Tara de manusia diod, tara de kaka tana masa diod, tara de kaka lélap diod, agu diod kolé tara de ikang. 
1CO.15.40	Nenggitu kolé diod tara de wangang éta awang agu wangang oné lino, maik mengit de wangang éta awang woléngd agu mengit de wangang oné lino ho’o. 
1CO.15.41	Mengit de mata leso dion agu mengit de wulang, agu mengit de wulang dion agu mengit de sanggéd ntala. 
1CO.15.42	Nenggitu kolé néng latang te to’o koléd ata mata. Tobo hitut poli boakn ngancéng botekn, maik tobo hitut to’o koléy te mosé tédéng lén. 
1CO.15.43	Du boakn tobo hitu, da’at agu les kétay taran, maik du pandé mosé kolén tobo hitu, ciri di’ay agu mberesy. 
1CO.15.44	Tobo hitut boak tobo de lino, hitut to’o kolé tobo ata widang de Nai Nggeluk.
1CO.15.44	Jari, manga tobo de lino, manga kolés tobo ata widang le Nai Nggeluk. 
1CO.15.45	Ného manga tulis oné Surak Nggeluk: “Manusia laring cain hi Adam, ciri ata moséy,” maik hi Adam ho’ot turung cemoln ciri Nai Nggeluk te pandé mosé. 
1CO.15.46	Hi Adam hitut mai laring cain toé ba tara de Nai Nggeluk, maik ba tara de lino, poli hitu po mai hitut ba tara de Nai Nggeluk. 
1CO.15.47	Adam hiot laring cain dédék oné-mai tana agu ciri ného weki dité, maik Adam hiot te suan mai éta mai Surgan. 
1CO.15.48	Sanggéd cao’ca oné lino, cama agu hia hiot dédék oné-mai tanan; maik sanggéd cao’ca situt mai éta-mai awang, cama ného Hia hitut mai éta-mai Surgan. 
1CO.15.49	Oné weki dité ho’o ba tara weki de lino, maik tai te ba tara de weki éta mai Surga.
1CO.15.50	Asé-ka’én, ho’o ata kudut taé laku agu méu, te weki agu dara dité hitut ampus, toé tiba mbaté oné Adak de Mori Keraéng, agu toé ngancéng haéng mosé tédéng lén. 
1CO.15.51	Ata tu’ungn, aku taé agu méu ca pété ceha: Ité toé manga mata taungd du runing terompét hitut turung cemoln, maik te pandé caling, 
1CO.15.52	oné cerepa-mata kaut. Du runingn terompét, sanggéd ata mata to’o kolés agu toé ngancéng ampus koléd. 
1CO.15.53	Ai weki dité ho’ot ngancéng ampus, paka papé weki hitut ngancéng mosé tédéng lén, agu weki ho’ot ngancéng mata paka papé weki hitut toé ngancéng matay. 
1CO.15.54	Émé weki ho’ot ngancéng ampus poli calingn le weki hitut toé ngancéng ampus, agu weki ho’ot onémai lino poli caling le weki éta-mai Surga, itu po jepeky curup ata poli tulisn:
1CO.15.54	“Mata poli kodan, wiga ité haéng mosé tédéng lén.
1CO.15.55	Oé mata, nia ontong de hau?
1CO.15.55	Oé mata, nia cewel de hau?”
1CO.15.56	Cewel de mata hitu ngong ndékok, agu kuasa de ndékok hitu Adak Taurat. 
1CO.15.57	Maik wali di’a kamping Mori Keraéng, ata poli téi ontong oné ité, lut hi Yésus Kristus Mori dité. 
1CO.15.58	Landing hitu asé-ka’én ata momang laku, metek koé imbis, néka gégo agu seber koém oné gori de Mori Keraéng! Ai pecingp le méu oné neki ca agu Mori Keraéng, rébok de méu toé oké bon.
1CO.16.1	Émé réco séng kudut te sanggéd ata nggeluk, poro pandé le méu lorong agu toing daku latang te weki serani oné Galatia. 
1CO.16.2	Oné leso laring cain néténg minggu, nahé sanggés méu – téing lorong apa ata tiba de méu – cimpa koé cekoén, agu na’a, agu réco situ néka nongko du hitu di caig aku. 
1CO.16.3	Du caig aku, aku te jera ata, atat patun le méu latang te hitu, ba agu surak te karongd nggere-oné Yérusalém kudut tombo téing de méu situ. 
1CO.16.4	Émé sékék tu’ung paka ngo agu aku, itu po ngo cama agu akus.
1CO.16.5	Aku kudut mai oné méuk émé poli liba oné Makédonia, ai aku paka liba oné tana hituk. 
1CO.16.6	Aram remo naisg aku te ka’éng cama agu méu oné Korintus, ko aram kudut ka’éng lawang cekeng cés, wiga méu ngancéng campé aku te ruda olon lako daku. 
1CO.16.7	Ai aku toé ngoéng te lélo méu mbalep nggitu kaut. Bengkes daku kudut remo béhéng ka’éng agu méu, émé henan le Mori Keraéng. 
1CO.16.8	Maik aku kudut ka’éng oné Éfésus dengkir leso adak Péntékostén, 
1CO.16.9	ai manga kin linga latang te aku kudut pandés gori ata dai méséd agu mengit, koném po manga ata léwangn.
1CO.16.10	Émé cai hi Timotéus, anor di’a le méu kudut hia toé rantangy émé manga oné bahi-réha méu, ai hia pandé gori de Mori Keraéng cama ného akuy. 
1CO.16.11	Jari, néka manga ata oné-mai méu te rékéng jengge-li’o hia! Ata di’an campé hia, kudut hia ngancéng ruda olo lakon wiga selamaky, kudut hia mai koléy oné aku, ai aku cé’é ho’o géréng cai diha agu sanggéd asé-ka’é ca imbi situt iwod. 
1CO.16.12	Latang te asé-ka’é dité hi Apolos, dongkalin laku sorén kudut ngo la’at méu cama laing agu asé-ka’é ca imbi situt iwod, maik hia toé kéta kin gori te mai ho’o gi. Émé manga lingan cepisa, hia kudut maiy.
1CO.16.13	Jerék di’a-di’a! Metek koé imbis! Rani agu mberes koé nais! 
1CO.16.14	Pandé sanggéd gori de méu le momang! 
1CO.16.15	Manga ca kolé tegi daku agu méu asé-ka’én. Pecingp le méu hi Stéfanas, agu haé kilon, isé ata laring cain teser oné Akhaya, agu isé poli oké moséd ciri keturu latang te sanggéd ata nggeluk. 
1CO.16.16	Landing hitu, lorong koé le méu ata nenggitu agu néténg ata siot lorong gori agu rébok do. 
1CO.16.17	Aku naka kétak ali cai di Stéfanas, hi Fortunatus agu hi Akhaikus, ai isé luing manga ranga de méu. 
1CO.16.18	Isé pandé ciar nai daku agu nai de méu. Hiang koé sanggéd ata nenggitu!
1CO.16.19	Tabé latang te méu, de weki serani oné-mai Asia Koé, oné-mai hi Akwila, oné-mai hi Priskila, agu sanggéd ata serani oné mbaru disé téi tabé do oné ngasang de Mori Keraéng latang te méu. 
1CO.16.20	Tabé latang te méu, oné-mai sanggéd asé-ka’é ca imbi. Téi koé tabé oné ata iwod ali omo nggeluk.
1CO.16.21	Ali limé rug aku tulis surak ho’o: Tabé oné-mai hi Paulus.
1CO.16.22	Céing ata toé momang Mori Keraéng, nahé niury. Maranatha!
1CO.16.23	Widang de Mori Yésus loréng méuy.
1CO.16.24	Momang daku loréng sanggés méu oné hi Kristus Yésus.
2CO.1.1	Oné mai hi Paulus ata pilé le Mori Keraéng te ciri rasul di Kristus Yésus agu oné mai hi Timotéus asé-ka’é ca imbi dité. Latang te ro’éng de Mori Keraéng oné Korintus agu sanggéd ata serani oné temu tana Akhaya. 
2CO.1.2	Widang agu hambor-libur oné mai Mori Keraéng Ema dité agu oné mai Mori Yésus Kristus loréng méu.
2CO.1.3	Naring lité Mori Keraéng, Ema de Mori dité Yésus Kristus, Ema ata penong le gawas agu Mori Keraéng pu’ud sanggéd lémbu. 
2CO.1.4	Hia ata pandé lémbu oné sanggéd susa dami, wiga ami ngancéng pandé lémbu isét do susad ali lémbu hitut tiba le rug ami oné mai Mori Keraéng. 
2CO.1.5	Ai cama ného ami, dod lami ata poli mantéd singsara di Kristus, nenggitu kolé ami do kéta tiba lémbu onémai hi Kristus. 
2CO.1.6	Pa’it réa hitut poli mantén lami, latang te lémbu agu selamak de méu. Émé lémbuk ami li Kristus, hitu kudut pandé lémbu méu, wiga méu ngancéng mberes te ta’ong oné pa’it réa cama ného hitut poli mantén lami. 
2CO.1.7	Mésen kéta bengkes dami latang te méu. Ai pecing lami, te méu lut kolé oné pa’it réa cama ného ami, wiga méu kolé tiba lémbu cama ného ami. 
2CO.1.8	Ai ngoéng dami asé-ka’én, kudut pecing le méu pa’it réa ata tiba lami oné tana Asia Koé. Pa’it réa situt pola dami méséd agu mendo kétas, wiga ami do’ong nai laing latang te mosé dami. 
2CO.1.9	Ngot noing lami, néhot ami poli wahéng mata muing. Tara nenggitun, kudut ami néka imbi kaut mberes de weki-rugm, maik hanang oné Mori Keraéng hitut pandé to’o kolé ata mata. 
2CO.1.10	Hia poli pandé selamak ami oné mai mata da’at: bengkes dami te Hia kolé tai pandé selamak ami, 
2CO.1.11	ai méu kolé lut campé ngaji latang te ami. Landing hitu do kéta ata téti wali di’a latang te widang situt tiba dami, ali dod ngaji disé latang te ami.
2CO.1.12	Ho’oy ata pandé bombong rak dami, ngong imbi tu’ung lami onémai ici-naigm, te mosé dami oné lino ho’o, céwén kolé oné woé-joé dami agu méu, le junggu agu nggélok oné mai Mori Keraéng, toé ali mbeko de lino ho’o. 
2CO.1.13	Ai ami hanang tulis latang te méu, apa ata ngancéng bacang agu idep le méu. Bengkes daku, nahé méu idep di’a-di’a, 
2CO.1.14	ného hitut poli idep le méu iwod oné mai ami, ngong du leso mai kolén Mori Yésus, méu bombong raks landing ami, cama ného ami kolé bombong rakgm landing méu.
2CO.1.15	Landing le imbi ho’o, aku tombo oné méu te manga dé’it get daku olo te ngo la’at méu, kudut méu ngancéng tiba widang te suangkalin. 
2CO.1.16	Poli hitu aku ruda olo lakog nggere-oné tana Makédonia, onémai Makédonia kolé nggere-oné méu kudut méu campé aku lari lakog nggere-oné tana Yudéa. 
2CO.1.17	Jari, co’o weli ga, ma’ut sara-rug kaut aku oné get ho’o? Ko get daku hitu lorong ngoéng de rug kanang wiga oné weki rug kolé cerep latang te “éng” agu “toé”? 
2CO.1.18	Mori Keraéng hitut junggu ata sakasin reké dami kamping méu, toé rodo “éng” ko “toé” kaut. 
2CO.1.19	Landing hi Yésus Kristus, Anak de Mori Keraéng hitut poli keréban lami oné bahi-réha méu, le weki-rug aku agu hi Silwanus, agu hi Timotéus, toé rodo “éng” ko “toé” kaut, maik walé “éng” kali ata mangan oné Hia. 
2CO.1.20	Ai hi Kristus hitu ngong walé “éng” de Mori Keraéng latang te sanggéd reké’N. Landing le Kristus hitu, itu tara mangan taé “Amén” lité te bong Mori Keraéng. 
2CO.1.21	Ai Mori Keraéng ata poli pandé mberes ami agu méu te nai ca anggit oné hi Kristus; Hia kolé ata poli palas tara-wetik weki ali Nai Nggeluk, 
2CO.1.22	te tanda paéng Run oné ité, kudut ciri pa’ar onémai sanggéd taung situt poli mengkekd latang te ité. 
2CO.1.23	Maik aku kepok oné Mori Keraéng hitut saka-si ata pecing ici nai daku, te aku toé mai oné Korintus landing kaut aku toé ngoéng te pandé susa méu. 
2CO.1.24	Toé ali ngoéng dami te perénta apa ata paka imbi le méu, ai méu poli mereps oné imbi. Ngot ami ngoéng lorong gori latang te nisang nai de méu.
2CO.2.1	Aku poli wérét oné naig, kudut toé mai kolék te pandé wéong nai de méu. 
2CO.2.2	Ai émé aku pandé wéong nai de méu, céing kolé ata pandé nisang nai daku, émé toé ata so’ot pandé kémas naid laku. 
2CO.2.3	Ai latang te hitu betuan surak daku olo, kudut émé maik aku, néka wéong kolék aku landing isé, kalim po isé ata paka pandé nisang nai daku. Ai imbi laku sanggés méu, te nisang nai daku cama kolé ného nisang nai de méu. 
2CO.2.4	Aku tulis latang te méu déméng agu simpung kig agu wugu pucug, agu ndurus kin waé lu’ug, toé kudut pandé wéong nais, maik kudut pecing le méu, mésé kétay momang daku latang te sanggés méu.
2CO.2.5	Maik émé manga ata pandé wéong nai, toé pandé wéong nai dakus, maik nai de sanggés méu, ko de pisa taun oné mai méu. Toé tombo jondér daku ho’o. 
2CO.2.6	Latang te ata nenggitu, remo poli wahéng le ata do oné mai méu. 
2CO.2.7	Maik méu paka ampong agu lémbu hia, kudut néka ampus ali leng bailn wéong nai. 
2CO.2.8	Ali hitu aku toing méu, kudut méu momang tu’ung hia. 
2CO.2.9	Ai hitu betuan surak daku hitu latang te méu kudut damang méu, ot lorong ko toé le méu oné sanggéd cao-ca. 
2CO.2.10	Ai céing ata ampong le méu salan, aku kolé ampongy. Ai émé ampong laku ata sala – émé manga ata paka ampong laku – ampong laku hia te di’a méu oné ranga di Kristus, 
2CO.2.11	kudut jing da’at néka pandé nggopét ité, ai pecing lité apa betuan ngoéng diha.
2CO.2.12	Du cai daku oné Troas latang te wéro Keréba Di’a di Kristus, idep laku te Mori Keraéng poli céngka para latang te gori hitu. 
2CO.2.13	Maik nai daku toé manga mekun, ai aku toé manga cumang hi Titus, asé-ka’é ca imbi daku. Ali hitu aku pelekana, agu ngo oné tana Makédonia.
2CO.2.14	Maik wali di’a kamping Mori Keraéng, ata titong mtaung ami ata nai ca anggit agu hi Kristus oné salang ontong Diha. Létang laing ami Hia wécak bengé, wiga pecing Hia lata nia-nia kaut wan. 
2CO.2.15	Ai latang te Mori Keraéng ami ho’o cama ného néndong bengé di Kristus oné bahi-réha isét selamak agu oné isét mata. 
2CO.2.16	Latang te isét mata ami ciri wau buing hitut pandé mata; agu latang te isét selamak ami ciri bengé latang te pandé mosé. Maik céing ata ngancéng pandé gori nenggitu? 
2CO.2.17	Ami toé cama agu ata bana situt pika reweng de Mori Keraéng. Maik landing le nai ca anggit agu hi Kristus, ami curup tu’ung kéta ali bakok nai lorong perénta de Mori Keraéng oné ranga Diha.
2CO.3.1	Asa weli ga, pu’ung kolék ami te naring weki-rugm ko? Ko, sékék kéta ami ného ata bana toto surak naring latang te méu ko oné-mai méu? 
2CO.3.2	Méup surak naring dami ata tulis oné nai dami, ata baé agu ngancéng bacang le sanggén ata. 
2CO.3.3	Ai poli si’angn te méuy surak di Kristus ata tulis ali keturu dami, toé tulis ali tinta, maik ali Nai Nggeluk oné mai Mori Keraéng hitut mosé, toé kolé wetik oné watu lempé, maik oné weki, ngong oné nai de manusia. 
2CO.3.4	Nenggitu mésén imbi dami oné Mori Keraéng lut hi Kristus. 
2CO.3.5	Weki-rug kaut ami, toé ngancéng bilang te gori ho’o landing le mberes de rug ami; toé! Maik tara ngancéngn lami ali gori de Mori Keraéng. 
2CO.3.6	Hiap kolé ata widang mberes oné ami te ciri ata keturu laing latang te reké weru. Reké weru hitu toé oné-mai adak situt tulis, maik oné-mai Nai Nggeluk. Ai adak situt tulis pandé mata, maik Nai Nggeluk te pandé mosé.
2CO.3.7	Reké manga situt titong nggere-oné mata, danong wetik oné watu lempé. Maik du téid, mengit de Mori Keraéng loréng kin agu hi Musa. Ai koném po sagém koléy, néra ranga di Musa cili-celap kin wiga mata data Israél toé ta’ong te lélon. Émé reké manga mai agu mengit nenggitu mésén, 
2CO.3.8	céwé mésén kolé mengit hitut loréng reké weru ata widang le Nai Nggeluk! 
2CO.3.9	Ai émé reké manga te titong nggere-oné mata hitu mengitn, céwé mengitn kolé reké weru hitut titong nggere-oné selamak. 
2CO.3.10	Bo ata tu’ungn, apa ata bilang mengitn danong toé kéta manga betuad, émé tandik agu mengit hitut béta-mai sanggéd cao-ca so’o. 
2CO.3.11	Ai émé situt sagém loréng agu mengits, céwé mésé kolé situt toé sagém loréng agu mengits.
2CO.3.12	Ali ami manga bengkes nenggitugm, itu tara wingker agu mberes kéta ami te pandé. 
2CO.3.13	Ami toé ného hi Musa hitut tadu rangan, kudut mata disét Israél néka ita moran néra de Mori Keraéng hitut sagém. 
2CO.3.14	Maik nuk disé poli ciri dempul. Ai dengkir leso ho’on rédung hitu ngai tadu ranga disén, émé bacang lisé reké manga hitu. Ai hanang oné nai ca anggit agu hi Kristus, rédung te tadu ranga hitu pandé si’angn. 
2CO.3.15	Ngot dengkir leso ho’on, du nia kaut isé bacang buku di Musa, manga kin rédung ata tadu nai disé. 
2CO.3.16	Maik émé céing kaut ata holés nggere-oné Mori Keraéng, rédungn hitu te wéngkas oné-mai hian. 
2CO.3.17	Ai Mori Keraéng hitu Nai, agu nia kaut manga nai de Mori Keraéng, nitu mangan céla mosé. 
2CO.3.18	Sanggéd taung ité ho’o toé manga rédung rangad, ai sereméng mengit de Mori Keraéng. Mengit hitu mai oné mai Mori Keraéng, itu tara ité rémé célungd te ciri cama agu gambar Diha, oné mengit hitut tambang mésén.
2CO.4.1	Ami poli tiba keturu ho’o ali nabit de Mori Keraéng. Landing hitu ami toé manga do’ong nai laing. 
2CO.4.2	Maik okés lami sanggéd gauk da’at situt pandé ritak laing. Ami toé manga jondérgm agu toé manga adong curup de Mori Keraéng. Maik ami kali curup ata molord agu ali hitu ami condo wekigm kudut baé, belar ko toén pandé dami lorong ici nai de sanggén ata oné ranga de Mori Keraéng. 
2CO.4.3	Émé Keréba Di’a hitut keréba dami toé di idep lata, ngasang Keréba Di’a hitu toé di idep latang te isé situt kudut ampus. 
2CO.4.4	Ngong sanggéd isét toé imbi, ata tadu taung nukd ali dewa da’at de uwa ho’o, wiga isé toé ita néra de Keréba Di’a latang te mengit di Kristus hitut gambar de Mori Keraéng. 
2CO.4.5	Ai ami toé keréba weki rugm, maik keréba Mori Yésus. Weki rug ami ciri mendi de méu landing ngoéng de Mori Yésus. 
2CO.4.6	Ai Mori Keraéng hitut poli curup, “Oné mai nendep te par gérak!” Hia kolé ata widang gérak’N oné nai dité. Wiga nuk dité ita betuan mengit de Mori Keraéng hitut néra oné ranga di Kristus.
2CO.4.7	Maik paéng Surga ho’o manga oné amiy ho’ot ného ketimbo tana liling. Wiga si’ang tu’ung mberes hitut mésé kétay oné mai Mori Keraéngn, toé oné mai weki damin. 
2CO.4.8	Nia mai kaut ami hena le rempékm, maik toé gempérkm; ami mora taung nawagm, maik toé dopo nukgm, 
2CO.4.9	ami hena le wahéng, maik toé legong hanang koégm, ami péncar latakm, maik toé ampuskm. 
2CO.4.10	Noing mtaung lami mata de Mori Yésus oné weki dami, wiga mosé de Mori Yésus kolé ciri si’ang kétay. 
2CO.4.11	Ai tédéngn mosé dami dondé kéta ngerek le matakm landing Mori Yésus, wiga ali hitu mosé de Mori Yésus ciri si’ang kétay oné weki dami ho’ot mosé dokong. 
2CO.4.12	Ali hitu, koném po mata hitu menteng kin oné weki dami, maik mosé hitu menteng kin oné méu.
2CO.4.13	Ného manga tulis, “Aku imbi, landing hitu aku curup,” itu tara ami kolé curup ai imbi lami. 
2CO.4.14	Pecing lami te Hia hitut pandé to’o kolé Mori Yésus, te pandé to’o kolé amiy cama laing agu hi Yésus. Hia kolé te dadé ami cama laing agu méu nggere-oné weki Run Hia. 
2CO.4.15	Sanggéd situ jaris latang te méu. Le tambang cuku tambang dod ata imbi, wiga tambang dod kolé wali di’a latang te mengit de Mori Keraéng.
2CO.4.16	Landing hitu ami toé simpungkm, koném po weki dami ho’o oné-oné eresn, maik du’ang dami pandé weruy lété leso. 
2CO.4.17	Ai kélo géal ho’o ga, te cir latang te ami mengit tédéng lén ata labi oné mai sanggén cao-ca, céwé mésé oné mai kélo dami. 
2CO.4.18	Ai ami toé pinga situt ita le mata, maik situt toé itad, ai situt ita le mata latang te dokong kaut, maik situt toé itad te mosé tédéng lén.
2CO.5.1	Ai pecing lami, émé ndéi ka’éng dité oné lino ho’o rongkasy, Mori Keraéng poli améng osang éta Surga latang te ité, osang baté ka’éng tédéng lén ata toé pandé le limé de manusia. 
2CO.5.2	Lawang ka’éng oné ndéi ho’od, ité manga gesard, ai ité nanang te ka’éng oné osang éta Surga, 
2CO.5.3	ai ali hitu, ité papé cecad agu toé repéng lari lacod. 
2CO.5.4	Ai lari ka’éng oné ndéi ho’o, ité manga gesard ali mendo situt denet, ai ité nanang paké ceca situt weru, maik toé loak situt mangad, wiga weki dité hitut mosé dokong kodel le weki hitut mosé tédéng lén. 
2CO.5.5	Mori Keraéng ata mengkek ité latang te mosé tédéng lén, agu widang Liha Nai Nggeluk luing te pa’arn.
2CO.5.6	Landing hitu nai dami temer kin. Noing lami, lawang rémé manga oné weki ho’o, ami tadang kigm oné mai Mori Keraéng. 
2CO.5.7	Mosé dami ho’o, mosé landing le imbi, toé landing apa ata ita le mata. 
2CO.5.8	Nai dami temer kin agu céwé ngoéng hésing oné mai weki ho’o, kudut ka’éng agu Mori Keraéng. 
2CO.5.9	Landing hitu kolé ami wuli-weki kudut ami henan oné nai Diha, koném lari ka’éng oné weki ho’o ko ami ka’éng be pé’angn. 
2CO.5.10	Ai sanggéd taung ité paka ngo oné seriga beté-bicar di Kristus, kudut néténg ata tiba apa ata naun te tiba liha lorong agu pandén oné mosé ho’o, ata di’ad ko ata da’atd.
2CO.5.11	Pecing lami, apa betuan hiang Mori Keraéng, ali hitu ami wuli-weki kudut pandé imbi ata. Mori Keraéng pecing tu’ung nai dami, agu bengkes daku, méu kolé pecing tu’ung ami oné nais. 
2CO.5.12	Ali nggo’o toé kudut naring kolé weki rug ami, maik ami ngoéng te téing sokor agu méu kudut pandé angos ami, kudut méu ngancéng dungkang agu ata siot mésé-nai landing le tarad, toé landing le gaukd. 
2CO.5.13	Ai émé ami ného ata wédolkm, hitu latang te Mori Keraéng, agu émé ami ného ata molor, hitu latang te méu. 
2CO.5.14	Ai momang di Kristus kuasa amiy, ai ami poli ita salangn, émé cengata poli matan latang te sanggén ata, ngong sanggéd isé situ polig matad. 
2CO.5.15	Hi Kristus poli matan latang te sanggén ata, kudut isét mosé, toég mosé latang te weki rud kanang, maik latang te Hia hitut poli matan agu poli to’o kolén latang te isé.
2CO.5.16	Landing hitu, ami kolé toé wolo belar de cengata lorong wolo de manusia. Émé ami poli dé’it wolo belar hi Kristus lorong wolo de manusia, te ho'on ami toé kolé wolo belar nenggitu kamping Hia. 
2CO.5.17	Jari, céi ata manga oné hi Kristus, hia ata dédék weru: Hiat mangan laun ga, agu hitut weru polig cain. 
2CO.5.18	Sanggéd taung so’o oné mai Mori Keraéng ata le tongka di Kristus poli hambor ité agu Hia agu poli imbin gori keturu latang te hambor hitu oné ami. 
2CO.5.19	Ai oné hi Kristus, Mori Keraéng pandé hambor lino agu weki run Hia, agu toé manga bilangd lagé disé agu Hia poli imbi keréba pandé hambor hitu oné ami.
2CO.5.20	Jari, ami ho’o ata wuat li Kristus, néhot Mori Keraéng toing méu lut ami. Le ngasang di Kristus ami tegi oné méu: Téi koé wekis te hambor agu Mori Keraéng. 
2CO.5.21	Hi Kristus ata toé hena le ndékoky, maik Mori Keraéng poli pandé Hia hena le ndékoky landing ité, kudut oné Hiat ité hambort le Mori Keraéng.
2CO.6.1	Ité haé-rebat oné gori latang te Mori Keraéng, ami toing méu, kudut méu néka pandé oké-bod kaut widang de Mori Keraéng situt poli tiba de méu. 
2CO.6.2	Ai nggo’o curup de Mori Keraéng,
2CO.6.2	“Du Aku patun latang te méu, Aku séngét méuk,
2CO.6.2	agu du leso Aku pandé selamak, Aku campé méuk.”
2CO.6.2	Ata tu’ungn, cekeng ho’o ga cekeng ata patun hitu; ho’og leson, leso selamak hitu. 
2CO.6.3	Oné gori apa kaut ami toé manga pandé timpok atagm wiga toé manga cengatan ata celan oné gori keturu dami. 
2CO.6.4	Ngot oné sanggéd cao-ca toto lami te ami ho’o ata gori keturu de Mori Keraéng, nenggo’oy: Oné cekeng ta’ong susa, pa’it réa agu pola mendo, 
2CO.6.5	oné cekeng ta’ong ongga, oné bui, agu néngo-nangong, oné kamer, oné jerék agu du ta’ong darem. 
2CO.6.6	Ami gori ali nai ngalis-tuka ngéngga agu gawas, lorong Nai Nggeluk agu momang oné-mai molor nai. 
2CO.6.7	Ami ba keréba molor agu kuasa de Mori Keraéng, ali papé harat de agil latang te rani ko te kambé. 
2CO.6.8	Manga ata hiang ami, manga kolé ata lengga ami; manga ata pocu ami, manga kolé ata naring ami; koném po molorg ami, maik mangkong nggopét kigm lata. 
2CO.6.9	Ami ného ata toé pecing lata, kali po pecing kéta taung lata do. Taé data ami ného ata poli mata, kali po mosé kigm. Koném po lucakm lata, maik toé matakm. 
2CO.6.10	Koném po wéong kéta naigm, maik naka kigm. Koném po lénggég ami, maik ngancéng kin pandé bora ata do. Koném po ami toé manga hapegm, maik ami manga paéng do.
2CO.6.11	Oé ata Korintus! Ami poli tombo si’ang kéta agu méu, ici nai dami poli taung céngka latang te méu. 
2CO.6.12	Ami toé manga tadu naigm latang te méu, maik méu kali ata tadu nais latang te ami. 
2CO.6.13	Landing hitu te ho’on ga, kudut sina-cé’éd –aku curup ného latang te sanggéd anak daku – Céngka ngéngga koé nais. 
2CO.6.14	Méu néka ca naim agu ata toé manga imbid. Ai toé ngancéng neki ca di’a agu da’at. Asa néng, ngancéng gérak neki ca agu nendep ko? 
2CO.6.15	Apa ata camad hi Kristus agu hi Jing da’at? Apa ata camad ata imbi agu ata toé imbi? 
2CO.6.16	Apa néng woé-joé mbaru de Mori Keraéng agu io pina-naéng? Ai ité ho’o mbaru de Mori Keraéng hitut mosé, ného curup ho’o de Mori Keraéng,
2CO.6.16	“Aku kudut ka’éng cama agu isé,
2CO.6.16	mosé oné bahi-réha isé,
2CO.6.16	agu Aku kudut ciri Mori Keraéng disék,
2CO.6.16	isé kudut ciri ro’éng Dakus.
2CO.6.17	Landing hitu:
2CO.6.17	Pé’ang méu oné mai bahi-réha isé
2CO.6.17	agu hedongm oné mai isé curup de Mori Keraéng,
2CO.6.17	agu néka cégot apa siot rinek
2CO.6.17	kali Aku te tiba méu.
2CO.6.18	Aku kudut ciri Ema de méu,
2CO.6.18	méu kudut ciri anak Daku, ata rona agu iné-wai,
2CO.6.18	nenggitu dé reweng de Mori Keraéng pu’un kuasa.”
2CO.7.1	Asé ka’én ata momang laku! Ai te ho’on ité paéng reké hitu. Mait ga ité pandé nggeluk weki dité oné mai sanggéd rengkes de weki agu wakar. Ali hitu kolé pandé jepek nggeluk dité oné hiang Mori Keraéng.
2CO.7.2	Toto koé nai di'a de méu latang te ami! Ami toé manga pandé sala agu cengatan koé, toé manga cengatan kolé ata pandé rowak lami, agu ami toé manga kawé ontong oné mai hiat cengatan koé. 
2CO.7.3	Aku tombo nenggo’o, toé kudut téing wahéng latang te méu, ai bao poli laku tombon te méu poli manga oné nai dami, wiga ité mosé agu mata camat. 
2CO.7.4	Aku tombo si’ang kéta agu méu, bombong kéta rak daku latangt méu. Koném po ami ta’ong susa do, maik lémbu agu nisang kéta nai dami.
2CO.7.5	Du cai oné tana Makédonia, nai dami toé kéta manga merepn. Nia-nia kaut wan ami cumang agu susa: niat léwang tau mai pé’ang maid, niat simpung oné-mai nai. 
2CO.7.6	Maik Mori Keraéng hitut pandé lémbu ata jinggop, poli pandé lémbu ami ali mai di Titus. 
2CO.7.7	Toé hanang ali cai diha, maik ali lémbu hitut tiba diha oné-mai bahi-réha méu. Ai hia poli tombo taung agu ami, latang te kembung de méu, gesar de méu, semengak de méu latang te kambé aku, wiga tambang kéta nisangn nai daku.
2CO.7.8	Jari, koném po aku poli pandé wéong nai de méu ali surak daku hitu olo, maik toé manga mendo nai laingn laku. Bo tu’ung olo mendo naig aku, ai ita laku te surak hitu pandé wéong nai de méu, koném po latang te dokong kaut. 
2CO.7.9	Maik te ho’on ga, nisang kéta nai daku ali méu poli wéong nai, maik ali wéong nai de méu hitu te pandé teser méu. Ai wéong nai hitu lorong baté ngoéng de Mori Keraéng, wiga toé manga rowak méun landing ami. 
2CO.7.10	Néka simpung laing. Ai wéong nai lorong ngoéng de Mori Keraéng cirn teser hitut ba selamak, maik wéong nai oné mai lino ho’o cirn mata laing. 
2CO.7.11	Ai pélét di’a-di’a, apa cirn latang te méu wéong nai hitut lorong ngoéng de Mori Keraéng. Méu pandé si’angn mbolot, jogot te pandé ndékok, rantang te pandé sala; méu ciri ata kembung, semengak, agu wahéng ata sala! Oné sanggéd taung mbolot situ, poli toton le méu, te méu toé manga salas.
2CO.7.12	Landing hitu, émé aku poli tulis surak hitu oné méu toé ali ata pandé sala, toé kolé ali ata kélo pandé sala. Maik oné ranga de Mori Keraéng, noing le weki rus méu, co’o kéta mésén wintuk de méu latang te ami. 
2CO.7.13	Itu tara lémbun nai dami.
2CO.7.13	Toé hanang lémbu, ami kolé céwé nisang nai ali nisang nai di Titus, ai sanggés méu pandé cembes nain. 
2CO.7.14	Aku poli pandé bombong rak de méu agu hia, kali po méu toé manga pandé ritak akus. Ami hanang tombo ata molorn agu méu, nenggitu kolé angos dami oné ranga di Titus kali laing molorn. 
2CO.7.15	Te ho’on hi Titus tambang mésé momangn latang te méu, ai nuk liha sanggéd lorong de méu, co’o méu du tiba cai diha déméng hiang agu junggus. 
2CO.7.16	Aku nisang kéta naig, ai aku ngancéng imbi méu oné sanggén cao-ca.
2CO.8.1	Asé-ka’én, ami kudut tombo agu méu latang te widang ata téi oné weki serani oné tana Makédonia. 
2CO.8.2	Rémé hena le damang mendo mésé oné sanggéd pa’it réa, nisang nai disé bimber kétay. Koném lénggé da’ats, maik isé bora oné gawas. 
2CO.8.3	Aku téing saka-si, te isé poli téing réco lorong agu mberes disé, ngot labi oné mai mberes de rud. 
2CO.8.4	Ali gori rud isé dedek tegi oné ami kudut isé kolé onés te gori keturu latang te ata serani oné tana Yudéa. 
2CO.8.5	Isé téi céwé do, po oné mai bengkes dami. Isé téi wekid, laring cain kéta oné Mori Keraéng, poli hitu nggere-oné ami landing le ngoéng Diha. 
2CO.8.6	Landing hitu, ami dedek hi Titus kudut hia ngo la’at méu, agu pandé taungs gori keturu situ ali momang, ného ata poli pu’ungn liha. 
2CO.8.7	Méu bora oné sanggén cao-ca: oné imbi, oné tombo, oné ici nai, mai wa mai nain te campé agu oné momang de méu latang te ami. Landing hitu, poro nenggitu kolé méu bora oné gori keturu ali momang ho’o.
2CO.8.8	Tombo daku situ toé ného perénta, maik ali toi rébok data bana te campé cama tau, aku kolé kudut pecing, mai wa mai nain ko toé momang de méu hitu. 
2CO.8.9	Ai poli pecing le méu, widang de Mori dité Yésus Kristus, koném po boran Hia, landing le méu Hia ciri lénggén, kudut méu ciri boram ali lénggé Diha.
2CO.8.10	Ho’oy nuk daku, cala manga betuan latang te méu. Bo kali poli pu’ung pandéd le méu ntaung olo, agu poli wérét kudut pandé cemold ga. 
2CO.8.11	Ruda olo kaut pandé cemold gori situ ho’o ga! Poro pandéd le méu lorong agu lileks agu pandé taung situ le méu lorong ngancéngs. 
2CO.8.12	Ai émé méu goris kudut téing, téing de méu hitu tibas le Mori Keraéng. Téing lorong apa ata mangan, toé lorong apa ata toé manga oné méu.
2CO.8.13	Mendo hitut tiba de méu, toé kudut pandé géal ata bana, maik kudut néka mendo-doa. 
2CO.8.14	Poro ho’o ga, bora de méu te tadu géong disé, wiga bora disé cepisa tadu géong de méu kudut néka mendo-doa. 
2CO.8.15	Ného manga tulis:
2CO.8.15	“Ata siot nongko do toé manga bora laing, agu ata siot nongko cekoé,
2CO.8.15	toé manga géongd.”
2CO.8.16	Wali di’a kamping Mori Keraéng, ai Hia widang lencek oné hi Titus kudut campé méu. 
2CO.8.17	Bo tu’ung tibas liha soka dami, maik ali lencekn hitut mésé kéta, tara ngon hia oné méu ali lilek run. 
2CO.8.18	Cama-cama agu hia, ami kolé wuat asé-ka’é bana hitut naring laingy oné sanggéd ata serani ali gorin oné wéro Keréba Di’a. 
2CO.8.19	Toé hanang hitu! Hia kolé poli toson le weki serani latang te campé ami oné gori keturu ali momang ho’o, ata pandé lami latang te bong ngasang de Mori Keraéng agu kudut tandan campé dami.
2CO.8.20	Ami toé ngoéngm te mbéis lata oné gori keturu ali momang, kudut téing réco mésé ho’o. 
2CO.8.21	Ai ami nuk ata di’an, toé hanang oné ranga de Mori Keraéng, maik oné ranga de manusia kolé.
2CO.8.22	Cama laing agu isé, ami wuat kolé cengata ata bana, asé-ka’é ca imbi dité, ata pisa ngkalin lami damangn ga, kali remo hia rébokn latang te campé. Te ho’on hia tambang kéta rébokn ali mésén imbi diha latang te méu. 
2CO.8.23	Hi Titus haé-reba daku ata gori cama laing agu aku latang te méu; asé-ka’é ca imbi situt iwod, ata wuat lata serani, agu ciri ca bong latang te hi Kristus. 
2CO.8.24	Landing hitu, toto koé tanda momang de méu oné isé bolomai ranga data serani, ali hitu bombong rak daku latang te méu ciri si’ang gi.
2CO.9.1	Gori keturu latang te ata serani oné tana Yudéa, toé maléng tulis kolé laku agu méu. 
2CO.9.2	Aku poli pecing te méu laséng campé atas. Hitu ata pandé bombong rak daku oné ata Makédonia. Tombo laku agu isé, te méu ata Akhaya ho’o pu’ung ntaung olo ga poli mengkek raom séng. Agu gori de méu pandé kéngko ata do. 
2CO.9.3	Aku wuat hi Titus agu sua taus asé-ka’é ca imbi, kudut bombong rak dami latang te méu oné gori ho’o, toé tombo bod. Jari, méu paka mengkek di’a-di’a tu’ung ného hitut poli tombon laku. 
2CO.9.4	Kudut émé ata Makédonia mai cama laing agu akus, repéng laku te méu poli mengkeks, wiga ami toé ritak ali bombong rak dami hitu. 
2CO.9.5	Hitu tara jerad laku hi Titus agu sua asé-ka’é ca imbi situ kudut ngo pado olos, kudut wintuk réco situt poli reké de méu olo. Ali hitu ita si’angn cepisa te réco de méu hitu téing le gawas nai toé ali dedek molé.
2CO.9.6	Idep di’a-di’a go’ét ho’o: Ata weri cekoé, ako cekoé koléy, ata weri do, ako do koléy. 
2CO.9.7	Poro néténg-néténg méu téing lorong téti nai rus, néka ali mendo nai ko ali denet data, ai Mori Keraéng momang ata siot téing ali nisang naid. 
2CO.9.8	Mori Keraéng ngancéng téing sanggéd widang latang te méu, kudut méu toé géong oné sanggéd cao-ca, ngot manga labid latang te pandé di’a agu campé tau. 
2CO.9.9	Ného manga tulis:
2CO.9.9	“Hia pati agu téing oné ata lénggé,
2CO.9.9	di’a Diha manga dengkir tédéng lén.”
2CO.9.10	Hia ata ambi wini latang te isét weri agu roti latang te hang. Hia kolé ambi wini latang te méu kudut pandé bekas agu pandé todos wua di’a de méu. 
2CO.9.11	Méu te ciri boram oné sanggéd cao-ca, wiga méu téing mtaung ali gawas nai. Ami ata létangn téing de méu hitu te pandé wali di’a oné Mori Keraéng. 
2CO.9.12	Ai gori keturu ali momang ho’ot pandé de méu, toé hanang pandé rapak sékék data serani, maik téing wali di’a oné Mori Keraéng. 
2CO.9.13	Ai méu poli ta’ong damang oné gori keturu hitu, isé bong ngasang de Mori Keraéng ali ita junggu de méu oné imbi Keréba Di’a di Kristus. Isé kolé bong ngasang de Mori Keraéng ali gawas de méu le pati sanggéd cao-ca oné isé agu sanggéd ata. 
2CO.9.14	Itu tara oné ngaji disé, nuk mtaung méu ali do kétas widang de Mori Keraéng latang te méu. 
2CO.9.15	Wali di’a oné Mori Keraéng landing widang Diha hitut toé kéta ngancéng carod!
2CO.10.1	Aku hi Paulus ata rantang émé cumang dungka agu méu, maik rani émé tadang. Aku kudut toing méu landing hi Kristus hitut lembak mésé agu joél kétay. 
2CO.10.2	Aku tegi oné méu: Méu néka coét toto rani daku émé ruis méu. Ai aku manga get te rani agu ata siot mangkong ami manga tiba lékogm oné gori keturu ho’o. 
2CO.10.3	Bo tu’ung ami lari mosé oné lino ho’o, maik ami toé gori agu gejur lorong ngoéng de lino ho’o. 
2CO.10.4	Ai harat dami oné rébok agu gejurgm toé dé harat de lino, maik harat ata poli jemutn le kuasa de Mori Keraéng ata ngancéng te pandé renco sanggéd bénténg. 
2CO.10.5	Ami te pandé tepo taung néténg nawa data agu te pandé renco néténg bénténg situt hesé ali mésé-nai de manusia kudut pandé do’ong ata te pecing Mori Keraéng. Langkis lami sanggéd nuk data agu pandé kodas oné hi Kristus. 
2CO.10.6	Émé poli besikn junggu de méu, ami kolé mengkek te wahéng néténg ata lintu.
2CO.10.7	Lélo ga situt manga olo mai ranga de méu! Émé hiat cengata noing tu’ung te hia paéng di Kristusy, poro hia nuk oné nain te ami kolé paéng di Kristus cama ného hia. 
2CO.10.8	Aku toé gorig te ritak émé aku mésé nai laing le kuasa hitut widang de Mori Keraéng latang te pandé téti éta mosé, agu toé latang te pandé pa’u méu. 
2CO.10.9	Aku toé gorig néhot pandé rantang méu ali surak-surak daku. 
2CO.10.10	Ai taé data, “Sanggéd surak di Paulus hitu masa agu cirang, maik émé cumang dungka, ba weki diha les kétay agu sanggéd curup diha toé kéta manga betuad.” 
2CO.10.11	Maik sanggéd ata situt curup nenggitu nuk di’a-di’a, te ba weki dami émé cumang dungka cama tu’ung ného curup dami oné sanggéd surak dami.
2CO.10.12	Bo tu’ung ami toé cukung te pandé dio-dio ko toming weki dami agu sanggéd ata siot naring weki rud. Isé wolo weki rud ali wolo de rud agu toming weki rud ali toming rud. Leng kéta bodokd isé situ! 
2CO.10.13	Ngot ami toé ngancéng te bombong rak labi oné mai watas, maik kong kaut oné watas tana gori hitut poli langangn le Mori Keraéng latang te ami, hitut ngénggan cai oné méu koléy. 
2CO.10.14	Ai oné wéro Keréba Di’a di Kristus ami poli cai oné méu, jari ami toé manga lagé watas tana gori dami. 
2CO.10.15	Ami toé bombong rak lobo gori data bana, oné tana gori hitut toé langang latang te ami. Maik bengkes dami kali, émé imbi de méu tambang mésén, ami te tiba hiang céwé mésé kolé oné beréha méu, émé tandik agu tana gori hitut poli langangn latang te ami. 
2CO.10.16	Ali hitu ami ngancéng wéro Keréba Di’a oné sanggéd tana ata céwé tadang oné mai tana de méu agu toé bombong rak lobo dani situt ako lata bana oné tana gori hitut poli langangn latang te isé.
2CO.10.17	“Maik céing kaut ata bombong rak, céwé di’an hia bombong rak oné Mori Keraéngy.” 
2CO.10.18	Ai toé ata siot naring weki rud ata ta’ong damang, maik ata siot naring le Mori Keraéngs.
2CO.11.1	Céwé di’an émé lembaks méu latang te bodok daku hitut koé kauty. Bo tu’ung lembaks méu latang te aku! 
2CO.11.2	Ai aku kembung méuk neho kembung de Mori Keraéng. Ai aku poli pandé naca méu agu cengata ata rona, kudut dadé méu ného ata molas nggeluk oné hi Kristus. 
2CO.11.3	Maik aku simpung kolék, émé nuk de méu wéléng kolé te toé junggu oné hi Kristus, cama ného hi Hawa danong hena le nggopét de ular hitut jondér. 
2CO.11.4	Ai hema kaut méu, du manga ata mai keréba Mori Yésus cebana, hiot dion agu Mori Yésus hitut poli keréba dami, ko téing oné méu nai bana ata dion oné mai Nai Nggeluk hitut poli tiba de méu, ko keréba bana oné mai Keréba Di’a hitut poli tiba de méu. 
2CO.11.5	Maik lorong ita daku, koném cekoén kaut aku toé manga woléng agu sanggéd rasul situt cung kétas. 
2CO.11.6	Émé aku toé danga molor oné cekeng tombo, toé nggitu oné nggepuk, ai ami poli tombod taung oné méu, oné sanggéd sokor agu oné sanggéd cao-ca.
2CO.11.7	Asa neng, salag weli aku ko, émé aku hinggop kudut pandé langkas méu ai aku wéro Keréba Di’a de Mori Keraéng oné méu toé manga tiba lékog? 
2CO.11.8	Ata weki serani bana nehot poli kubird laku ali tiba léko oné mai isé kudut aku ngancéng keturu latang te méu. 
2CO.11.9	Agu du aku manga géong’g oné bahi-réha méu aku toé manga pandé susa cengatan koé, ai apa ata toé mangan oné aku, tambang le asé-ka’é ca imbi oné mai tana Makédonia. Oné sanggén cao-ca aku jerék weki-rug, kudut néka pandé mendo oné méu. Kong’g aku pandé nenggitu kig. 
2CO.11.10	Landing toing molor di Kristus oné weki daku si’ang muing laku, te bombong rak daku hitu toé manga ata cakan le céing kaut oné tana Akhaya. 
2CO.11.11	Co’o tara toén? Cala landing aku toé momang méuk? Pecingn le Mori Keraéng te aku momang méuk.
2CO.11.12	Maik apa ata pandé laku te ho’on, te pandé kid laku latang te pangga rasul cebana situt bombong rak agu tombo te gori disé cama ného gori damis. 
2CO.11.13	Ai sanggéd ata nenggitu cama ného sanggéd rasul adong. Isé situ ata keturu adong ata tangké sanggéd rasul di Kristus. 
2CO.11.14	Néka lenget laing émé nenggitu pandé disé, ai jing da’at kolé tangké ného malékat de Gérak. 
2CO.11.15	Jari, toé meletn, émé ata keturu de jing da’at situ tangké ného ata keturu de Mori Keraéng. Cemold isé situ, tiba wahéng lorong agu pandé disé.
2CO.11.16	Cengkalin kolé taé laku: Néka manga ata rékéng te aku ata bodok. Émé méu kolé rékéng aku nenggitum, tiba ga aku ného ata bodok, kudut aku kolé ngancéng bombong rak cekoén. 
2CO.11.17	Apa ata curup laku ho’o, toé ného cengata ata hiot lorong curup de Mori Keraéng, maik ného cengata ata bodok, ata le nukn te hia ngancéng bombong raky. 
2CO.11.18	Ai dod ata bombong rak landing ngoéng de lino ho’o, aku kolé ngoéng te bombong rak. 
2CO.11.19	Méu lembak kétam agu ata bodok, ai rékéng de weki rus méu ata nggalas! 
2CO.11.20	Méu lembaks, émé manga ata te pandé mendi méu, te kawé ontong oné-mai méu, kuasa méu, mésé nai agu méu, agu émé manga ata pak méu. 
2CO.11.21	Aku ritak kétak kudut tombo agu méu, te ami les bail te pandé nenggitu.
2CO.11.21	Maik émé ata bana ngancéng mésé-nai laing, nenggitu kolé nengk aku, -- curup daku ho’o ného ata bodok! 
2CO.11.22	Asa leng isé, ata Ibranis ko? Aku kolé ata Ibranik! Asa leng isé ata Israéls? Aku kolé ata Israélk. Asa leng isé, waé di Abrahams? Aku kolé waé di Abrahamk! 
2CO.11.23	Asa isé, ata gori keturu di Kristus? Aku taé ného ata wédolk – aku kolé labi oné-mai isé! Aku céwé do kamerg; céwé dondé oné bui; tiba ongga da’at, dondé kolé oné copél mésé. 
2CO.11.24	Lima ngkali téréng ongga lata Yahudi, néténg telumpuluciok ngkali ongga. 
2CO.11.25	Telungkalig aku kélo ali ongga lata Roma, cangkalig aku umbar le watuk lata. Telu ngkalin kudut delep agu kepal waé, ca leso-ca wié aku lingu-langu oné bahi-réha tacik. 
2CO.11.26	Du lari lakog aku, dondé kéta ngetek le waé-wa’a agu copél oné-mai rampok lata, copél oné-mai ata Yahudi agu oné-mai ata toé Yahudi, copél oné béndar, copél oné satar-mambak, copél oné bahi-réha tacik agu copél oné mai asé-ka’é so’ot tangké. 
2CO.11.27	Aku kamer do, agu gori mendo, dondé kéta aku toé tokok, aku darem agu masa waék, dondé kolé ta’ong darem, hena le ces agu toé manga wéngko wekig. 
2CO.11.28	Toé caros laku situt cebana kolé, mendo daku lété leso, ngong soang daku latang te sanggéd weki serani. 
2CO.11.29	Émé manga ata noing les kétay, toé weli aku kolé lorong les nenggitu? Émé manga ata pa’u oné ndékok, toé weli kendut bon nai daku ali susa?
2CO.11.30	Émé aku paka bombong rak, aku te bombong rak oné les daku. 
2CO.11.31	Mori Keraéng, Ema de Mori Yésus, Mori dité, ata naring tédéng lén, pecing te aku ho’o toé manga nggopétg. 
2CO.11.32	Oné Damsyik, gubernur hitut téti le Raja Arétas, jera sanggén ata lami béndar Damsyik kudut deko akus. 
2CO.11.33	Maik oné ca roto aku ulur nggere-wak lisé oné mai paratongang pé’ang-mai siding béndar agu ali hitu aku cépé oné mai limé de gubernur hitu.
2CO.12.1	Aku paka bombong rak, koném po bombong rak hitu toé manga betua laingn, maik aku kudut keréba uré agu si’ang de Mori Keraéng. 
2CO.12.2	Aku pecing cengata ata serani campulu-pat ntaung olo ata hitu rodo téti nggere-éta landongn Surga – maik toé pecing laku hitut teti nggere-éta ot wekin tu’ung ko toé, toé pecing laku, Mori Keraéng kanang ata pecingn. 
2CO.12.3	Cengkalin kolé taé laku: pecing laku hia hitu, maik toé pecing laku hitut teti nggere-éta ot wekin tu’ung ko toé, Mori Keraéng kanang ata pecingn. 
2CO.12.4	Hia rodo téti nggere-oné Firdaus agu dengé curup ata toé laséng dengéd, ata toé ngancéng curups le manusia. 
2CO.12.5	Latang te ata hitu aku kudut bombong rakg, maik latang te weki rug aku toé manga bombong rakg, aikn émé bombong rak landing le sanggéd les daku. 
2CO.12.6	Ai émé aku kudut bombong rak kolé, aku toé ata hiot bodok kolé, ai aku tombo ata molord. Maik weki rug aku ngancéng ta’ong te toé bombong rak, kudut néka manga ata rékéng latang te aku labi oné mai apa ata ita oné aku ko ata dengé oné mai aku.
2CO.12.7	Agu kudut aku néka mésé-nai laing landing sanggéd si’ang situt toé cungs, itu tara téi beti oné wekig ata jera le jing da’at te wajo akuy, kudut aku néka mésé-nai. 
2CO.12.8	Telu ngkalig aku poli kepok oné Mori Keraéng, kudut beti ata téing de jing da’at hitu mora oné mai weki dakun. 
2CO.12.9	Maik walé de Mori Keraéng, “Dod widang Daku latang te hau, ai landing le oné les de hau hitu tara ciri besikn kuasa Daku.” Landing hitu, aku céwé ngoéng bombong rak oné les daku, kudut kuasa di Kristus wa’u te sémbéng akuy. 
2CO.12.10	Landing hitu, aku naka agu lilek oné lesg, oné wahéng, oné mendo, oné susa agu kélo landing hi Kristus. Ai émé lesg aku du hituk aku mberesg.
2CO.12.11	Tu’ung kéta, aku poli ciri bodok; maik méu ata dedek aku kudut ciri bodok. Bo ata tu’ungn, méu paka naring akum. Ai koném po aku toé danga bilangk lata, maik oné sanggén cao-ca, aku toé ngancéng kodak le sanggéd rasul situt toé cungs taé de méu. 
2CO.12.12	Tandan te aku ho’o cengata rasul poli toton oné bahi-réha méu lut tanda lenget agu kuasa. 
2CO.12.13	Ai oné pété nia méu toé pinga laingm laku émé rapang agu weki serani bana? Ngot weki rug aku toé manga pandé mendo latang te méu. Néka rabo landing toé agil daku ho’o! 
2CO.12.14	Ata tu’ungn ho’ot telungkalin ga, aku mengkek kudut ngo la’at méu, agu aku toé pandé mendo latang te méu. Ai toé bora de méu ata kawé daku, maik weki-rus méu. Ai toé anak ata kawé mosé latang te ata tu’an, maik ata tu’a kawé mosé latang te sanggéd anakn. 
2CO.12.15	Landing hitu aku ngoéng te téing paéng de rug, ngot téi wekig latang te méu. Jari, émé aku momang kéta méuk, ma’ut toé kéta momangk aku le méu ko?
2CO.12.16	Di’a demeng ga, éng le méu te weki rug aku toé manga pandé mendo latang te méu. Maik manga ata curup, te aku ho’o ata kopé nggolong-wélak agu poli serénté méu ali sabi nggopét. 
2CO.12.17	Asa neng, manga dé’it aku emi ontong oné mai méu lut cengata oné mai isét wuat daku? 
2CO.12.18	Bo kali aku poli tegi hi Titus kudut ngo la’at méu agu aku wuat asé-ka’é bana te ngo cama-cama agu hia. Asa hi Titus manga emi ontong oné mai méun ko? Amit-sua cenaikm agu pandé lorong ruku ata cama kolés. 
2CO.12.19	Am lawang ho’o méu mangkong ami, te ami kambé weki rugm. Oé asé-ka’é ata momang laku, oné ranga de Mori Keraéng agu le ngasang di Kristus, taé lami: Sanggéd gori dami kudut pandé téti étan imbi de méu. 
2CO.12.20	Ai simpung daku, émé maik aku, repéng laku méu toé ného ngoéng daku agu méu repéng aku toé ného hitut ngoéng de méu. Simpung daku du hitu aram manga kéta ata léwang-tau, guér tau, mas tau, nuk kaut sékék de ru, pocu ata, kérong tau, mésé-nai agu ngaur tau. 
2CO.12.21	Aku simpungk, émé mai kolék aku Mori Keraéng daku te pandé rendak aku oné ranga de méu. Aku te susa landing ata do situt danong pandé ndékoks toé di tesers oné mai ngoéng ata, loma agu sanggéd pandé da’at disé.
2CO.13.1	Ho’ot telu ngkalin ga, aku mai la’at méu. Oné Surak Nggeluk manga tulis, émé oné ca bicar manga sua ko telu taun ata te ciri saka-si, bicar hitu tu’ung kétay. 
2CO.13.2	Latang te isé situt danong pandé ndékok agu sanggéd ata bana, olog laku poli langgan, du mai daku te suangkalin. Te ho’on du aku déu oné-mai méu, langga kolé laku, émé mai kolé cepisa toé cengatan oné-mai isé ata cépé oné-mai wahéng. 
2CO.13.3	Ai méu nanang ca tanda te hi Kristus curup létang lakuy, agu Hia toé sihing te wahéng méu, maik cau kuasa oné bahi-réha méu. 
2CO.13.4	Bo du pépék oné panggol lesN Hia, maik te ho’on ga Hia mosé koléy ali kuasa de Mori Keraéng. Bo tu’ung ami les oné nai ca anggit agu Hia, maik ami nai ca anggit agu Hia landing kuasa de Mori Keraéng latang te méu. 
2CO.13.5	Damang koé weki rus, asa méu cedek kis oné imbi ko? Maring koé wekis! Asa méu toé imbi te hi Kristus Yésus manga oné weki de méu? Ai émé toé nenggitu, méu toé ta’ong damang. 
2CO.13.6	Maik bengkes daku, pecing le méu toé ami ata toé ta’ong le damang. 
2CO.13.7	Ami ngaji kamping Mori Keraéng, kudut méu néka pandé da’at, toé kudut si’ang te ami ta’ong damang, maik kudut méu ngancéng pandé ata di’an, koném po weki rug ami néhot toé ta’ong damang. 
2CO.13.8	Ai ami toé kéta ngancéng pandé te dungkang molor, ata ngancéng pandé dami kali hanang latang te molor. 
2CO.13.9	Ai nakak ami, émé lesg ami maik méu mberes. Agu ho’oy ngaji dami, kudut méu ciri besikm. 
2CO.13.10	Itup tara cengkalin ho’o aku tulis agu méu du aku tadang oné mai méu. Ai émé cepisa aku manga oné bahi-réha méuk aku sihing te wahéng méu lorong kuasa hitut widang de Mori Keraéng. Widang hitu kudut téti étan mosé de méu, toé kudut pandé renco.
2CO.13.11	Cemoln ga asé-ka’é daku, nakam ga, wuli koé wekis kudut te ciri besik. Tiba koés sanggéd toing daku! Poro ca nai agu ca nuk koé méu, agu mosé ga oné hambor-libur, wiga Mori Keraéng pu’un momang agu hambor-libur te loréng méuy.
2CO.13.12	Téi koé tabé hiat cengata agu ata bana ali penong le momang. Tabé oné mai sanggéd ata serani latang te méu.
2CO.13.13	Widang de Mori Yésus Kristus agu momang de Mori Keraéng neki ca agu Nai Nggeluk, te loréng sanggés taung méu.
GAL.1.1	Aku hi Paulus ata ciri rasul, toé landing lut manusia ko toé kolé landing téti le cengata manusia, maik ata pilé li Yésus Kristus agu Mori Keraéng, Ema ata pandé to’o kolé Hia oné-mai ata matan. 
GAL.1.2	Tabé oné-mai aku agu sanggéd asé-ka’é ca imbi latang te sanggéd weki serani oné tana Galatia. 
GAL.1.3	Nahé widang di’a agu hambor-libur oné-mai Mori Keraéng Ema dité, agu oné-mai Mori Yésus Kristus loréng méu. 
GAL.1.4	Kudut lorong ngoéng de Mori Keraéng Ema dité, Hi Kristus poli téing wekin landing sanggéd ndékok dité, kudut céla ité uwa te ho’on oné-mai sanggéd ata da’atd. 
GAL.1.5	Latang te Hia kali mengit tédéng lén! Amén.
GAL.1.6	Lenget kolék aku, ai méu gélang kétam holés oné-mai Mori Keraéng, ata poli pilé méun landing widang di Kristus. Co’o tara rodo gélangs kéta méu lorong keréba di’a bana, 
GAL.1.7	ata woléngn agu Keréba Di’a de Mori Keraéng? Bo tu’ung manga ata pandé cebel méu te pandé holé-halés Keréba Di’a di Kristus. 
GAL.1.8	Ata hitut ba keréba di’a bana ata woléngn agu Keréba Di’a hitut poli keréban lami oné méu, nahé niur kéta hia, koném po ata hitu oné-mai weki rug ami ko oné-mai cengatan malékat éta-mai Surga. 
GAL.1.9	Ného ata poli tombon lami bolon, ho’o ga taé kolé ca ngkalin laku oné méu: Émé manga ata ba keréba di’a bana, ata woléngn agu Keréba Di’a ata poli tiban le méu oné-mai ami, nahé niur hia hitu. 
GAL.1.10	Jari, co’o weli ho’o ga: Aku kawé naring de manusia ko kawé naring oné-mai Mori Keraéng? Ko aku rémé emi nai de manusia, kudut naring lata? Émé nenggitu pandé daku, ngong aku toé mendi di Kristusk.
GAL.1.11	Asé-ka’én, masa kéta curup daku ho’o agu méu, te Keréba Di’a hitut wéro daku, toé keréba di’a oné-mai manusia. 
GAL.1.12	Ai aku toé tiba keréba di’a ho’o oné-mai manusian agu toé kolé manusia ata toingn oné aku, maik tiba laku lut si’ang di Yésus Kristus. 
GAL.1.13	Ai polig dengén le méu mosé daku danong oné agama Yahudi: Toé kéta ké’éts laku wahéngd ro’éng de Mori Keraéng agu wuli weki daku kudut pandé ampus taung isé. 
GAL.1.14	Oné wintuk adak Yahudi kolé aku céwé nggepuk oné-mai sanggéd haé reba ata cama uwa agu akus. Oné-mai sanggéd wa’u daku, aku kéta kali ata seber te nipu ruku agu saké adak disé empo. 
GAL.1.15	Maik ali di’a de Mori Keraéng poli pilé akun pu’ung oné-mai tuka de endég agu bénta aku ali widang Diha. 
GAL.1.16	Mori Keraéng kolé henan te toi AnakN oné aku, kudut aku keréba AnakN hitu oné sanggéd wa’u bana ata toé wa’u Yahudi. Du hitu aku toé kéta gorig te tegi cica de manusia. 
GAL.1.17	Aku toé kolé ngok oné Yérusalém kudut cumang agu isét poli ciri rasuld bolon mai aku. Maik aku ngo oné tana Arab agu nitu maig holés kolé nggere-oné béndar Damsyik. 
GAL.1.18	Telu ntaung poli hitu, aku ngo oné Yérusalém kudut la’at hi Petrus, agu aku ka’éng campululima lesok oné mbaru diha. 
GAL.1.19	Maik aku toé manga ita cengatan koé sanggéd rasul situt iwod, hanang hi Yakobus, asé-ka’é de Mori Yésus. 
GAL.1.20	Bolo mai ranga de Mori Keraéng masa kéta laku curupn: Apa ata tulis laku latang te méu laing molorn kéta, toé ata nggopét. 
GAL.1.21	Poli hitu aku ngo oné tana Siria agu Kilikia. 
GAL.1.22	Landing weki serani oné tana Yudéa toé kin pecing tara daku. 
GAL.1.23	Ata dengé disé kali te aku danong ngoéng te mbelé isé, maik te ho’on ga aku mai ba Keréba Di’a hitut kudut pandé ampus laku danong. 
GAL.1.24	Itu kali isé bong ngasang de Mori Keraéng landing aku.
GAL.2.1	Campulu-pat ntaung poli hitu, aku ngo kolé oné Yérusalém, dadé laku hi Barnabas agu hi Titus. 
GAL.2.2	Ngo daku landing wuat de Mori Keraéng. Du lari bantang hanang koégm agu isét hiang laings, tombo taungs laku Keréba Di’a hitut wéro daku oné bahi-réha wa’u bana ata toé wa’u Yahudi. Ali hitu, sanggéd gori daku danong ko te ho’on toé oké bod. 
GAL.2.3	Koném po hi Titus hitut cama laing agu akuy, cengata ata Yunani, maik hia toé dedeky te lut wintuk sunat. 
GAL.2.4	Bo tu’ung manga denet oné-mai asé-ka’é tangké situt rodo ci-cop ngo oné weki serani. Get disé émé bonés kudut pandé caka lélo ngoéng di’a dité ata paéng oné nai ca anggit agu hi Kristus Yésus. Ali hitu isé ngancéng pandé mendi ités. 
GAL.2.5	Maik toé kéta teing pate lami te lorong isé, kudut Keréba Di’a hitu kong temer kin oné méu. 
GAL.2.6	Isé situt naun te hiangs, toé manga dedek apa ata werun oné aku. Ata hiang laing ko toé isé situ danong, toé manga sékék laingn laku, ai Mori Keraéng toé manga pilé taran ata. 
GAL.2.7	Ngot ita lisé te Mori Keraéng poli wuat aku kudut wéro Keréba Di’a latang te ata toé lut wintuk sunat, cama ného hi Pétrus wéwa Keréba Di’a latang te ata lut wintuk sunat. 
GAL.2.8	Ai Mori Keraéng ata poli téing mberes oné hi Pétrus kudut ciri rasul latang te ata lut wintuk sunat, Mori Keraéng kolé ata poli téing mberes oné aku kudut ciri rasul latang te ata toé lut wintuk sunat. 
GAL.2.9	Du poli ita widang situt téing oné aku, itu kali hi Yakobus, hi Pétrus agu hi Yohanés ata cama ného siri bongkok de weki serani, cau limé agu akus agu hi Barnabas, tanda nai ca anggit, kudut ami ngo oné ata toé lut wintuk sunat, maik hi Pétrus, Yakobus agu hi Yohanés ngo oné ata lut wintuk sunat. 
GAL.2.10	Ca kali bengkes disé, te ami paka campé sanggéd ata lénggé. Ina hitu muing ata paka pandés laku.
GAL.2.11	Maik du hi Pétrus cai oné béndar Antiokhian, aku rabo hia, ai salan pandé diha. 
GAL.2.12	Ai du toéd cais ata wuat li Yakobus, hi Petrus hang cama agu asé-ka’é ca imbi situt toé lut wintuk sunat. Maik du poli caid isé siot wuat li Yakobus, hi Petrus hedongy kudut tadang oné-mai isé situ toé lut wintuk sunat ali rantang asé-ka’é situt lorong wintuk sunat. 
GAL.2.13	Sanggéd asé-ka’é Yahudi cebana kolé lorong pisik hitut pandé di Petrus, wiga hi Barnabas kolé lut pisik hitut pandé disé. 
GAL.2.14	Maik du ita laku te ba weki disé situ toé lorong molor de Keréba Di’a, mai taé daku ngong hi Pétrus oné ranga data do situ, “Émé hau ata Yahudi, mosé agu ba wekim néhot toé ata Yahudi, co’o hau tara dedek asé-ka’é situt toé lut wintuk sunat kudut mosé agu ba weki ného ata Yahudi?” Ata Yahudi Ko Toé ata Yahudi
GAL.2.15	Bo émé lorong loas, ami ho’o ata Yahudikm, toé ata ndékokm ného ata wa’u bana. 
GAL.2.16	Koném po nenggitu, pecing lami te toé manga cengatan koé ata patun le Mori Keraéng ali pandés wintuk Taurat, maik hanang ali imbi oné hi Kristus Yésus. Landing hitu ami kolé poli imbi oné hi Kristus Yésus, kudut ami patun le Mori Keraéng le imbi oné hi Kristus, toé ali pandé wintuk Taurat. Ai, “Toé manga cengatan koé ata patun oné Mori Keraéng,” le pandé wintuk Taurat. 
GAL.2.17	Maik émé ami ata ndékok kigm, ngai rémé wuli wekigm kudut patun le Mori Keraéng ali nai ca anggit agu hi Kristus, co’o weli hitu ga, landing hi Kristus hitu tara ndékokg ami ko? Toé kéta nggitu’y! 
GAL.2.18	Ai émé aku pandé hesé kolés apa ata poli rongkasd laku, ngong aku te tombo weki rug ata lagé wintuk Taurat. 
GAL.2.19	Ai aku poli matag latang te wintuk Taurat, kudut aku mosék latang te Mori Keraéng. Aku poli panggol cama laing agu Hi Kristus; 
GAL.2.20	maik aku mosék, landing toé kolé weki rug aku ata mosé, maik hi Kristus hitut mosé oné akuy. Mosé ho’ot mangan daku, ngong mosé landing imbi oné Anak de Mori Keraéng ata poli momang akuy agu condo mosén latang te aku. 
GAL.2.21	Aku toé doét widang de Mori Keraéng. Ai émé patun le Mori Keraéng lut wintuk Taurat, ngong oké bon mata di Kristus.
GAL.3.1	Oé ata Galatia ata bodok, céing ata poli pandé kérong méu? Toé weli hi Yésus Kristus hitut poli panggoln ata poli si’ang kétay laku olo mai ranga de méu? 
GAL.3.2	Ho’o kanang ata kudut pecing laku oné-mai méu: Asa weli méu ga, poli tiba Nai Nggeluk ali pandé wintuk Taurat ko ali imbi Keréba Di’a? 
GAL.3.3	Nenggitu kéta bodok de méu ko? Poli pu’ungn le méu mosé weru lorong Nai Nggeluk, ma’ut lorong kaut ngoéng de weki du turung cemoln? 
GAL.3.4	Ba’ang néng ga, oké bod kaut situt do kéta ata poli manté de méud ko? Rodang néng gé, oké bod kaut-a! 
GAL.3.5	Mori Keraéng poli widang Nai Nggeluk agu do pandé tanda lenget oné bahi-réha méu. Asa weli ga, pandé hitu de Mori Keraéng landing méu lorong wintuk Taurat ko landing imbi Keréba Di’am?
GAL.3.6	Ného nenggitu kolé hi Abraham, imbi oné Mori Keraéngy, wiga le imbi diha hitu hia patun le Mori Keraéng. 
GAL.3.7	Jari, idep koé le méu te céing kaut ata mosé ali imbi, isé situ ciri anak di Abrahams. 
GAL.3.8	Danong polig tombon oné Surak Nggeluk, te ata toé Yahudi patun oné ranga de Mori Keraéng landing le imbid. Keréba Di’a hitu olog wéwan oné hi Abraham: “Landing le hau tara sanggéd wa’u te tiba berkaks.” 
GAL.3.9	Jari, isét mosé ali imbi, isé situ ata tiba berkak cama laing agu hi Abraham. 
GAL.3.10	Ai sanggéd ata situt wéo moséd oné wintuk Taurat, niur moséd. Ai manga tulis: “Nahé niur kétas ata situt toé junggu te pandé sanggéd cao-ca ata tulis oné surak Taurat.” 
GAL.3.11	Céwén kolé si’ang kéta gi, toé manga ata patun oné ranga de Mori Keraéng ali pandé wintuk Taurat, ai manga tulis: “Ata patun oné ranga de Mori Keraéng te mosés ali imbid.” 
GAL.3.12	Pu’un de wintuk Taurat toé le imbi, maik céi ata pandén, hia hitu te moséy. 
GAL.3.13	Hi Kristus poli sambé ité oné-mai niur de wintuk Taurat. Hia pandé nenggitu ali ondang weki Run ciri niur landing ité. Ai manga tulis: “Nahé niury ata hitut wéo oné haju panggol.” 
GAL.3.14	Hi Yésus Kristus poli pandé nenggitu, kudut lut Hia berkak di Abraham caiy oné sanggéd wa’u bana. Jari, ali imbi, sanggéd ité tiba Nai Nggeluk hitut poli rekén le Mori Keraéng.
GAL.3.15	Asé-ka’én, céwé di’an aku tombo ca rapang oné-mai mosé lété leso. Ca surak reké ata poli nggepukn, koném po pandé le manusiay toé ngancéng koar ko tambang koléy le cengata-cengata. 
GAL.3.16	Sanggéd taung reké de Mori Keraéng, tombo agu hi Abrahams agu oné waé diha. Toé manga tombo nggo’on, “latang te sanggéd waé diha,” néhot ngong ata do, maik hanang cengatay “agu latang te waé de hau,” ngong hi Kristus. 
GAL.3.17	Betuan hitu ngong: Reké hitut bolon poli nggepukn le Mori Keraéng, toé ngancéng koar ko mora mberésn le wintuk Taurat, hitut tua pat ratus telu-mpulu-ntaung musi main. 
GAL.3.18	Ai émé widang de Mori Keraéng oné-mai wintuk Taurat, toég reké hitu ngasangn. Maik ali poli rekén le Mori Keraéng, itu tara téing widang hitu oné hi Abraham. 
GAL.3.19	Émé nggitu, apa betuan wintuk Taurat? Wintuk hitu tara tambangn ali dod lagé. Wintuk hitu mangan dengkir cain waé situt tombo laings le reké de Mori Keraéng oné hi Abraham. Wintuk hitu tombo le malékat-malékat lut létang témba oné cengata manusia. 
GAL.3.20	Cengata ata létang témba toé hanang ba ngasang de cengata kaut; maik Mori Keraéng ca-y kali, wiga toé sékékn te létang oné cengata ata. 
GAL.3.21	Émé nggitu gi, woléng taud weli wintuk Taurat agu reké de Mori Keraéng ko? Toé kéta manga nenggitun. Ai émé wintuk Taurat hitu téing le Mori Keraéng kudut ngancéng te mosé manusia, ngong manusia patun one Mori Keraéng ali wintuk Taurat hitu. 
GAL.3.22	Maik oné Surak Nggeluk poli tulis, te sanggéd manusia poli kuasa le ndékok. Landing hitu widang hitut poli reké lut imbi oné hi Yésus Kristus, téing oné isét imbi Hia. 
GAL.3.23	Du toéd cain imbi oné hi Kristus hitu, ité lami tédéng le wintuk Taurat ného ata udeng dengkir cain imbi hitu. 
GAL.3.24	Jari, wintuk Taurat hitu te todang ité dengkir cain hi Kristus, kudut patun ité oné ranga de Mori Keraéng le imbi. 
GAL.3.25	Te ho’on imbi hitu cai gi, landing hitu ité toé kolég todang le wintuk Taurat. 
GAL.3.26	Ai sanggés taung méu ciri anak de Mori Keraéng lut imbis oné hi Yésus Kristus. 
GAL.3.27	Ai sanggés taung méut cebong le ngasang di Kristus, poli tiba ba weki di Kristus. 
GAL.3.28	Itu tara, toég manga kolé woléngn, ata Yahudi ko ata Yunani, mendi ko ata toé mendi, ata rona ko iné-wai, ai sanggés taung méu ciri cam kali oné hi Kristus Yésus. 
GAL.3.29	Céwén kolé émé méu ciri paéng di Kristusm, te méu kolé ciri waé di Abraham. Méu kolé ata cau mbaté lorong reké de Mori Keraéng.
GAL.4.1	Betuan daku, nenggo’oy: Émé toé di bisay cengata ata cau mbaté, hia hitu toé manga woléng agu cengata mendi, koném po hias morid oné-mai sanggéd cao-ca. 
GAL.4.2	Maik hia manga be-wa mai ata paténg agu ata lami dengkir cai leson hitut poli wérét le eman. 
GAL.4.3	Nenggitu kolé néng ité: Rémé toéd bisat, ité koda le kuasa de lino ho’o. 
GAL.4.4	Maik du rapakg leson, itu kali Mori Keraéng wuat AnakN. Hia loas le cengata iné-wai agu mosé lorong wintuk Taurat. 
GAL.4.5	Hia wuaty kudut sambé ata koda le wintuk Taurat kudut ité ciri anak de Mori Keraéng. 
GAL.4.6	Ai méu hitu anak, itu tara Mori Keraéng poli jera Nai de Anak Diha mai oné nai dité. Ngong Nai Nggeluk, ata caro, “Yo Abba, ngong Yo Ema!” 
GAL.4.7	Jari, méu toé kolé mendim ga, maik ciri anakm. Ai méu ciri anak de Mori Keraéngm, itu tara cau mbatés. 
GAL.4.8	Danong du toéd pecing le méu Mori Keraéng, méu pandé mendi wekis oné sangged dewa cebana, kali po toé Mori Keraéng. 
GAL.4.9	Maik te ho’on ga, méu poli pecings Mori Keraéng, ko céwé di’an Mori Keraéng poli pecing méu. Co’o tara holés kolés méu nggere-oné kuasa de lino hiot les agu lénggé? Co’o tara kudut pu’ung kolé mendi wekis one kuasa de lino hitu? 
GAL.4.10	Méu mbajik kétam te pandé nggeluk leso, wulang, cekeng ko ntaung situt poli retusd. 
GAL.4.11	Simpung kétak aku, émé rébok daku latang te méu oké kéta bod.
GAL.4.12	Asé-ka’én, aku tegi agu méu, jari koé ného akum, ai aku poli jari ného méuk. Toé dé’it manga manten laku ata toé di’ad oné-mai méu. 
GAL.4.13	Pecingp le méu, te aku olo poli wéro Keréba Di’a latang te méu ai du hitu betik aku. 
GAL.4.14	Koném po nenggitu, méu toe ning akum, kali po beti daku hitu te ciri damang latang te méu. Méu poli tiba akus, cama kéta ného tiba ca malékat de Mori Keraéng, ngot cama ného tiba weki run hi Kristus Yésus. 
GAL.4.15	Léng tu’ung cembesn nai de méu du hitu! Maik te ho’on ga, niag cembes nai de méu hitu? Aku ngancéng téing saka-si latang te méu, émé du hitu méu sendo te nggé’i matas agu ngancéng pandé te téing oné akus. 
GAL.4.16	Asa weli ga, ciri ata bali de méuk aku ko, émé aku poli tombo ata molorn latang te méu? 
GAL.4.17	Ata bana situ wingker kétas te ndola méu, toé ali get ata di’an, maik kudut pandé lentang méu oné-mai amis, ali hitu méu wingker kolém te lut isé. 
GAL.4.18	Bo kali di’an, émé wingker wuli wekis oné pandé di’a lété leso, toé hanang du aku manga oné bahi-réha méuk. 
GAL.4.19	Oé sanggéd anak daku, landing méuk aku tara beti ného beti loas, dengkir ba weki di Kristus ciri ba weki de méu kolé. 
GAL.4.20	Leng tu’ung kembung daku hoo ga te manga oné bahi-réha méuk kudut ngancéng tombo ali reweng ata heméln, ai sanggéd anor daku latang te dungkang méu taungs ga.
GAL.4.21	Oé sanggés méut mosé lorong wintuk Taurat, damang dé tombo agu aku, toé dé’it dengé le méu oné-mai wintuk Taurat ko? 
GAL.4.22	Manga tulis oné Surak Taurat te hi Abraham manga sua taus anakn. Cengata loas oné-mai dué hiot mendi, agu cengata oné-mai iné-wai toé mendi. 
GAL.4.23	Anak oné-mai dué hitut mendi loas ného laséngn landing ngoéng de manusia, maik anak hiot loas oné-mai iné-wai toé mendi, loasn ali reké de Mori Keraéng. 
GAL.4.24	Curup ho’o ata ca rapang. Iné-wai situt sua, ngong ného sua reké de Mori Keraéng: Hiat cengata oné-mai Poco Sinai agu loas sanggéd anak te ciri mendi, hitu dé hi Hagar. 
GAL.4.25	Hi Hagar hitu cama ného poco Sinai oné tana Arab, agu hia cama ného béndar Yérusalém agu sanggéd ro’éngn, ata te ho’on ciri mendi. 
GAL.4.26	Maik Yérusalém oné Surga, ngong iné-wai hitut toé mendi agu hia hitu endé dité. 
GAL.4.27	Ai manga tulis:
GAL.4.27	“Nakah ga, oé iné-wai toé wing ata toé dé’it manté loas anak!
GAL.4.27	Nakah ga, agu rai-raos ga,
GAL.4.27	oé hau ata toé dé’it beti ali loas!
GAL.4.27	Ai situt legong le ronad te manga do kolé anak
GAL.4.27	po oné-mai isét manga ronad.”
GAL.4.28	Agu méu asé-ka’én, cama ného hi Ishak, méu hitu anak-anak reké de Mori Keraéng. 
GAL.4.29	Ného danong, hia hitut loas landing ngoéng de manusia wahéng hia hitut loas lorong ngoéng de Nai Nggeluk, nenggitu kolé te ho’on ga. 
GAL.4.30	Maik co’o curup de Surak Nggeluk? Nenggo’oy, “Wur iné-wai mendi hitu agu anakn, ai anak diha hitu toé ngancéng ciri ata tiba mbatéy cama laing agu anak de iné-wai hitut toé mendi.” 
GAL.4.31	Landing hitu asé-ka’én, ité ho’o toé anak de iné-wai mendi hitu, maik anak de iné-wai hitut toé mendi.
GAL.5.1	Te ho’on ga ité ata céla, ai hi Kristus poli céla mosé dité. Landing hitu lencek kéta hesés agu néka éng kolé te tékék le mendo. 
GAL.5.2	Nuk di’a, aku hi Paulus taé agu méu, émé méu lorong wintuk sunat, hi Kristus toé kéta manga betuan latang te méu. 
GAL.5.3	Aku taé cangkalin kolé, néténg ata hitut lorong wintuk sunat, te hia hitu paka lorong sanggéd wintuk Taurat. 
GAL.5.4	Méu betém oné-mai hi Kristus, émé méu bengkes te patun le Mori Keraéng lut wintuk Taurat. Ali hitu, méu mosé be pé’ang mai widang de Mori Keraéng. 
GAL.5.5	Ai ali Nai Nggeluk agu ali imbi oné hi Kristus, ité géréng te patun le Mori Keraéng hitut bengkes dité. 
GAL.5.6	Ai latang te sanggéd ata situt nai ca anggit agu hi Kristus Yésus, sunat ko toé sunat toé manga betuan. Ata mésén kali, hanang imbi oné hi Kristus hitut si’ang le pandé momang haé ata. 
GAL.5.7	Danong méu rié di’a-di’am. Céing ata pangga méu wiga méu toé junggu lorong ngoéng de Mori Keraéng? 
GAL.5.8	Reku kudut néka lorong hitu, toé mai oné-mai Mori Keraéng hitut poli bénta méu. 
GAL.5.9	Cekoén kaut ragi ngancéng pandé beka sanggéd situt poli hamold. 
GAL.5.10	Imbi tu’ung laku, méu toé manga imbi cebanas ai poli nai ca anggit agu hi Kristus. Maik ata pandé karu-kak méu te tiba wahéngy, koném ného nia kaut ata hitu. 
GAL.5.11	Agu aku ho’o asé-ka’én, émé aku ngai keréba kin wintuk sunat, co’o tara wahéng kig aku lata? Ai émé aku ngai keréba kin wintuk sunat, panggol di Kristus toé ciri watu timpok laing kolé gi. 
GAL.5.12	Céwé di’an isé situt karu-kak méu, tu’i weki rud kaut!
GAL.5.13	Asé ka’én, bo tu’ung méu poli pilés kudut céla. Maik néka papé le méu céla hitu latang te pandé ndékok, maik nahé méu momang agu keturu cama taus. 
GAL.5.14	Ai sanggéd icid wintuk Taurat manga oné curup ho’o kauts, “Momang ga haé atam, cama ného momang weki rum.” 
GAL.5.15	Landing émé méu ramek agu kodel cama taus, jerék di’a, boto méu pandé ampus cama taus.
GAL.5.16	Betuan daku nggo’oy, Mosé koém lorong ngoéng de Nai Nggeluk, wiga méu toé lorong belek de wekis. 
GAL.5.17	Ai belek de weki galu taud agu ngoéng de Nai Nggeluk, agu ngoéng de Nai Nggeluk galu taud agu belek de weki, wiga cemoln ga méu toé pandé lorong apa ata ngoéng de méu. 
GAL.5.18	Maik émé méu téing wekis lorong titong de Nai Nggeluk, ali hitu méu toé kuasa le wintuk Tauratm. 
GAL.5.19	Ho’os belek de weki situ: loma, réngkes, belek da’at, 
GAL.5.20	io pina-naéng, janto, pulang tau, léwang tau, guér, rabo-tau, nuk kaut sékék de ru, biké agu behas, 
GAL.5.21	jogot, langu tuak, agu ramé hébo-hak. Latang te sanggéd taung situ, aku langga méu – cama ného hitut poli langgan laku danong – te céing kaut ata pandé sanggéd belek de weki situ, toé patun te manga oné weki serani. 
GAL.5.22	Maik ho’os wua de Nai Nggeluk: momang, nisang nai, hambor-libur, lembak, gawas, di’a gauk, junggu; 
GAL.5.23	nai ngalis agu maring weki ru. Toé manga wintuk ata léwangd tombo situ. 
GAL.5.24	Céing kaut ata ciri paéng di Kristus Yésus, hia poli panggol wekin agu sanggéd belek da’atn agu ngoéng don. 
GAL.5.25	Émé ité mosé ali Nai Nggeluk, mosé dité kolé paka titong le Nai Nggeluk. 
GAL.5.26	Néka mésé nai, néka kolé meget agu jogot cama taud.
GAL.6.1	Asé-ka’én, koném po hiat cengata haéng le méu lari lagé peréntan, méut mosé lorong Nai Nggeluk paka titong ata hitu le nai lembak nggere-oné salang molor. Jerék kolé wekis, kudut néka hena le damang. 
GAL.6.2	Campé-campé tau koém pola mendos. Émé nggitu, méu lorong wintuk di Kristusm. 
GAL.6.3	Ai émé hiat cengata doing mengit weki run, kali po toé, hia hitu ata adong weki run. 
GAL.6.4	Néténg weki paka kékér weki run, itu po hia ngancéng mengit weki run, agu toé lélo ba weki data bana. 
GAL.6.5	Ai néténg ata paka pola mendo de run. 
GAL.6.6	Agu hia hitut tiba toing te pecing hi Kristus, paka pati sanggéd cao-ca situt di’ad agu ata hitut toing hia. 
GAL.6.7	Néka wéléng! Mori Keraéng toé ngancéng te gegay ného anak koé. Ai apa ata weri data, hitu kolé ata kudut ako diha. 
GAL.6.8	Ai céing ata weri lut belek de weki, hia te tiba ampus oné-mai belek de weki run, maik céing ata weri lorong ngoéng de Nai Nggeluk, hia te tiba mosé tédéng lén ali Nai Nggeluk hitu. 
GAL.6.9	Ité ho’o néka maél te pandé di’a. Émé ité seber te pandé di’a situ, cemoln tai ité te ako agu nongko dani. 
GAL.6.10	Landing hitu rémé manga kin sokor latang te ité, mait ga ité pandé di’a agu sanggén ata, céwén kéta agu asé-ka’é ca imbi dité.
GAL.6.11	Lélo ga, mésé kétas hurup so’ot tulis daku latang te méu ali limé rug aku. 
GAL.6.12	Isé siot mésé nai ali ba weki, isé situ wingker kétas te dedek méu kudut sunatm. Pandé disé hitu, kudut néka hena le wahéng landing panggol di Kristus. 
GAL.6.13	Ai isé situt lorong wintuk sunat, toé tinu wintuk Taurats. Maik ngoéngd isé kudut méu lorong wintuk sunat, wiga isé ngancéng mésé nai landing tanda sunat oné weki de méu hitu. 
GAL.6.14	Maik aku toé gorig bombong rak, bo émé bombong rak oné panggol de Mori dité Yésus Kristus. Ai le mata Diha oné panggol, lino ho’o toé manga betuan latang te aku, ko aku latang té lino ho’o. 
GAL.6.15	Ai sunat ko toé sunat, toé manga betuan, maik ciri manusia weru, hitu kali ata manga betuan. 
GAL.6.16	Latang te sanggén ata situt lorong titong daku, nahé hambor-libur agu nabit wa’u oné isé agu oné isét Israél paéng de Mori Keraéng. 
GAL.6.17	Nggere-olon ga, néka manga ata pandé susa aku kolé, ai oné weki daku manga palas-tara, wetik-weki de Mori Yésus. 
GAL.6.18	Asé-ka’én, widang de Mori dité Yésus Kristus loréng nai de méu. Amén!
EPH.1.1	Oné-mai hi Paulus, rasul di Kristus Yésus lorong ngoéng de Mori Keraéng, latang te sanggéd weki serani oné tana Éfésus agu sanggéd ata imbi oné hi Kristus Yésus. 
EPH.1.2	Widang agu hambor-libur oné-mai Mori Keraéng, Ema dité, agu oné-mai Mori Yésus Kristus loréng méuy.
EPH.1.3	Naring ga Mori Keraéng agu Ema Mori dité hi Yésus Kristus. Hia, ngong hi Yésus Kristus poli berkak itén le sanggéd widang nggeluk oné Surga. 
EPH.1.4	Ai létang laing Hia, Mori Keraéng poli pilé ité be bolon dédék lino, kudut ité ciri nggeluk agu toé manga celad. 
EPH.1.5	Ali momang Diha, sanggéd ité poli wérétd te ciri anak Diha pu’ung du wangkan lut hi Yésus Kristus, ai hitu muing ngoéng Diha. 
EPH.1.6	Naring ga Mori Keraéng hitut mengit, ai létang laing le Anak MomangN, Hia momang tu’ung itéy. 
EPH.1.7	Ai landing le mata di Kristus, ité célad le Mori Keraéng, ngong Hia poli ampongd sanggéd ndékok dité. 
EPH.1.8	Pandé hitu Diha, ai Hia momang tu’ung itéy agu momangN hitu pati do latangt ité oné sanggéd nggalasN agu anorN. 
EPH.1.9	Lorong ngoéng de weki Run, Mori Keraéng poli si’ang oné ité latang te sanggéd situt pété ceha; lut nanéng agu lilekN. Poli wérétN Liha, nanéngN hitu te ciri jepeky oné hi Yésus Kristus. 
EPH.1.10	Ho’oy nanéngN hitu: sanggéd caoca, éta Surga ko oné lino, nai ca anggit agu hi Yésus Kristus tu’ad sanggéd caoca. 
EPH.1.11	Taé muing laku “oné hi Kristus”, ai ami poli tiba mbaté oné-mai Hia – ité ho’ot pu’ung du wangkan poli pilé Liha lorong ngoéng agu wérét de Mori Keraéng ata dédékd sanggéd cao-ca. – 
EPH.1.12	Wiga ité ata laring cain kéta bengkes oné hi Kristus, naring Mori Keraéng landing mengit Diha. 
EPH.1.13	Méu kolé ciri ro’éng Diham, ai méu poli dengé pedé molorN, ngong Keréba Di’a ata pandé selamak méu. Méu imbi oné Mori Yésus, landing hitu Mori Keraéng palas méu le Nai Nggeluk hitut poli rekéN. 
EPH.1.14	Nai Nggeluk hitu dé pa’arn mbaté dité, dengkir agu tiba sambé wiga ité ciri paéng de Mori Keraéng latang te naring mengit Diha.
EPH.1.15	Landing hitu, du poli dengén laku imbi de méu oné Mori Yésus agu momang de méu latang te sanggéd weki serani, 
EPH.1.16	aku kolé toé ké’ét te téti wali di’a landing méu. Aku nuk mtaung méu oné ngajig. 
EPH.1.17	Tegi kolé laku oné Mori dité Yésus Kristus, kudut Hia widang koé Nai Nggeluk te si’ang Mori Keraéng oné méu wiga méu pecing tu’ung Hiam. 
EPH.1.18	Aku gesar oné Mori Keraéng, kudut Hia pandé gérak nais, kudut méu ngancéng idep apa ata deming le méu oné-mai Mori Keraéng hitut poli bénta méuN. Te baé kolé le méu, co’o kéta penongn berkak ata manikn hitut poli ambin le Mori Keraéng latang te sanggéd weki serani. 
EPH.1.19	Lengn kolé mésén gori de Mori Keraéng ata penong kuasa oné weki dité ata imbi Hia. Kuasa de Mori Keraéng hitu cama ného kuasa hiot toé cung, 
EPH.1.20	hitut papé Liha du pandé to’o kolé hi Kristus oné-mai ata mataN agu téing osang baté lontoN oné racap wanang Diha éta Surga. 
EPH.1.21	Kuasa di Kristus hitu céwé langkas oné-mai sanggéd pemerénta ata cau kuasa, ata cau adak agu ata tu’a laing, ko céing kaut ata ciri tu’a laing, toé hanang mosé oné uwa te ho’on, maik agu mosé nggere-olon kolé. 
EPH.1.22	Sanggéd cao-ca poli kodad le Mori Keraéng na’a be wa-mai wa’i di Kristus agu téing hi Kristus oné weki serani te ciri Tu’a oné-mai sanggéd caoca. 
EPH.1.23	Weki serani situ ngong weki di Kristus, ata pandé jepek Liha te rapakd sanggéd cao-ca nia kaut wan.
EPH.2.1	Danong méu poli matas landing le lagéng agu ndékoks. 
EPH.2.2	Du hitu méu mosé lut ruku de lino ho’o, te junggu oné ata cau kuasa de awang ngong nai hitut weger kéta oné bahi-réha ata toé junggu oné Mori Keraéng. 
EPH.2.3	Bo danong sanggéd taung ité cama kolé ného isé. Du hitu mosé dité lut kaut belek da’at de weki agu nai dité. Ce-tu’ungn ité du hitu hena le rabo de Mori Keraéng cama ného ata bana situ. 
EPH.2.4	Maik nenggitu mésén lembak de Mori Keraéng, Hia momang tu’ung ité 
EPH.2.5	wiga du ité rémé mata naid landing le sanggéd lagéng dité, pandé mosé kolé ité Liha cama-cama agu hi Kristus. Jari, tara selamaks méu, landing le nai di’a de Mori Keraéng. 
EPH.2.6	Woko ité poli nai ca anggit agu hi Kristus Yésus, Mori Keraéng pandé mosé kolét ité cama-cama agu hi Kristus kudut perenta cama oné Surga. 
EPH.2.7	Mori Keraéng pandé hitu kudut nggere-olon tai, manusia ngancéng noing co’oy mésén momang de Mori Keraéng. Momang mésé hitu de Mori Keraéng toto oné ité létang laing hi Kristus Yésus. 
EPH.2.8	Woko méu imbi oné hi Yésus Kristus, itu tara momang agu pandé selamaks méu le Mori Keraéng. 
EPH.2.9	Hitu toé cir landing le rébok de méu, maik ali widang de Mori Keraéng, wiga néka manga ata mésé nai landing le hitu. 
EPH.2.10	Ité ho’o ata dédék de Mori Keraéng oné hi Kristus Yésus kudut pandé sanggéd gori di’a, ata bolon polig ambin le Mori Keraéng. Ngoéng Diha kudut ité selamak moséd.
EPH.2.11	Asé-ka’én ata toé Yahudi! Damang nuk, co’oy mosé de méu danong: ata Yahudi situt poli sunatd caro méu “ata toé sunatm”, ngong ata poli wetik wekid le limé de manusia. 
EPH.2.12	Du hitu méu toé nai ca anggit agu hi Kristus. Méu ata long agu toé rékéng ného ro’éng ata pilé le Mori Keraéng, agu toé manga tiba maki oné wérét hitut poli rekén, toé manga bengkes agu toé manga Mori Keraéng oné lino ho’o. 
EPH.2.13	Maik te ho’on ga, méu poli nai ca anggit agu hi Kristus Yésus hiot danong “tadang”, poli cirik “ruis” landing le mata Diha oné haju panggol. 
EPH.2.14	Ai weki Run hi Yésus Kristus ciri ata hambor ité. Hia pandé nai ca anggit sanggéd ata Yahudi agu ata toé Yahudi te ciri ca wa’u. Turéng rahit isé ngong maca tau disé, polig rencon li Kristus oné condo weki Run. 
EPH.2.15	Adak Taurat data agama Yahudi agu sanggéd perentan polig koarn li Yésus Kristus wiga sua wa’u situ ciri ca wa’u manusia weru ata nai ca anggit agu Hia. Le hitu dé, hi Kristus pandé hambor. 
EPH.2.16	Le mata di Kristus oné haju panggol, Hia poli pandé neki ca sua wa’u situ, wiga ampusd maca tau disé. 
EPH.2.17	Mai Diha te ba keréba hambor-libur oné méu ata toé Yahudi ata “tadang” oné-mai Mori Keraéng, agu hambor-libur oné ata Yahudi atat “ruis” agu Mori Keraéng. 
EPH.2.18	Lut hi Yésus Kristus sanggéd ité ata Yahudi ko ata toé Yahudi, le Mori Keraéng Nai Nggeluk pandé ruis agu Mori Keraéng Ema. 
EPH.2.19	Nenggitu dé, méu toég kolé rékéng ného ata long ko ata mai pé’ang-mai, maik cama-cama ciri ro’éng de Mori Keraéng. 
EPH.2.20	Méu poli hesé bétan ligéng ata tena le sanggéd rasul agu le sanggéd nabi, agu hi Kristus Yésus dé ciri watu menggin. 
EPH.2.21	Hia dé ata pandé heséd sanggéd mbaru situ, ciri mbaru ngaji latangt Mori Keraéng. 
EPH.2.22	Oné hi Kristus, méu kolé pandé hesé ciri osang ka’éng de Mori Keraéng agu Nai NggelukN.
EPH.3.1	Aku hi Paulus, campitn tara oné buig landing hi Kristus Yésus latang té méu ata toé Yahudi. 
EPH.3.2	Poli dengén le méu, landing le widang de Mori Keraéng téing gori oné aku te ba Keréba Di’a oné méut toé Yahudi. 
EPH.3.3	Mori Keraéng poli si’ang nanéngN hitut pété ceha agu poli tombon Liha oné aku. Latang te nanéngN hitut pété ceha, polig tulisn laku oné méu bolon. 
EPH.3.4	Émé bacang le méu, idep dé le méu pété ceha di Krisutus cama ného idep daku. 
EPH.3.5	Danong, pété ceha hitu toé dé’it toiy oné manusia, maik te ho’on ga, poli si’angn le Mori Keraéng Nai Nggeluk oné sanggéd rasul agu sanggéd nabi. 
EPH.3.6	Ho’oy pété ceha hitu: lut Keréba Di’a hitu, ata toé Yahudi ngancéng tiba sanggéd berkak de Mori Keraéng hiot danong ambi latangt ata Yahudi kanang. Sanggéd ata toé Yahudi poli ciri nggota de weki hitut ca agu tiba apa ata poli reké de Mori Keraéng létang laing hi Kristus Yésus. 
EPH.3.7	Mori Keraéng tabing widang oné aku, ngong gori keturu kudut wéwa Keréba Di’a hitu. Tiba laku widang hitu lut kuasa de Mori Keraéng hitut gori oné weki daku. 
EPH.3.8	Aku ho’o dé ata céwé bocikn oné-mai sanggéd taung weki serani. Maik Mori Keraéng téing aku widang ho’o: gori kudut wéwa Keréba Di’a oné sanggéd ata toé Yahudi latang te bora di Kristus ata toé ngancéng taungd. 
EPH.3.9	Ca salangn kolé, kudut létang laing aku te baé taung lata co’oy Mori Keraéng hitut dédék tanan wa béangn éta pandé cai olos nanéngN ata pu’ung danong main cehas Liha latang te lino ho’o. 
EPH.3.10	Te ho’on ga, ngoéng de Mori Keraéng lut weki serani, kudut sanggéd ata cau kuasa éta awang, pecing do tarad nggalas de Mori Keraéng. 
EPH.3.11	Pandé hitu de Mori Keraéng, lorong nanéngN hitut tédéng lén, ata pandé cai wan le létang di Kristus Yésus Mori dité. 
EPH.3.12	Ali imbi agu nai ca anggit oné hi Kristus, ité ndong te nia ngoéngd ngo oné Mori Keraéng déméng agu mésé imbid. 
EPH.3.13	Latang te hitu, tegi daku oné méu: néka soang laing kélo daku landing méu, ai sanggéd taung kélo daku situ kudut di’a sanggés méu.
EPH.3.14	Aku io agu suju hi Ema éta Surga, 
EPH.3.15	ai oné-mai Hi Ema hitu, sanggéd kilo oné Surga agu oné lino tiba ngasang Diha. 
EPH.3.16	Ngaji daku, nahé Mori Keraéng hitut mésé kéta mengitN, patun te pandé mberes nai de méu le Nai NggelukN, 
EPH.3.17	wiga landing imbis hitu, Mori Yésus ka’éng oné nai de méu agu mosé de méu ligéng le kuasa agu le momang. 
EPH.3.18	Ngaji daku, nahé méu cama-cama agu weki serani ngancéng pecing, ného niay ngénggan agu léwén, langkas agu délemn momang di Kristus, 
EPH.3.19	ata toé ngancéng pecing le utek de manusia, wiga méu penong le nai di’a de Mori Keraéng hitut besik. 
EPH.3.20	Le kuasa de Mori Keraéng hitut seber gorin oné weki dité, Hia ngancéng pandé céwé do kolé oné-mai apa ata tegi ko nuk dité. 
EPH.3.21	Bong koé ngasang de Mori Keraéng oné weki serani dengkir agu anak wan, létang laing hi Kristus Yésus. Naring ga Mori Keraéng dengkir tédéng lén. Amén.
EPH.4.1	Aku hi Paulus, ata bui landing keturu Mori Keraéng, toing méu: mosé koém ného taras ata poli bénta le Mori Keraéng. 
EPH.4.2	Nahé méu kali paka jinggop agu lembak. Toto kali momangs hitu oné campé tau, 
EPH.4.3	agu mping koém te mosé hambor agu te nai ca anggit ata poli widang le Nai Nggeluk, kudut manga tédéng kin oné méu. 
EPH.4.4	Hanang cay kali weki agu cay kali Nai Nggeluk, nenggitu kolé méu tara béntas, kudut cay kali bengkes. 
EPH.4.5	Cay kali Mori Keraéng, cay kali imbi, cay kali cebong le waé serani, 
EPH.4.6	cay kali Mori Keraéng ata ciri Ema de sanggén manusia. Hia dé Morin tanan wa, béangn éta, ata gori agu kuasa sanggéd ménan. 
EPH.4.7	Maik néténg-néténg ité, poli tiba widang oné-mai hi Kristus Yésus. 
EPH.4.8	Itu tara manga tulis oné Surak Nggeluk,
EPH.4.8	“Du Hia ngo nggere-éta osang langkas,
EPH.4.8	dadé Liha dod ata bui; téing Liha sanggéd widang oné manusia.”
EPH.4.9	Jari, émé nggo’o taé: “Ngo nggere-éta”, betuan te laring cain Hia polig wa’u oné osang ata teke-wan de lino ho’o. 
EPH.4.10	Hia ata poli wa’u nggere-wan, Hia kolé ata poli ngo nggere-éta osang langkas ata céwé langkas oné-mai sanggéd awang, wiga sanggéd tanan wa, béangn éta, penong ali néraN. 
EPH.4.11	Hia ata widang sanggéd nabit oné manusia: ata iwod Liha téti te ciri rasuls, ata iwod ciri nabis, ata iwod ciri ata wéwad Keréba Di’a hitu, agu ata iwod kolé téti ciri gurus te titong weki serani. 
EPH.4.12	Pandé so’o Diha kudut jemut taung widang weki serani te gori keturu latangt Mori Keraéng agu te pandé téti étan weki di Kristus. 
EPH.4.13	Ali hitu, sanggéd taung ité ciri ca anggit kali oné ca imbi, agu baé pa’éln latang te Anak de Mori Keraéng. Ité ciri bisat, ata tambang cuku tambang besikd ného hi Kristus. 
EPH.4.14	Ité toé ciri ného anak koé kolét, hitut lingu-langu le bombang toing disét joak, ai toing disé situt penong joak pandé wéléng ata. 
EPH.4.15	Maik céwé di’an, ali mberes cau molor oné momang, beka kéta besik dité oné Hia, ngong hi Kristus ata ciri Tu’a laing dité. 
EPH.4.16	Le wintuk Diha, péris di’a kéta sanggéd weki agu pandé ndeng taud oné gori keturu. Émé néténg weki gori lorong toing ata di’an, toét-toé sanggéd weki situ uwa ciri tu’as agu mberes létang le momang.
EPH.4.17	Le ngasang de Morin, aku taé agu si’ang tu’ung oné méu: Néka mosé ného ata siot toé pecing Mori Keraéng agu nuk ata toé manga betuad. 
EPH.4.18	Nendep nuk disé ga, toé pecing lisé mosé hitut téing de Mori Keraéng, landing le bodok agu ku’akd. 
EPH.4.19	Nuk disé dempul gi, wiga isé téing wekid lorong belek da’at agu biber kéta naid te pandé sanggéd wintuk da’at. 
EPH.4.20	Maik Mori Yésus Kristus hitut pecing de méu, toé nenggituy. 
EPH.4.21	Méu poli dengéd toing Diha. Méu ata lorong Mori Yésus, poli kolé dengén le méu gauk de Mori Keraéng ata manga oné Hia. 
EPH.4.22	Landing hitu, okés gauk agu ba weki de méu ata laséng olo main, ai sanggéd situ pandé rowak agu wéléng méu. 
EPH.4.23	Nahé nais agu nuks, célung te ciri weru taung. 
EPH.4.24	Nahé méu kali mosé ného manusia weru ata poli dédék lorong baté ngoéng de Mori Keraéng, ngong gauk molor, nggeluk agu toé mbéko-mbakot. 
EPH.4.25	Landing hitu, méu néka manga nggopét cama taus, ai ité asé kaé ca imbi oné hi Kristus. 
EPH.4.26	Émé rabo méu, néka landing le hitu pa’um oné ndékok: néka tédéng leson kéta rabo 
EPH.4.27	boto manga sokorn jing da’at. 
EPH.4.28	Ata laséng tako, néka tako kolés. Céwé di’an hia gempur kéta te gori te ita na’ang bara agu wéngko weki, wiga ngancéng campé ata lénggé. 
EPH.4.29	Néka manga curup da’at, maik curup di’a kali latang te pandé téti éta mosé disét séngétn, wiga isé tiba widangs. 
EPH.4.30	Méu néka pandé wéong Nai Nggeluk de Mori Keraéng hitut poli palas méu du leso turung tiba selamak. 
EPH.4.31	Pandé mora kéta taung sanggéd beti nai, mek agu rabo, léwang agu loér tau, pocu tau ko sanggéd ba weki ata da’atd. 
EPH.4.32	Maik méu kali poro réncéng koém cama taus, penong ali momang agu ampong cama taus, ného Mori Keraéng poli ampong méun le létang laing hi Yésus Kristus.
EPH.5.1	Méu anak ata momang de Mori Keraéng, landing hitu méu paka tunti koé toming de Mori Keraéng. 
EPH.5.2	Mosé koém oné momang, ného hi Kristus Yésus poli momang méun. Hia poli condo wekiN latang te ité, cama ného takung hélang ata bengén wiga cembes nain Mori Keraéng. 
EPH.5.3	Méu dé ro’éng de Mori Keraéng, landing hitu sanggéd pandé da’at ného ngoéng ata, pandé ata toé patun ko gomeng, toé kopn te manga oné bahi-réha méu ného ata naun latang te sanggéd weki serani. 
EPH.5.4	Nenggitu kolé latang te curup da’at siot toé manga betuad, ko siot pina-naéng – ai sanggéd situ toé kopd – ata céwé di’an étan reweng wali di’a kamping Mori Keraéng. 
EPH.5.5	Nuk di’a-di’a ho’o: ata mbérong, ata réngkes, ko ata gomeng, betuan ngong ata io pina-naéng, toé ngancéng tiba lahén oné-mai adak di Kristus agu de Mori Keraéng. 
EPH.5.6	Méu néka wéléng landing le curup data siot toé manga betuan, ai curup disé situ pandé siro rabo de Mori Keraéng. 
EPH.5.7	Landing hitu, méu néka haé reba agu isém. 
EPH.5.8	Bo tu’ung danong méu ka’éng oné nendepm, maik te ho’on méu ka’éng oné gérak de Mori Keraéng. Ali hitu, méu paka mosé ného anak de gérakm, 
EPH.5.9	ai gérak hitu cir wua di’a, agil agu molor. 
EPH.5.10	Mping koém gori apa ata henan oné Mori Keraéng. 
EPH.5.11	Néka lut le méu pandé oné nendep situt toé manga cir laingd, ata céwé di’an si’ang taungs le méu tombod pandé da’at situ. 
EPH.5.12	Ai koném po le caro kauts apa ata pandé disé oné osang pété ceha, ngancéng ritak laing. 
EPH.5.13	Maik sanggéd cao-ca situt téa le géraks, te si’ang itad. 
EPH.5.14	Itu tara mangan curup nenggo’o: “Welam ga, oé méut toko agu to’om ga oné-mai ata mata, ai hi Kristus te pandé gérak méuy.” 
EPH.5.15	Landing hitu, nuk di’a-di’a, riko koé ba wekis. Néka mosé ného ata bapa, maik mosé koé ného ata nggalas nai. 
EPH.5.16	Papé di’a sokor ata manga oné méu, ai leso te ho’on ga, do kéta da’atd. 
EPH.5.17	Landing hitu méu néka ného ata bodokm, maik di’a koé wuli-wekis kudut pecing ngoéng de Mori Keraéng. 
EPH.5.18	Néka langum le anggor, ai anggor hitu pandé kéngko belek da’at, maik poro méu kali penong le Nai Nggeluk. 
EPH.5.19	Papé le méu mazmur oné tombo cama taus, rengguk déré naring Mori Keraéng mai wa-mai nain. 
EPH.5.20	Wali di’as sanggéd cao-ca oné ngasang de Mori dité Yésus Kristus latang te naring Mori Keraéng Ema dité. 
EPH.5.21	Jinggop koé ba weki cama taus ali junggu oné hi Kristus.
EPH.5.22	Oé méut ngasang wina! Lorong koé ronas ného lorong Mori Keraéng, 
EPH.5.23	ai rona hitu tu’a de wina cama ného hi Kristus tu’a data weki serani. Hia dé ata pandé selamak weki serani ného weki de Run. 
EPH.5.24	Landing hitu, ného weki serani lorong hi Kristus, nenggitu kolé wina paka lorong ronan oné ka’éng kilo. 
EPH.5.25	Oé méut ngasang rona! Momang koé winam ného hi Kristus poli momang agu poli téing wekiN latang te weki serani. 
EPH.5.26	Gori hitu di Kristus, kudut pandé nggélok weki serani le waé nggeluk agu le toingN, poli hitu podos Liha weki serani situ oné Mori Keraéng. 
EPH.5.27	Ali hitu, hi Kristus téing osang di’a latang te weki serani situ déméng angos, nggélok agu toé manga celad bolo-mai rangaN. 
EPH.5.28	Nenggitu kolé rona paka momang winan cama ného momang weki run. 
EPH.5.29	Céing ata momang winan, ngong momang weki run. Ai toé dé’it manga ata kodo weki run, maik tinu agu sapong liha cama ného hi Kristus sapong weki serani. 
EPH.5.30	Pecing hitu lité, ai ité nggota weki di Kristus. 
EPH.5.31	Landing hitu, ata rona legong endé-eman kudut lut neki ca agu winan, wiga isét sua situ ciri ca wekis. 
EPH.5.32	Curup ho’o délem betuan, ngong woé-joé di Kristus agu weki serani. 
EPH.5.33	Latang te sanggés taung méu: rona paka momang winan cama ného momang weki run, nenggitu kolé wina paka momang ronan.
EPH.6.1	Oé méut ngasang anak! Lorong koé ata tu’as ného toing di Kristus, ai hituy pandé ata patun agu molorn. 
EPH.6.2	Hiang ga endé agu emam. Ho’oy perénta ata mésén oné-mai Mori Keraéng, ného hitut si’ang oné-mai reké ho’o: 
EPH.6.3	Kudut méu cébo agu léwé mosés oné lino. 
EPH.6.4	Agu méut ngasang ema, néka kéngko rabo de anaks, maik titong isé oné sanggéd toing de Mori Keraéng. 
EPH.6.5	Oé méut mendi laing! Lorong koé perénta de sengajis ata manga oné lino ho’o. Pandé le méu hitu landing le hiang ko sundur mai wa-mai nain, cama ného pandé latang te hi Kristus. 
EPH.6.6	Pandé de méu hitu néka hanang bolo-mai ranga disé kanang, kudut te nisang nai agu te tiba naring de sengajis oné lino ho’o. Maik poro gori de méu hitu ného mendi di Kristus ata nggalas nai pandé sanggéd ngoéng de Mori Keraéng. 
EPH.6.7	Pandé ga cang agu nisang nais ného keturu weki run Mori Keraéng, toe keturu sengajis. 
EPH.6.8	Nuk di’a-di’a, te néténg ata, mendi ko toé mendi, manga tiba lahén oné-mai Mori Keraéng latang te sanggéd pandé di’a situ. 
EPH.6.9	Latang te méut sengaji laing weli ga: poro nenggitu kolé gauks kamping sanggéd mendis. Néka manga mtaung ngerek mendi. Nuk dé, méu agu sanggéd mendi situ cay kali sengajis, ngong Mori Keraéng ata manga éta Surga. Hia toé manga lélo taran ata.
EPH.6.10	Méu weli ga, poro mberes koém oné kuasa de Mori Keraéng. 
EPH.6.11	Papé taungs harat de Mori Keraéng, kudut méu ngancéng dungkang nggopét de jing da’at. 
EPH.6.12	Tili-mpoét dité, toé te dungkang manusia, maik te dungkang sanggéd mberes de jing da’at ata cau kuasa te ho’on. 
EPH.6.13	Landing hitu papé taungs sanggéd harat de Mori Keraéng, kudut méu ngancéng dungkang oné leso da’at hitu, wiga ngancéng ta’ang sanggéd purak data bali. 
EPH.6.14	Jari hesé cedek kis, papé kendik molor agu baju rampas agilm. 
EPH.6.15	Poro sundur koé te wéwa Keréba Di’a, ata ngancéng ba hambor-meler milung sepatus: 
EPH.6.16	Oné néténg sokor, papé ga nggiling imbis, ai ali nggiling hitu méu ngancéng te pandé pesas sanggéd pana api oné-mai jing da’at. 
EPH.6.17	Tiba ga songkok waja selamak agu keléwang de Nai Nggeluk, ngong reweng de Mori Keraéng. 
EPH.6.18	Pandé taung situ le méu cang agu ngaji, te tegi campé oné-mai Mori Keraéng. Ngaji ga lété leso tegi titong de Nai Nggeluk, jerék koé oné ngajis agu néka beténg ngaji hitu latang te weki serani. 
EPH.6.19	Ngaji kolém latang te aku, kudut émé curupk aku, Mori Keraéng widang oné aku curup ata molorn. Ali hitu, aku harat naig te tombos sanggéd pété ceha latang te Keréba Di’a hitu. 
EPH.6.20	Landing le Keréba Di’a hitu dé, aku ciri cengata ata wuat laing le Mori Keraéng agu ho’o ga rémé oné bui kig. Ngaji koém, kudut aku toé rantang te ba wéwa Keréba Di’a hitu.
EPH.6.21	Kudut méu kolé pecing keréba latang te aku, itu tara hi Tikhikus, asé-ka’é ca imbi dité ata momang kétay agu ata juggu oné keturu latang te Mori Keraéng, te toi taungs oné méu. 
EPH.6.22	Latang te hitu dé, tara jeran hia laku te ngo oné méu, kudut méu pecing keréba latang te ami agu kudut hia lémbu nai de méu. 
EPH.6.23	Asé-ka’én, nahé Mori Keraéng Ema agu Mori dité hi Yésus Kristus téing nai ca anggit agu momang tau oné weki serani, wiga meku kin imbis oné hi Kristus. 
EPH.6.24	Berkak de Mori Keraéng loréng méut momang Mori dité hi Yésus Kristus, ali momang ata toé ngancéng moran.
PHP.1.1	Oné-mai hi Paulus agu hi Timotéus, mendi di Kristus Yésus. Latang te sanggéd ata nggeluk ata nai ca anggit agu hi Kristus Yésus oné Pilipi agu latang te diakon agu sanggéd ata lami weki serani.
PHP.1.2	Widang agu hambor-libur oné-mai Mori Keraéng Ema dité agu oné-mai Mori Yésus Kristus, loréng méuy.
PHP.1.3	Néténg kali nuk méug, aku wali di’a kamping Mori Keraéng. 
PHP.1.4	Cembes kéta nai daku oné néténg ngaji latang te sanggés taung méu. 
PHP.1.5	Aku wali di’a kamping Mori Keraéng ali nai ca anggit de méu te ba Keréba Di’a, pu’ung du leso laring cain dengkir te ho’on. 
PHP.1.6	Weki run kéta Mori Keraéng ata pu’ungn gori hitu latang te méu. Itu tara imbin laku te Hia kolé te pandé ruda olon gori hitu dengkir du leso cai kolén hi Kristus Yésus. 
PHP.1.7	Bo tu’ung naun te aku nuk nenggituk latang te sanggés taung méu, ai méu manga oné nai dakum. Céwén kolé, méu cama-cama agu aku tiba widang de Mori Keraéng, te ho’on du aku rémé oné buig ko danong du be pé’ang-mai buig te kambé agu te ndengn Keréba Di’a hitu. 
PHP.1.8	Pecing le Mori Keraéng te aku kembung kéta méuk, ného momang agu mohas di Kristus Yésus.
PHP.1.9	Ho’oy ngaji daku latang te méu: “Nahé momang de méu tambang bekan oné Mori Keraéng agu haé ata, agu tambang bekan pecing ata molord agu nuk ata nggalasn.” 
PHP.1.10	Landing hitu, méu ngancéng pilé nia ata di’an kudut nggeluk mosés agu toé manga celas du leso mai kolén hi Kristus. 
PHP.1.11	Mosé de méu penong molor le pandé de weki run hi Yésus Kristus, wiga ngancéng bong agu naring Mori Keraéng.
PHP.1.12	Asé-ka’én, ngoéng daku paka pecing le méu apa ata jari oné weki daku ho’o ga, kali te tambang beka Keréba Di’a. 
PHP.1.13	Cemoln ga si’ang taung latang te sanggéd ata lami mbaru de raja agu sanggéd ata bana oné béndar ho’o, te aku oné buik landing hi Kristus. 
PHP.1.14	Céwén kolé dod asé-ka’é ata imbi Mori Keraéng tambang kéta imbid landing bui daku ho’o, wiga tambang kolé harat nai te wéwa reweng de Mori Keraéng. 
PHP.1.15	Manga ata wéro keréba latang te hi Kristus ali kodo agu léwang tau, maik manga kolé ata wéro keréba latang te Hia ali nai di’a. 
PHP.1.16	Isé so’o wéro keréba latang te hi Kristus ali momang, ai pecing lisé te gori daku cé’é ho’ok kudut kambé Keréba Di’a. 
PHP.1.17	Maik situt iwod wéro keréba hi Kristus ali nuk weki rud agu ali get toé molor. Bet disé, ali hitu ngancéng tambang mendo susa daku oné bui.
PHP.1.18	Maik, toé manga co’on! Ai koném po nenggitu, keréba kin hi Kristus laing salang molor ko salang toé molor, nisang kin nai daku. Nisang naig daku ho’o, 
PHP.1.19	ai pecing laku du cemoln sanggéd taung so’o, aku tiba selamak ali ngaji de méu agu campé de Nai di Yésus Kristus. 
PHP.1.20	Ai ata kembung agu bengkes kéta laku te aku oné sanggéd cao-ca toé manga cau ritakg. Ai ného du wangkan, nenggitu kolé te ho’on keréba laku bong di Kristus oné wekig ali harat nai du mosé ko du matag. 
PHP.1.21	Nenggo’oy cau daku: moség latang te hi Kristus, agu matag ngong ontong. 
PHP.1.22	Landing émé mosék oné lino ho’o aku ngancéng gori ata manga betua laingn, maik toé pecing laku niay ata pilé dakun. 
PHP.1.23	Nai daku do’ong nggere-olo, dungki nggere-musi: Aku nanang ngo te ka’éng cama agu hi Kristus, ai hitu muing ata céwé di’an. 
PHP.1.24	Maik céwé mésé kolé sékékn ka’éng oné lino ho’o, latang te di’a de méu. 
PHP.1.25	Ata tu’ungn kéta: Aku te ka’éng cama-cama kolé agu sanggés méu, kudut tambang mberes agu nisang nais oné imbi. 
PHP.1.26	Ali hitu, angos de méu latang te hi Kristus Yésus tambang don landing aku, émé aku kolé nggere-oné méuk.
PHP.1.27	Mosé de méu paka helek lorong Keréba Di’a di Kristus. Wiga, émé maik aku, ita laku; agu émé toé maik aku, dengé kin laku te méu cedek kis hesés oné nai ca anggit agu tuka ca léléng te rébok latang te imbi hitut todo oné mai Keréba Di’a. 
PHP.1.28	Néka kéta manga rantang agu ata balis. Rani nai situ de méu te ciri tanda ampus latang te ata bali, maik ciri tanda selamak latang te méu, ai rani nai hitu mai oné-mai Mori Keraéngn. 
PHP.1.29	Ai Mori Keraéng poli widangn oné méu, toé hanang latang te imbi oné hi Kristus, maik latang te cukung susa kolé latang te Hia. 
PHP.1.30	Ného danong ita le méu co’oy mpingn seber daku, nenggitu kolé te ho’on dengé kin le méu mpingn seber daku hitu.
PHP.2.1	Ali nai ca anggit agu hi Kristus, méu tiba mberes, lémbu le momangN agu ciri ca nai oné Nai Nggeluk, wiga méu momang agu mohas taum. 
PHP.2.2	Landing hitu, nenggo’oy dé ba weki de méu kudut pandé jepek nisang nai daku: méu paka nai ca anggit, tuka ca léléng oné ca momang, ca wakar agu ca salangm. 
PHP.2.3	Méu néka kawé kaut sékék de ru ko naring ata oké-bon. Maik, poro ali jinggop de méu, hiat cengata lélo ata bana céwé mésé oné-mai weki run. 
PHP.2.4	Néka manga ata nuk kaut sékék de run, maik nuk kolé sékék data bana. 
PHP.2.5	Oné mosé cama-cama, paka manga oné méu nuk nai ného ata manga oné hi Kristus Yésus: 
PHP.2.6	Hia koném po ca tara agu Mori Keraéng, maik toé rékéng Liha ca tara agu Mori Keraéng hitu, cama ného paéng Run hiot paka mo’engy. 
PHP.2.7	Maik, Hia poli pandé wa’u wa weki Run, agu ba tara de mendiy te ciri manusiay. 
PHP.2.8	Oné taraN ného manusia, Hia poli pandé wa’u wa weki Run, lorong ngoéng de Mori Keraéng, ngot dengkir mataN oné haju panggol. 
PHP.2.9	Itup tara téti étan Hia le Mori Keraéng agu widang oné Hia ngasang bétan sanggéd ngasang. 
PHP.2.10	Kudut hiang ngasang de Mori Yésus, sanggéd ata manga éta awang, oné lino ko be wa-mai lino, tikul taungs. 
PHP.2.11	Sanggéd taung isé, imbi te Hi Yésus Kristus hitu Mori, wiga bongn ngasang de Mori Keraéng, Ema!
PHP.2.12	Asé-ka’én, ata momang laku! Ného danong méu lorong mtaungm aku, landing hitu kong jepek kin selamak de méu ali jejer agu rantang Mori Keraéng, toé hanang ného du manga kig aku, maik céwén kéta ho’o ga du aku toé manga agu méuk. 
PHP.2.13	Weki run kéta Mori Keraéng ata widang oné méu, ot téti nai ot ngancéng pandé cembes nai Diha. 
PHP.2.14	Pandé ga sanggéd cao-ca néka ali ndu’us agu léwang tau. 
PHP.2.15	Ali hitu, méu ciri anak de Mori Keraéng ata toé copél agu toé manga celas ného ata nai da’at agu ata wéléng de uwa ho’o, wiga méu manga néram te gérak oné bahi-réha isé, ného néra de ntala, 
PHP.2.16	ai méu ba keréba reweng ata téing mosé. Wiga aku ngancéng bombong-rak du leso cai kolén hi Kristus, ai toé oké bon nomber-dara agu ta’ong susa daku. 
PHP.2.17	Maik koném po bowoy dara daku du takung agu du ngaji lorong imbi de méu, aku nisang kéta nai cama laing agu méu. 
PHP.2.18	Méu kolé paka nisang-nai nenggitum cama laing agu aku.
PHP.2.19	Le bengkes campé de Mori Yésus, aku wuat hi Timotéus te gélang ngo oné méu, kudut temer kin nai daku ali dengé keréba latang te méu oné-mai hia tai. 
PHP.2.20	Toé manga cengatan kolé ata nai ca anggit, tuka ca léléng agu aku ata tu’ung-tu’ung kéta te nuk sékék de méu. 
PHP.2.21	Ai sanggéd taung ata iwod nuk kaut sékék de weki rud, toé nuk sékék di Kristus Yésus. 
PHP.2.22	Pecing le méu, polig si’angn junggu di Timotéus agu hia poli campé akun oné gori keturu Keréba Di’a cama ného anak ata campé eman. 
PHP.2.23	Du poli si’angn co’oy lakon perkara daku, hiay dé ata wuat laku kudut gélang ngo oné méu. 
PHP.2.24	Imbi laku, le campé de Morin te weki rug kolék aku gélang kudut ngo la’at méu.
PHP.2.25	Lari nggitun, rékéng laku te jera kolé nggere-oné méu hi Épafroditus, ata poli wuat le méu danong latang te keturu aku. Hia poli ciri haé reba ca imbi daku agu haé reba ca gori daku. 
PHP.2.26	Hia kembung kéta sanggés taung méu agu wéong kéta nain, ai dengé le méu beti diha. 
PHP.2.27	Bo tu’ung hia beti kudut matay, maik Mori Keraéng momang kin hia; toé hanang hia, maik aku kolé, kudut néka tambang koléy wéong nai daku. 
PHP.2.28	Itu tara gélang-gélang kaku te wuat hia, ai émé méu ita hiam, méu ngancéng nisang kolé nais agu rehong koé wéong nai daku. 
PHP.2.29	Jari, tiba koé hia ali cembes-nai oné ca imbi agu Morin. Hiang ga sanggéd ata situt ného hia. 
PHP.2.30	Ai hia kudut matay landing gori latang te hi Kristus; hia ngoéng te oké mosén latang te pandé penong situt toé rapak oné gori keturu de méu latang te aku.
PHP.3.1	Asé-ka’é daku! Méu weli ga, paka nakam oné Mori Keraéng. Toé manga mendon laku te malék kolé tulis tombo ho’o oné méu, kudut irip méu. 
PHP.3.2	Jerék koém agu ata situt pandé da’at kanang gorid, ai isé situ patun te caro acus. Isé sutut kétas, te paka sunat taung sanggéd ata. 
PHP.3.3	Maik, ité ho’o ata poli sunat tu’ung kéta; toé isé. Ai ité toé deming adak ata pandé de manusia. Ité suju Mori Keraéng le titong de Nai Nggeluk, agu wali di’a lité landing le nai ca anggit agu hi Kristus Yésus. 
PHP.3.4	Bo kali tu’ungn, aku kolé manga tanjéng latang te adak ata pandé de manusia.
PHP.3.4	Émé manga ata bana bombong-rak laing landing adak ata pandé de manusia, céwén kolé aku: 
PHP.3.5	aku poli sunat oné leso te alon; aku ho’o ata ici tana kéta oné-mai wa’u Israél, oné-mai panga di Bényamin, ata Ibrani pu’u. Latang te cau adak Taurat, aku ho’o ata Farisik. 
PHP.3.6	Le ndengn cau adak Taurat, wiga aku buber kéta te wahéng weki serani. Jari, émé rékéng latang te molor oné adak Taurat, aku toé manga celag. 
PHP.3.7	Maik apa ata danong ciri ontong latang te aku, te ho’on ciri rowak landing hi Kristus. 
PHP.3.8	Ngot sanggéd cao-ca rékéng laku toé manga betuad. Latang te aku, pecing hi Kristus Yésus Mori daku hitu céwé angos oné-mai sanggéd taung cao-ca. Landing ali Hia, aku poli ledo sanggéd taung situ ai rékéng laku sanggéd situ ného wéangs, kudut aku tiba hi Kristusk 
PHP.3.9	agu ciri nai ca anggit oné Hia. Molor daku ho’o, toé ali molor de rug méséng lorong Adak Taurat, maik molor hitut widang de Mori Keraéng landing imbi oné hi Kristus. 
PHP.3.10	Ca kaut ngoéng daku: pecing Hia agu manté kuasaN te to’o kolé, neki ca oné ta’ong susaN agu ce tara ného Hiak oné mataN. 
PHP.3.11	Cemoln ga, aku bengkes te to’o kolé oné-mai mata.
PHP.3.12	Curup daku toét nenggo’o, jepek agu besik kétak aku ga, maik aku toé ké’ét mping te dolong koso nolak ata poli ambin li Kristus Yésus. 
PHP.3.13	Asé-ka’én, ce tu’ungn weki rug aku toé noing te polig tiban koso nolak hitu. Ho’o ata pandé daku: hémongs laku ga apa situt polid, ai te ho’on ga aku mping te dolong situt manga bolo-mai. 
PHP.3.14	Itu tara toé ké’étg aku mping kudut haéng ontong du turung cemoln, ngong mosé tédéng lén éta Surga; latang te hitup tara béntad ité le Mori Keraéng lorong hi Kristus Yésus.
PHP.3.15	Landing hitu, mait ga ité hitut tu’ag oné imbid, nenggitu koé idepd. Maik, émé manga oné-mai méu ata woléng nuk, weki Run Mori Keraéng dé ata pandé si’angn oné méu. 
PHP.3.16	Ata di’an, co’om pandé ruda oloy lité idep hitu lorong wintuk hitut poli mangan dengkir te ho’on.
PHP.3.17	Asé-ka’én, lorong koé toming dakum agu lut koé isé siot mosé cama ného ami ata ciri toming latang te méu. 
PHP.3.18	Ai ného hitut dongkalin laku poli taé oné méu, agu ho’oy si’ang kolén laku cang agu rétang’g, dod ata da’at ba wekid ata pandé rowak betuan mata di Kristus oné panggol. 
PHP.3.19	Cemold isé situ ampus taungs, ai tuka rud ciri Mori Keraéng disé, copél disé ciri angos disé, nukd hanang oné perkara de lino. 
PHP.3.20	Maik ité ho’o ro’éng de Surga. Nitu-main dé cain Raja Ata Sambé dité, Mori Yésus Kristus hitut géréng dité. 
PHP.3.21	Hia kudut pandé caling weki dité ho’ot mericu, wiga ce tara agu weki angos Diha, lorong kuasaN hitut ngancéng pandé koda sanggéd cao-ca.
PHP.4.1	Landing hitu asé-ka’én, ata momang laku, nahé mosé de méu tu’ung-tu’ung imbi oné Morin. Aku kembung kéta méuk. Méu dé pandé bombong rak daku, wiga cembes nai daku!
PHP.4.2	Enu Éuodia agu Sintikhé weta daku, méu paka nai-ca anggit oné Morin. 
PHP.4.3	Ngot tegi kolé laku hau Sunsugos, haé reba daku ata junggu: campé koé isét sua. Ai isé poli mping cama laing agu akud oné wéro Keréba Di’a. Nenggitu kolé haé reba daku hi Kléméns agu haé reba daku situt iwod, ata manga ngasangd oné Buku Data Mosé. 
PHP.4.4	Nisang ga nais oné Morin! Cangkalin kolé taé laku: Nisangm ga! 
PHP.4.5	Poro nai di’a de méu pecing taung lata do. Ai ruisn ga te caiy Mori Yésus! 
PHP.4.6	Méu weli ga, néka simpungm latang té apa kaut. Maik, tombo taung sanggéd ngoéngs oné Mori Keraéng du ngaji agu du téing wali di’a. 
PHP.4.7	Hambor-libur de Mori Keraéng ata toé kéta ngancéng idep le manusia, te sémbéng nai agu nuk de méu ata nai ca anggit oné hi Kristus Yésus.
PHP.4.8	Jari, cemoln ga asé-ka’én, nuk koé taungs le méu sanggéd taung ata molord, ata mengitd, ata agild, ata nggelukd, ata di’ad te séngét agu sanggéd siot carod basa-di’a agu naun te narings. 
PHP.4.9	Pandé taungs le méu apa kaut ata poli nungkud, ata poli tibad, ata poli dengéd agu ata poli ita de méu oné aku. Ali hitu, Mori Keraéng pu’un hambor-libur te loréng méuy.
PHP.4.10	Nisang kéta nai daku oné Morin, ai cemoln ga nuk agu doing de méu todo koléy latang te aku. Bo tu’ung manga mtaung nuks méu latang te aku, maik toé manga sokors te pandé. 
PHP.4.11	Curup daku ho’o toé ali géong, ai aku poli nungku te rapak wekig oné sanggén apa kaut. 
PHP.4.12	Pecing laku, apa betuan géong hitu agu pecing kolé laku apa betuan héla-haé hitu. Oné pété apa kaut, toé manga can ata ceha laingd latang te aku; oné pété becur ko du pété darem, oné pété héla-haé ko oné pété géong. 
PHP.4.13	Sanggéd cao-ca ngancéng tanggongs laku oné Hia ata téing mberes latang te aku. 
PHP.4.14	Maik di’a kolé pandé de méu, ai méu poli ta’ong susa cama agu aku. 
PHP.4.15	Oé ata Philipi, baé kolé le weki rus méu; du aku mai oné-mai tana Makédonia te pu’ung wéro Keréba Di’a, toé manga cengatan koé weki serani ata tukeng aku oné pété téing agu tiba; hanang méu kali. 
PHP.4.16	Du aku gori oné Tésalonika, méu poli ca-suangkali téing campé latang te aku. 
PHP.4.17	Landing toé campé situt téing de méu ata kawé daku, maik cir ata pandé tambang mésén ontong de méu. 
PHP.4.18	Te ho’on aku poli tiba sanggén taung sékék oné-mai méu, ngot céwé do nitu main. Sanggéd taung katu de méu lut hi Épafroditus polis tibad laku ga. Sanggéd téing de méu situ ného néndong de takung latangt Mori Keraéng, agu tibas Liha ali cembes-nai. 
PHP.4.19	Mori Keraéng daku te téing sanggéd sékék de méu lorong bora agu mengit Diha oné hi Kristus Yésus. 
PHP.4.20	Bong koé ngasang de Mori Keraéng Ema dité, dengkir tédéng lén! Amén.
PHP.4.21	Tombo koé le méu, tabé daku latang te sanggéd weki serani ata imbi oné hi Kristus Yésus. Tabé latang té méu oné-mai asé-ka’é ca imbi ata cama laing agu akus. 
PHP.4.22	Tabé latang té méu oné-mai sanggéd weki serani, céwén kéta oné-mai isét gori oné mbaru de Kaisér. 
PHP.4.23	Berkak de Mori Yésus Kristus loréng méuy!
COL.1.1	Oné-mai hi Paulus, rasul di Kristus Yésus ali ngoéng de Mori Keraéng, agu hi Timotéus asé-ka’é dité, 
COL.1.2	latang te weki serani agu ata imbi oné hi Kristus oné tana Kolosé. Widang agu hambor-libur oné-mai Mori Keraéng, Ema dité, loréng méuy.
COL.1.3	Ami toé hema bogm, wali di’a oné Mori Keraéng Ema, Mori dité Yésus Kristus, néténg-néténg ami ngaji latang te méu, 
COL.1.4	ai ami poli dengé latang te imbi de méu oné hi Kristus Yésus agu latang te momang de méu kamping te sanggéd ata nggeluk, 
COL.1.5	landing bengkes hitut poli mengkekn latang te méu éta Surga. Latang te bengkes hitu poli dengé olon le méu oné-mai curup molor ngong Keréba Di’a, 
COL.1.6	hitut poli cain oné méu. Keréba Di’a hitu wuay agu bekay oné temu tana lino, nggitu kolé oné bahi-réha méu, pu’ung kaut du dengén le méu agu pecing widang de Mori Keraéng ata tu’ungn kéta. 
COL.1.7	Sanggéd taung situ poli pecingd le méu oné-mai hi Épafras, haé-reba mintur laing ata momang lami, ata latang te méu ciri ata mintur hi Kristus, hitut junggu. 
COL.1.8	Hia hitu kolé ata poli si’ang oné ami, momang de méu oné Nai Nggeluk.
COL.1.9	Landing hitu pu’ung kaut du dengén lami, ami toé manga beteng ngaji latang te méu. Tegi lami kudut méu penong ali sanggéd mbeko agu pecing de nai latang te pecing ngoéng de Mori Keraéng, 
COL.1.10	wiga mosé de méu naun olo mai ranga Diha agu henan oné nai Diha oné sanggén cao-ca agu méu téing wua oné sanggéd gori ata di’ad agu todo oné pecing latang te Mori Keraéng, 
COL.1.11	agu pandé mberes ali sanggéd mberes ali kuasa angos Diha latang te tanggong sanggéd cao-ca ali seber agu lembak, 
COL.1.12	agu wali di’a ali nisang nai oné hi Ema hitut pandé naun méu kudut tiba maki de méud oné apa ata poli wérét latang te sanggéd ata nggeluk oné gérak. 
COL.1.13	Hia poli ledo ité oné-mai kuasa de nendep agu hésing ité nggere-oné Adak de Anak Diha hitut momang; 
COL.1.14	oné Hia ité paéng sambé ité ngong ampong ndékok.
COL.1.15	Hiay gambar de Mori Keraéng ata toé ita le matay, ata ngaso, céwé lando oné-mai sanggéd ata poli dédék, 
COL.1.16	ai oné Hiay poli dédék sanggéd cao-ca ata manga éta Surga agu ata manga oné lino, ata ita le matad agu ata toé ita le matad, seriga ko tana perénta de raja, pemerénta ko ata cau kuasa, sanggén cao-ca dédék Lihas agu latang te Hia. 
COL.1.17	Hia mangay, olo mai sanggéd cao-ca, agu sanggéd cao-ca neki-cas oné Hia. 
COL.1.18	Hiay sa’i de weki ngong ata serani. Hiay ata ngaso, ata laring cain to’o kolé oné-mai ata mata, wiga Hia muing ata céwé landon oné-mai sanggén cao-ca. 
COL.1.19	Ai sanggén taung penong de Mori Keraéng henan ka’éng oné Hias, 
COL.1.20	agu lut Hiay, Mori Keraéng pandé hambor sanggén cao-ca agu run Hia, siot manga oné lino ko siot manga éta Surga, du Hia poli pandé hambor agu dara oné panggol di Kristus. 
COL.1.21	Méu kolé hiot danong mosé tadang oné-mai Mori Keraéng agu ciri ata bali Diham oné nais agu oné nuks cama ného hitut si’ang kéta ali pandé da’at de méu, 
COL.1.22	te ho’on pandé hambor Liha oné weki di Kristus ali mata Diha kudut méu ciri nggeluk agu toé manga celas oné ranga Diha. 
COL.1.23	Landing hitu méu paka seber oné imbis, kong kis mberes agu toé gégom agu néka lorong le méu kudut hésing oné-mai bengkes de Keréba Di’a, hitut poli dengé de méu agu hitut poli keréban oné temu tana lino agu aku ho’o hi Paulus poli ciri ata mintur laing.
COL.1.24	Te ho’on aku nisang kéta naig, ai aku ngancéng ta’ong susa landing kaut méu, agu pandé rapak oné weki daku apa ata géongd oné susa di Kristus latang te weki Diha, ngong weki serani. 
COL.1.25	Aku poli ciri ata mintur latang te weki serani hitu lorong agu dis hitut imbi le Mori Keraéng oné aku kudut keréba ruda oloy tombo Diha ali jepek tu’ung latang te méu, 
COL.1.26	ngong pété ceha hitut cehep kin pulu liwag ata sinan, agu oné-mai waé ca haéng waé ca, maik te ho’on bétas kétay agu sanggéd ata nggeluk Diha. 
COL.1.27	Oné isé Mori Keraéng ngoéng toi, nggitu boran agu mengitn pété ceha hitu oné bahi-réha wa’u bana: Ngong hi Kristus manga oné bahi-réha méuy, hi Kristus hitu bengkes latang te angos! 
COL.1.28	Hia hitut keréba dami, émé néteng-néténg ata toing lami agu néténg-néténg ata nungku oné sanggéd mbeko kudut titong néténg-néténg ata nggere-oné besik oné hi Kristus. 
COL.1.29	Hituy rébok daku agu pépok daku ali sanggén mberes lorong agu kuasa Diha hitut gori ali mberes oné aku.
COL.2.1	Ai ngoéng daku, kudut pecing le méu, nenggitu mendon cangkar hitut pandé laku latang te méu agu latang te isét oné Laodikia agu latang te sanggén taung, siot toéd pecing tu’ung akus, 
COL.2.2	kudut lémbu koé nai disé, agu isé neki cas oné momang wiga isé tiba sanggéd bora agu imbi merti agu pecing pété ceha de Mori Keraéng ngong hi Kristus, 
COL.2.3	ai oné Hia cehad sanggéd bora de mbeko agu nggepuk. 
COL.2.4	Apa ho’o taé laku, boto manga ata adong méu ali curup ata di’a-di’ad. 
COL.2.5	Ai koném po weki rug aku toé manga oné bahi-réha méuk, maik oné naig aku cama laing agu méu kig agu lélo ali nisang nai, mosé de méu hitut inos agu mberes de imbi de méu oné hi Kristus.
COL.2.6	Méu poli tiba hi Kristus Yésus, Mori dité. Landing hitu poro mosé de méu kong kin oné Hiam. 
COL.2.7	Poro méu kali waké caler oné Hiam agu pandé maju oné Hiam, poro méu tambang mberes oné imbis, ného hitut poli toingn oné méu agu poro nai de méu peno ali wali di’a.
COL.2.8	Jengkek di’a-di’am, boto manga ata pandé wa-nai de méu ali filsafat hitut linga agu adong lorong toing hitut wa-way agu nai-nai de lino, maik toé lorong hi Kristus. 
COL.2.9	Ai oné Hiay ka’éng lorong weki sanggéd peno de nai-di’a, 
COL.2.10	agu méu poli peno oné Hias. Hiay tu’a de sanggéd pemerénta agu data cau kuasa. 
COL.2.11	Oné Hia méu poli sunats, toé ali sunat hitut pandé le manusia, maik ali sunat di Kristus hiot loak weki hitut ndékok, 
COL.2.12	ai cama agu Hia méu boak oné cebong le waé serani agu oné Hia méu lut to’o kolé lorong imbi de méu oné gori kuasa de Mori Keraéng, hitut poli pandé to’o kolé Hia oné-mai ata mata. 
COL.2.13	Méu kolé koném po danong matam ali manga lagés méu, agu ali toéd sunatm lorong wekis, poli pandé mosé kolé le Mori Keraéng cama laing agu Hia, du Hia poli ampong taungs sanggéd lagé disé, 
COL.2.14	ali koso surak raung hitut ali léti de maduk, mangkong agu ngetek ité. Agu situ pandé moras Liha ali pakus oné haju panggol: 
COL.2.15	Hia poli lencer sanggéd pemerénta agu ata cau kuasa, agu pandé isé ciri lélo laings lata do oné ontong Diha lobo isé.
COL.2.16	Landing hitu néka ondang ata beté-bicar méu, latang te hang agu inung ko latang te leso ramé wulang weru ko leso Sabat. 
COL.2.17	Sanggéd taung so’o hanang nénu dé apa situt paka mai, maik tomingn hi Kristus. 
COL.2.18	Néka ondang le méu ontong de méu génggél lata siot pisik kasi-asi naid, agu suju oné malékats ko pandé éro-éros ita agu toé manga comongn pandé mésé weki ru ali nuk de lino, 
COL.2.19	kali po hia toé ndeng caun oné Sa’i, nia main sanggén weki hitut ligéng agu pongo, ciri ca ali ceki agu wungkut, todo lorong agu pandé todon oné-mai Mori Keraéng. 
COL.2.20	Émé méu poli mata cama-camas agu hi Kristus agu lélo ngoéng oné-mai nai de lino, co’o tara méu pandé koda wekis oné do tarad wintuk, néhot méu ngai mosé kis oné lino: 
COL.2.21	néka cau ho’o, néka la’it hitu, néka cégong ho’o; 
COL.2.22	sanggéd taung situ hanang latang te ceca ata ngancéng ampusd ali paké agu hanang lorong perénta agu toing de manusia. 
COL.2.23	Koném po itad penong ali mbeko agu suju pandé le rud ného kasi-asi nai, wahéng weki rud, sanggéd ator so’o toé manga betua laingd, hanang latang te pandé nisang mosé oné lino.
COL.3.1	Landing hitu, émé méu pandé to’o kolém agu hi Kristus, kawé koém apa situt éta, nia mangan hi Kristus, ata lonto oné racap wanang de Mori Keraéngy. 
COL.3.2	Nuk koém apa situt éta, toé so’ot oné lino. 
COL.3.3	Ai méu poli matas agu mosé de méu ceha cama-cama agu hi Kristus oné Mori Keraéng. 
COL.3.4	Émé hi Kristus hitut mosé dité, itay tai, méu kolé te ita cama agu Hiam oné angosn.
COL.3.5	Landing hitu pandé matas oné wekis sanggéd taung situt de lino, ho’os: nlung, rinek, todong, motor agu ngomper ata cama agu io pina-naéng, 
COL.3.6	sanggéd taung situ pandé rabo Mori Keraéng (latang te sanggéd ata toé lorong). 
COL.3.7	Danong kolé méu pandé apa situ du méu mosé bonén hitum. 
COL.3.8	Maik te ho’on, oké taung so’o, ho’os: rabo, ngger ného acu, pandé da’at, nggecer-nggewuk, agu curup da’at ata pé’ang oné-mai mu’u de méu. 
COL.3.9	Néka manga kolé méu adong taus, ai méu poli loak manusia mangas agu gaukn, 
COL.3.10	agu poli paké manusia weru hitut nukung pandé werun kudut tiba pecing ata molord, lorong gambar de Mori Dédék; 
COL.3.11	oné apa ho’o toég manga kolé ata Yunani ko ata Yahudi, ata poli sunat ko ata toéd sunat, ata Barbar ko ata Skit, mendi ko ata toé mendi, maik hi Kristus oné sanggén taung, agu manga oné sanggén cao-ca. 
COL.3.12	Landing hitu, ai méu ata poli pilé le Mori Keraéng ata pandé nggelu agu ata momang Diha, paké koé le méu: lembak nai, gawas, kasi-asi nai, wendos, agu ngéngga nai. 
COL.3.13	Ngéngga koé nais méu, hiat cengata agu ata bana agu ampong koé hiat cengata agu ata bana, émé hiat cengata ngetek ata banay, cama ného Mori poli ampong méun, pandé nenggitu kolé méu. 
COL.3.14	Bétan mai sanggéd taung situ: Paké koé le méu momang, kudut luing pongo pandé neki-cas agu pandé besik. 
COL.3.15	Poro hambor-libur di Kristus perénta oné nai de méuy, ai latang te hitu muing méu poli béntas oné ca weki. Agu wali di’am ga. 
COL.3.16	Nahé curup di Kristus ka’éng déméng monggu-roun oné bahi-réha méu, wiga méu ali dod mbeko toing agu hiat cengata babang haé atan agu canggu déré mazmur agu déré naring agu déré de nais, méu wali di’a kamping Mori Keraéng oné nais. 
COL.3.17	Agu sanggéd cao-ca ata pandé le méu ali curup ko pandé, pandé taung situ oné ngasang de Mori Yésus, cang agu wali di’a lut Hia oné Mori Keraéng, Ema dité.
COL.3.18	Oé méut ngasang wina, denggut koém agu ronas, ného nian oné Morin.
COL.3.19	Oé méut ngasang rona, momang koé winas agu néka sehak agu hia.
COL.3.20	Oé anak-anak, lorong koé ata tu’as oné sanggéd cao-ca, ai hitu ata henan oné Morin. 
COL.3.21	Oé méut ngasang ema, néka pandé beti-nai de anaks, boto mbalo naid.
COL.3.22	Oé méut ngasang mendi, lorong koé moris oné lino ho’o, oné sanggén cao-ca, néka hanang oné ranga disé kanang kudut nisang nai disé, maik ali lulus nai landing rantang Morin. 
COL.3.23	Apa kaut pandé de méu, pandé koé ali di’am cama ného latang te Morin agu toé latang te manusia. 
COL.3.24	Pecing le méu, te oné-mai Morin méu kudut tiba mbaté ata ciri lahé de méu. Hi Kristus hitu tuangy, agu méu ciri mendi Diham. 
COL.3.25	Céing kaut ata pandé sala te tanggong salan hitu, ai Mori toé manga lélo atan.
COL.4.1	Oé tuang-tuang, agil koém agu molor koém, agu mendis; nuk dé, méu kolé manga tuangs éta Surga. 
COL.4.2	Seber koém oné ngaji, agu mai nitu main, wela koém ali wali di’a. 
COL.4.3	Ngaji kolém latang te ami, kudut Mori Keraéng wuka para latang te keréba dami, wiga ami ngancéng tombo latang te pété ceha di Kristus, ai landing hitu tara buig aku. 
COL.4.4	Ali hitu aku ngancéng gétas kéta ného ata paka keréban.
COL.4.5	Mosém ga ali dod mbekom latang te ata pé’ang, paké di’a émé manga sokor. 
COL.4.6	Poro curup de méu penong ali momang, néka balas, wiga pecing le méu, co’o le méu walén agu néténg-néténg ata.
COL.4.7	Sanggéd keréba latang te aku kudut toi agu méus li Tikhikus, asé-ka’é dité ata momang, mendi ata junggu agu haé reba ata mintur laing oné Morin. 
COL.4.8	Hia jera laku ngo oné méuy, betuan ga kudut pecing le méu keréba latang te ami agu kudut hia lémbu nai de méu. 
COL.4.9	Hia jera laku cama laing agu hi Onésimus, asé-ka’é ca imbi dité hitut junggu, agu momang, cengata oné-mai bahi-réha méu. Isé kudut toi taung agu méu sanggéd cao-ca ata jari cé’é ho’o.
COL.4.10	Tabé latang te méu oné-mai hi Aristarkhus, haé réba ata bui agu aku, agu oné-mai hi Markus bangkong di Barnabas – latang te hia méu poli tiba pedé, tiba koé hiam, émé hia mai oné méuy – 
COL.4.11	agu oné-mai hi Yésus ata ngasangn hi Yustus. Hanang isét telu so’o, oné-mai isét poli sunat ata ciri haé reba ca gori daku latang te Adak de Mori Keraéng, isé situ poli ciri ata lémbu latang te aku. 
COL.4.12	Tabé oné-mai hi Épafras latang te méu; hia cengata oné-mai méu, mendi di Kristus Yésus, ata pépok mtaung oné ngajin, latang te méu, kudut méu mberes kis hesés, ného ata tu’am agu imbi tu’ung oné sanggén cao-ca lorong ngoéng de Mori Keraéng. 
COL.4.13	Ai aku ngancéng téing saka-si latang te hia, te hia nai-koén latang te méu agu latang te isét oné Laodikia agu oné Hiérapolis. 
COL.4.14	Tabé latang te méu oné-mai doktér Lukas ata momang agu oné-mai hi Démas. 
COL.4.15	Tombo koé le méu tabé dami, latang te asé-ka’é ca imbi oné Laodikia; nggitu kolé agu hi Nimfa agu sanggéd ata serani oné mbaru diha. 
COL.4.16	Agu émé poli bacangn surak ho’o oné bahi-réha méu, gejur koém, kudut bacang koléy oné weki serani Laodikia agu kudut surak latang te isét Laodikia ngancéng bacang kolé oné méuy. 
COL.4.17	Agu tombo koé oné hi Arkhipus: Lélo di’a-di’a, kudut mintur laing hitut tiba de hau oné-mai Morin pandé di’a-di’ay.
COL.4.18	Tabé oné-mai aku hi Paulus. Tabé ho’o tulis laku ali limé rug. Nuk koé lampang dakum. Widang loréng méuy.
1TH.1.1	Oné-mai hi Paulus, hi Silwanus agu hi Timotéus. Latang te weki serani ata Tésalonika ata manga oné Mori Keraéng Ema agu oné Mori Yésus Kristus. Tabing agu hambor-libur loréng méuy.
1TH.1.2	Ami wali di’a mtaung oné Mori Keraéng landing sanggés taung méu agu caro méu oné ngaji dami. 
1TH.1.3	Ai ami nuk mtaung gori de imbi, rébok de momang agu mésén bengkes de méu oné Mori dité Yésus Kristus olo-mai ranga de Mori Keraéng agu Ema dité. 
1TH.1.4	Agu pecing lami, oé asé-ka’én ata momang le Mori Keraéng, te Hia poli pilé méun. 
1TH.1.5	Ai Keréba Di’a ho’ot wéro dami oné méu, toé ali curup kanang, maik ali mberes de Nai Nggeluk hitut derek kétay. Bo kali pecing le méu, co’oy gori dami oné bahi-réha méu. 
1TH.1.6	Agu méu lorong toming dami agu toming de Morin. Koném po méu ta’ong susa mésé, maik méu tiba Keréba Di’a hitu ali nisang nais. Nisang nai de méu hitu le widang de Nai Nggeluk. 
1TH.1.7	Ali hitu méu ciri toming laing latang te sanggén ata situt imbi oné tana Makédonia agu Akhaya. 
1TH.1.8	Ai pu’ung oné-mai méu reweng de Mori Keraéng éngan toé hanang oné Makédonia agu Akhaya, maik oné sanggéd osang situt poli wéro Keréba Di’a latang te imbi de méu oné Mori Keraéng. Ami toé sékék te tombo kolé Keréba Di’a hitu oné méu. 
1TH.1.9	Ai weki rud isé tombo, co’o méu tiba ami du ami lété ho’o mai oné méu. Tombo kolé lisé, co’o méu ledo imbi pina-naéng ciri imbi oné Mori Keraéng hitut mosé agu molor latang te keturu Hia. 
1TH.1.10	Tombo kolé lisé, co’o méu bengkes te cai Anak de Mori Keraéng éta-mai Surga, ngong Mori Yésus hitut poli pandé to’o kolén le Moti Keraéng oné-mai mata. Mori Yésus hitu dé ata pandé selamak ité tai oné-mai rabo de Mori Keraéng.
1TH.2.1	Asé-ka’én, pecing le weki rus méu, toé oké-bon mai dami oné bahi-réha méu. 
1TH.2.2	Maik ného hitut baé de méu, be-olon mai dami kamping méu oné Tésalonika, ami poli hena le wahéng agu lengga latagm oné Filipi. Maik ali campé de Mori Keraéng dité, ami rani-naigm latang te wéro Keréba Di’a oné méu ali mping kéta gorigm. 
1TH.2.3	Ai toing dami, toé le wangka oné-mai pandé wéléng ko oné-mai get da’at, toé kolé le nggopé-nggapét. 
1TH.2.4	Mori Keraéng poli rékéng ami patun te wéro Keréba Di’a, wiga curup dami toé kudut cembes-nai de manusia, maik kudut pandé cembes-nai de Mori Keraéng hitut damang nai dité. 
1TH.2.5	Ai ného hitut baé de méu, ami toé dé’it manga curup te pandé wusak tuka, agu toé manga oné nai dami nuk gomeng – Mori Keraéng ata saka-sin. 
1TH.2.6	Ami kolé toé manga kawé naring de manusiagm, oné-mai méu ko oné-mai ata bana, koném po ami ngancéng curup pandé wusak tuka agu nuk gomeng oné naigm, ai ami rasul di Kristus. 
1TH.2.7	Maik ami joél kigm oné bahi-réha méu, cama ného cengata endé aréng agu tinu anakn. 
1TH.2.8	Landing le momang mésé dami, ami ngancéng téing méu toé hanang ngoéng te wéro Keréba Di’a de Mori Keraéng agu méu, maik mosé de rug ami kolé. Ai mésén momang dami latang te méu. 
1TH.2.9	Asé-ka’én, nuk kin le méu rébok agu kamer dami. Gori dami wié-leson, te wéro Keréba Di’a de Mori Keraéng oné méu, boto manga mendo latang te méu ko céing-céing kaut. 
1TH.2.10	Méu dé saka-si, nggitu kolé Mori Keraéng, te mosé dami nggelukn, agil agu toé manga celagm oné bahi-réha méut imbi. 
1TH.2.11	Pecing le méu ami ho’o, cama ného ema latang te sanggéd anakn, poli toing agu pandé mberes nai oné néténg-néténg méu. 
1TH.2.12	Tegi tu’ung lami, kudut mosé de méu lorong ngoéng de Mori Keraéng ata bénta méu nggere-oné osangN agu mengit Diha.
1TH.2.13	Ami toé manga beténg te wali di’a oné Mori Keraéng, ai méu poli tiba reweng Diham, hitut keréba dami. Keréba dami hitu, toé ali curup de manusia, maik ali reweng de Mori Keraéng hitut manga oné nai de méu ata imbi Hia. 
1TH.2.14	Ai méu, asé-ka’én, poli lut toming data imbi Mori Keraéng oné tana Yudéa kamping hi Kristus Yésus. Méu kolé poli ta’ong susa oné-mai haé-reba ca wa’us, cama ného ta’ong susa ata poli ta’ong disé oné-mai ata Yahudi. 
1TH.2.15	Ngot ata Yahudi situ poli mbelé Mori Yésus agu sanggéd nabi agu poli wahéng amid. Apa ata henan oné Mori Keraéng toé manga pingan lisé, agu sanggén ata kodo taungs lisé. 
1TH.2.16	Isé pangga ami te ba keréba reweng de Mori Keraéng oné wa’u bana latang te tiba selamak. Nggitu dé isé, ruda kétas cuku nungad te pandé ndékok dengkir rapaks dod. Te ho’on rabo mésé de Mori Keraéng poli hena isén. 
1TH.2.17	Maik asé-ka’én, ami ata ka’éng bécang dokong oné-mai méu, tadang lélo le mata, maik ruis oné nai. Mésén tu’ung kéta kembung dami, ngoéng te cumang dungka agu méu. 
1TH.2.18	Bo kéta getg ami dondé kudut mai cumang méu, maik jing da’at poli pangga amid. 
1TH.2.19	Du mai di Yésus, Mori dité, céing di ata bengkes laing ko ata naka laing lami ko songkok angos dami, émé toé méu? 
1TH.2.20	Tu’ung kéta, méu dé mengit agu naka dami.
1TH.3.1	Kembung dami toé ngancéng ta’ong kolén ga. Landing hitu, ami poli wérét kudut ka’éng hanang koégm oné Aténa. 
1TH.3.2	Poli hitu ami susung hi Timotéus, asé-ka’é ca imbi dité agu haé-reba oné gori de Mori Keraéng latang te wéro Keréba Di’a di Kristus kudut pandé mberes nai de méu agu te metek imbis. 
1TH.3.3	Wiga néka manga ata gégo imbin ali ta’ong susa do. Bom toé pecing le rus méu, ité poli wérét latang te hitu. 
1TH.3.4	Du ami manga cama-cama agu méukm, ami poli taé be bolon te ité kudut ta’ong susa. Susa hitu polig manten le méu ga. 
1TH.3.5	Itup tara du kembung dami toég ngancéng ta’ong kolé, aku jera hi Timotéus kudut baé laku imbi de méu, ai simpung kétak aku, émé méu poli damang le jing da’at wiga rébok dami oké-bod. 
1TH.3.6	Maik te ho’on, hi Timotéus kolé gi, agu ba keréba ata nisang nai latang te imbi de méu oné hi Kristus agu co’o momang taus. Kali méu kembung mtaung ami agu ngoéng te cumang ami, cama ného ami kolé nanang te cumang méukm. 
1TH.3.7	Asé-ka’én, landing le imbi de méu oné hi Kristus, ami ciri lémbukm koném po ami do ta’ong susa agu pola mendo. 
1TH.3.8	Te ho’on ami mosé kolékm, tama méu metek kin imbis oné Morin. 
1TH.3.9	Landing le imbi de méu, cembes tu’ung nai dami, wiga ami téing wali di’a nggere-oné Morin. 
1TH.3.10	Wié-leso ami ngaji tu’ung-tu’ung, kudut ité ngancéng cumang dungka agu pandé tambang jepek kolé imbi de méu. 
1TH.3.11	Nahé Mori Keraéng, Ema dité agu hi Yésus Mori dité, céngka salang latang te ami kudut ngo cumang méu. 
1TH.3.12	Nahé Mori Keraéng, pandé méu tambang momang taus agu ngot momang sanggen haé ata. Ali hitu, tambang kéta momang de méu, cama ného momang dami latang te méu. 
1TH.3.13	Landing le hitu, Mori Keraéng pandé mberes nai de méu, wiga méu ciri nggelukm agu toé manga celas oné ranga Diha du leso mai kolé de Mori Yésus, cama-cama agu sanggéd ata situt ciri paéng Diha.
1TH.4.1	Cemoln ga, asé-ka’én, toing agu titong dami latang te méu le ngasang de Mori Yésus: Méu poli dengé oné-mai ami, co’o ata di’an mosé de méu kudut pandé nisang nai de Mori Keraéng. Toing hitu, bo kali poli lorongn le méu ga, maik céwé di’an kolé émé méu pandé tu’ung-tu’ung kéta-mai wa-mai nain. 
1TH.4.2	Pecing kolép le méu apa ata paka pandé le méu, ai poli toingn lami oné méu le ngasang de Mori Yésus. 
1TH.4.3	Ai ho’oy ngoéng de Mori Keraéng: méu paka mosé nggeluk agu tadang koém oné-mai pandé nelung. 
1TH.4.4	Néténg-néténg ata rona, emi cengata iné-wai te ciri wina laing, agu paka momang winas hitu lorong ngoéng de Mori Keraéng. 
1TH.4.5	Néka mosé lorong ngoéng de belek da’at, ného pandé de sanggéd wa’u situt toé pecing Mori Keraéngs. 
1TH.4.6	Oné pété ho’o, néka manga ata pandé woréng agu nggopét oné asé-ka’é ca imbi. Ai Morin te lékos oné-mai sanggéd pandé situ, ného hitut poli taén agu masa kétay reweng dami danong agu méu. 
1TH.4.7	Mori Keraéng bénta ité toé latang te pandé réngkes, maik latang te pandé nggeluk. 
1TH.4.8	Landing hitu céing ata toé tiba curup ho’o, betuan, toé tiba curup de manusia, maik toé tiba curup de Mori Keraéng, hitut poli téing Nai Nggeluk oné méu. 
1TH.4.9	Latang te momang asé-ka’é, toé sékékn kolé laku te tulis latang te méu, ai méu poli nungku momang-tau oné-mai Mori Keraéngs. 
1TH.4.10	Momang hitu, paka pandé kolé le méu latang te sanggéd asé-ka’és ca imbi oné temu tana Makédonia. Maik ami toing méu asé-ka’én, kudut pandé tu’ung-tu’ung kéta le méu momang-tau hitu. 
1TH.4.11	Rébok koém kudut mosé meler agu néka cambu-lalét mbolot data bana, caca kaut mbolot de weki ru. Kawé na’ang bara agu wéngko weki rebook le limé ru, ného situt poli pedé dami oné méu. 
1TH.4.12	Ali hitu, mosé de méu ného ata siot jinggop oné mata data bana agu toé tanjéng agu deming isém.
1TH.4.13	Nggerolon ga asé-ka’én, ami toé gori’gm te méu toé pecing latang te isét mata, kudut méu néka susa ného ata bana siot toé manga bengkesd. 
1TH.4.14	Imbi lité hi Yésus poli matan agu poli to’o kolén. Itu tara imbi kolé lité, Mori Keraéng te pandé mosé kolé sanggéd ata imbi oné Yésus ata polis matad, kudut mosé cama-cama agu Hia. 
1TH.4.15	Reweng ho’o ami tombo agu méu ali curup de Mori’N: Ité ho’ot mosé ata ngai ka’éng dengkir cai de Mori Yésus, toé kéta ngancéng lako pado be olo-mai isét poli matad. 
1TH.4.16	Ai du téing perénta le tu’a de malékat, ciéky agu dengé runingn terompét de Mori Keraéng, weki run Hia kudut wa’u éta-mai Surgan, agu isét mata oné hi Kristus te to’o kolés; 
1TH.4.17	poli hitu itét lari moséd, ata ngai ka’éngd te téti cama-cama agu isé nggere-éta awang te curu Mori’N. Nenggitu de ité kudut tédéng lén ka’éng cama-cama agu Mori’N. 
1TH.4.18	Landing hitu, pandé lémbu koé cama taus ali sanggéd curup so’o.
1TH.5.1	Asé-ka’én, latang te cekengn agu leson, toé maléng tulisn kudut te méu. 
1TH.5.2	Ai weki rus méu pecing tu’ung-tu’ung te leso cai de Morin cama ného mai data tako le wiéy. 
1TH.5.3	Émé nggo’o taé data: Sanggén taung hambor agu meler – itu kali isé rodo hena le ampus, cama ného ca iné-wai hiot ata beti kudut loas – toé te toés isé, toé manga mba’éd. 
1TH.5.4	Maik méu asé-ka’én, toé mosé oné nendepm, wiga leso de Morin hitu rodo mai kaut oné méu ného ata takoy. 
1TH.5.5	Sanggés taung méu anak de gérakm, agu anak de lesom. Ité toé ata wiét ko ata nendept. 
1TH.5.6	Landing hitu céwé di’an ité néka toko ného ata banat, maik jerék agu doing koét. 
1TH.5.7	Ai isé situt toko, tokos le wié. Isét langu, langus le wié. 
1TH.5.8	Maik ité ho’ot mosé oné gérak, céwé di’an, doing koé agu papé baju rampas imbi agu momang, agu bengkes te selamakt ciri nggiling laing. 
1TH.5.9	Mori Keraéng toé manga wérét itén kudut hena le cempeng, maik latang te tiba selamak lut hi Yésus Kristus, Mori dité. 
1TH.5.10	Mori Yésus poli matan latang te ité, kudut du leso mai kolé Diha tai, ité jerék ko tokot, ité mosé cama-cama agu Hiat. 
1TH.5.11	Landing hitu toing agu kéngko koé cama taus cama ného hitut poli pandén le méu.
1TH.5.12	Asé-ka’én, tegi lami, kudut méu hiang isét mping kéta gorid oné bahi-réha méu, ata karong agu titong méu nggere-oné Morin. 
1TH.5.13	Kudut méu tu’ung-tu’ung hiang isé oné momang ali gori disé. Mosém ga oné hambor cama taus.
1TH.5.14	Ami kolé toing méu, asé-ka’én; wéwa koé agu isé siot pandé sara-naid, téing lémbu koé isét mbalo naid, kambé koé isét les, lembak koém agu sanggén ata. 
1TH.5.15	Lélo di’a-di’a, boto manga ata léko da’at ali pandé da’at, maik wuli koé wekis kudut néténg-néténg méu agu sanggén ata, pandé kanang ata di’ad kaut.
1TH.5.16	Naka taungm ga. 
1TH.5.17	Kong ngajis méu. 
1TH.5.18	Wali di’a oné sanggén cao-ca ai hitu ata ngoéng de Mori Keraéng, oné hi Kristus Yésus latang te méu.
1TH.5.19	Néka pangga le méu Nai Nggeluk, 
1TH.5.20	agu néka émo-among kaut le méu sanggéd nubuat. 
1TH.5.21	Sanggén cao-ca paka olong kapangs, poli hitu caus ata di’ad. 
1TH.5.22	Tadang koé oné-mai weki de méu sanggéd ata da’atd.
1TH.5.23	Nahé Mori Keraéng, widang hambor-libur, pandé nggeluk sanggés taung méu agu nahé lami di’a-di’a weki agu wakars, wiga toé manga celas du leso mai di Yésus Kristus, Mori dité. 
1TH.5.24	Hiat bénta méu hitu, ata jungguy, agu Hia kolé pandé rapakd sanggéd rekéN.
1TH.5.25	Asé-ka’én, ngaji koém latang te ami.
1TH.5.26	Tombo koé le méu tabé agu momang mésé dami latang te sanggéd asé-ka’é ca imbi.
1TH.5.27	Le ngasang de Morin, tegi tu’ung kéta laku agu méu, kudut surak ho’o paka bacang le sanggéd asé-ka’é ca imbi.
1TH.5.28	Nahé Mori dité, hi Yésus Kristus, berkak koé sanggés méu!
2TH.1.1	Oné-mai hi Paulus, Silwanus agu hi Timotéus. Latang te weki serani oné Tésalonika, ata manga oné Mori Keraéng Ema agu oné Mori Yésus Kristus. 
2TH.1.2	Tabing agu hambor-libur oné-mai Mori Keraéng Ema dité agu oné-mai Mori Yésus Kristus loréng méuy.
2TH.1.3	Asé-ka’én, ami paka wali di’a oné Mori Keraéng landing méu, agu naun muing nenggitu, ai imbi de méu tambang mésé. Nenggitu kolé momang de méu cama taus tambang kéta mberesn. 
2TH.1.4	Hitu comongn, tara tombo mtaung méu lami du ngo la’at asé-kaé ca imbi oné béndar bana. Cang agu mombong rakg ami tombo méu, co’o méu metek kis imbis oné Mori Yésus koném po hena le wahéng ko ta’ong susa. 
2TH.1.5	Hitu tandan latang te agil beté-bicar de Mori Keraéng, ata pandé si’ang kudut naun te ciri ro’éng Adak Surga, méu ho’ot ta’ong susa landing Adak Surga hitu. 
2TH.1.6	Ai tu’ung agiln latang te Mori Keraéng, émé lékos Liha renet oné isét pandé renet méu. 
2TH.1.7	Agu latang te méu ata rémé ta’ong susa – nenggitu kolé latang te ami - Mori Keraéng te téing cembes oné méu du leso wa’un Mori Yésus éta-mai Surga agu toto wekin, cama laing agu sanggéd malékat situt manga kuasa méséd oné api hitut dila haok. 
2TH.1.8	Mori Yésus téing susa oné isét toé imbi Mori Keraéngs, agu toé lorong Keréba Di’a. 
2TH.1.9	Isé so’o te hena le wahéngs, ampus tédéng lén, pandé tadang oné-mai ranga de Morin agu oné-mai kuasa méséN. 
2TH.1.10	Sanggéd taung so’o jaris, émé Hia mai du leso cemoln te toto mengitN oné bahi-réha sanggéd ata nggeluk, agu latang te pandé lenget sanggéd ata imbi, ai saka-si ata ba dami oné méu polig le méu imbin. 
2TH.1.11	Ai méu te téing hiang Mori Keraéng, landing hitu ami toé ké’ét ngaji latang te méu. Icin ngaji dami, kudut Mori Keraéng bénta méu te mosé lorong ngoéng Diha. Mori Yésus te pandé besik sanggéd gori lut ngoéng de méu. 
2TH.1.12	Ali hitu, ngasang di Yésus Mori dité ciri mengit oné méuy, agu méu oné Hiam, lorong tabing de Mori Keraéng dité agu Mori Yésus Kristus.
2TH.2.1	Asé-ka’én, latang te mai de Mori dité hi Yésus Kristus agu nai ca anggit dité oné Hia, ami tegi agu méu, 
2TH.2.2	kudut méu néka gélang bules agu simpung ali gérak de Nai Nggeluk ko ali Keréba Di’a ko surak ata katu dami oné méu, néhot leso de Mori polig cain. 
2TH.2.3	Méu néka ndong pandé wéléng lata, ali co’o kaut pandén! Ai bolon leso cemol hitu, do kéta ata lawang Mori Keraéng agu pandé si’ang kétas di manusia ata da’at hitut paka ampus. 
2TH.2.4	Isé situ ata bali hitut pandé langkas weki rud, ko rékéng weki rud néhot isé kétag Mori Keraéng. 
2TH.2.5	Toé néng nuk le méu ko, te sanggéd situ dongkalid laku tombod agu méu du aku lari cama-cama agu méuk? 
2TH.2.6	Te ho’on pecing le méu apa ata pandé do’ong manusia da’at hitu. Manga kaut ca leson tai wérét le Mori Keraéng, itu kali tuan manusia da’at hitu. 
2TH.2.7	Pecing le méu, te manusia da’at hitu seduk kaut pandé ata toé kopd, polig pu’ung gorin toé ngaok, ai manga kin ata pandé do’ong hia. Maik manga leson tai, Mori Keraéng pandé léngkangy do’ong hitu. 
2TH.2.8	Émé polig léngkangn do’ong hitu, itu kali tuan manusia da’at hitu. Maik du mai kolén Mori Yésus mbelé Liha manusia da’at hitu, le pur kaut. 
2TH.2.9	Mai de manusia da’at hitu lorong gori de jing da’at, agu te loréng dod tanda lenget tangké. 
2TH.2.10	Manusia da’at hitu, papé dod tarad nggopét kudut pandé wéléng sanggéd ata, wiga hena le ampus, ai isé toé tiba agu toé ngoéng Keréba Di’a oné-mai Mori Yésus hitut pandé selamak isé. 
2TH.2.11	Ai isé toé tiba Keréba Di’a, itu tara Mori Keraéng sur isé te pandé gori ata da’at. 
2TH.2.12	Ali hitu, isé hena le wahéng taungs, ai toé imbi keréba Di’a, maik nanang situt da’at kali.
2TH.2.13	Asé-ka’én, ami paka wali di’a mtaung oné Mori Keraéng landing méu ata momang le Morin. Ai du toé di dédékn lino ho’o, Mori Keraéng poli pilé méu kudut selamak le gori de Nai Nggeluk ata pandé nggeluk méu te ciri paéng de Morin. 
2TH.2.14	Latang te hitu Hia poli bénta méu lut Keréba Di’a hitut wéro dami, wiga méu ngancéng tiba mengit di Yésus Kristus, Mori dité. 
2TH.2.15	Landing hitu, metek kin imbis agu cau tu’ung sanggéd toing situt tiba oné-mai ami, siot tombo molé le mu’u ko siot tulis molé. 
2TH.2.16	Mori dité hi Yésus Kristus, agu Mori Keraéng Ema dité, poli toto momang oné ité le tabing lémbu agu bengkes tédéng lén. 
2TH.2.17	Landing hitu, ami toé ké’ét ngaji latang te méu, nahé Morin téing lémbu agu mberes nai oné sanggéd pandé agu curups ata di’an.
2TH.3.1	Asé-ka’én, nggere-olon ga, ngaji koém latang te ami, kudut curup de Morin tambang nondon agu angosn, cama ného situt poli jarid oné bahi-réha méu. 
2TH.3.2	Tadang koé oné-mai ami pandé data cibul agu sanggéd ata pandé da’at, ai toé sanggén taung ata imbi Keréba Di’a. 
2TH.3.3	Maik Mori hitu, junggu. Hia te pandé mberes nai de méu agu sémbéng méu oné-mai manusia da’at. 
2TH.3.4	Ami kolé imbi oné Morin, te apa ata pedé dami oné méu, paka pandés le méu. 
2TH.3.5	Nahé Morin titong kin nai de méu nggere-oné momang de Mori Keraéng agu nggere-oné alus nai di Kristus. 
2TH.3.6	Asé-ka’én, oné ngasang de Mori Yésus Kristus ami pedé agu méu, kudut méu tadang koém oné-mai néténg asé-ka’é ca imbi situt ngondé agu toé lorong toing situt poli tiba oné-mai ami. 
2TH.3.7	Ai pecing le weki rus méu, co’o méu paka lut toming dami, ai ami toé manga ngondé’gm te gori oné bahi-réha méu. 
2TH.3.8	Toé hang bod kaut lami hang data, maik le rébokm agu le nai-koé’gm gori wié leso. Ali hitu, ami toé pandé mendo latang te céing-céing kaut oné bahi-réha méu. 
2TH.3.9	Toé landing toé manga hak’gm ami latang te hitu, maik pandé dami ca toming latang te méu, kudut lorong le méu. 
2TH.3.10	Ai nenggitu kolé ami du oné bahi-réha méu, tombo lami langga ho’o oné méu: Émé hiat cengata toé ngoéng te gori, hia hitu néka hangy. 
2TH.3.11	Ami curup nenggo’o, ai dengé lami, manga ata oné bahi-réha méu ata toé kitep mosén agu ogon te gori, maik hidut agu apa ata toé manga betuan. 
2TH.3.12	Sanggén ata langga kolés lami, agu toing le ngasang de Mori Yésus Kristus, kudut isé kong merep kid oné sanggéd gorid, ai le hitu isé hang oné-mai rébok de rud. 
2TH.3.13	Méu kali asé-ka’én, néka asi pandé di’a. 
2TH.3.14	Émé manga ata toé ngoéng te séngét apa ata curup dami oné surak ho’o, jerék koé agu ata hitu, néka haé-reba agu ata hitu kudut ritakn. 
2TH.3.15	Néka rékéng hia ného ata baliy, maik wahéng kaut cama ného asé-ka’é ca imbi.
2TH.3.16	Nahé Morin ata pu’un hambor-libur, tabing Liha hambor–libur hitu latang te méu oné sanggén cao-ca. Morin loréng sanggés taung méu. 
2TH.3.17	Tabé oné-mai aku hi Paulus. Tabé ho’o tulis laku ali limé de rug. Ho’oy tandan néténg-néténg surak daku: Nenggo’oy laku tulisn. 
2TH.3.18	Tabing di Yésus Kristus, Mori dité, loréng sanggés taung méu!
1TI.1.1	Oné-mai aku hi Paulus, rasul di Kristus Yésus, lorong perénta de Mori Keraéng Ema. Hi Kristus hitu ata sambé agu bengkes dité.
1TI.1.2	Latang te hi Timotéus, anak daku tu’ung oné imbi: tabing, nabit, agu hambor-libur oné-mai Mori Keraéng Ema agu hi Kristus Yésus Mori dité loréng hauy.
1TI.1.3	Du aku kudut ruda olo lakog nggere-oné tana Makédonia, aku poli dedek haug kudut hau ka’éng oné tana Éfésus te toing pisa taus ata poli lird, kudut isé néka toing te pandé dipuk ata. 
1TI.1.4	Tombo koé oné isé, kudut isé néka wilu-walung ali tombo joak agu turuk empo ata toé manga betuan. Ai tombo situ ngancéng pandé léwang tau, wiga toé kitep te wintuk mosé selamak hitut téing de Mori Keraéng oné imbi. 
1TI.1.5	Salangn toing hitu weli ga, kudut isé tu’ung-tu’ung ngancéng momang cama tau mai wa mai nain agu ici nai ata molor agu tu’ung-tu’ung imbi hi Kristus. 
1TI.1.6	Mangas ata iwod polisg wéléngd toé ita salang lorong toing situ agu léwang tau ata toé manga betuad. 
1TI.1.7	Isé ngoéng te ciri guru Adak Taurat, kalim po weki rud isé toé pecing apa ata curup de rud agu pu’ud sanggéd curupd situ. 
1TI.1.8	Pecing lité te Adak Taurat hitu di’an, émé lencek pandén. 
1TI.1.9	Pecing kolé lité, te Adak Taurat hitu toé latang te ata molor, maik latang te ata: lagéng sanggéd wintuk, ata lopé-lapét agu ata ndékok, ata oné lino ho’o agu ata toé manga agamad, ata mbelé endé-eman, ata siot laséng mbelé atad. 
1TI.1.10	Ruda olon kolé, tara mangan Adak Taurat hitu latang te: ata mbérong, ata rona ngoéng cama ata ronad, empo-déhong, ata nggopét, ata wada adong agu sanggéd taung cao-ca situt woléngd agu toing molor. 
1TI.1.11	Sanggéd toing situ manga oné Keréba Di’a de Mori Keraéng hitut angos, ata imbi akus te wérod néténg béo agu te bad néténg tana.
1TI.1.12	Aku wali di’a oné hi Kristus Mori dité. Hia poli tabing mberes oné aku, kudut gori keturu latang te Hia, ai Hia rékéng aku junggug agu patun te gori keturu ho’o. 
1TI.1.13	Bo tu’ung kali, danong aku manga dé’it lawang Mori Yésus, wahéng agu pandé mericu Hia. Maik Mori Yésus momang akuy, ai pandé situ daku ali toé di manga paéng imbi oné naig, wiga aku toé pecing apa situt pandé daku. 
1TI.1.14	Ngot aku téing penong le widang nggeluk le Mori dité, oné imbi hi Kristus Yésus agu momang haé ata. 
1TI.1.15	Curup ho’o molorn agu patun te tiba di’a-di’ay, “Hi Kristus Yésus mai oné lino ho’o latang te pandé selamak ata ndékok.” Agu oné-mai sanggéd ata ndékok situ, aku kétay ata ndékok mésén. 
1TI.1.16	Maik ali hitu Mori Keraéng momang akuy, kudut oné weki daku ho’ot do ndékok, Mori Yésus toto lembak mésé’N. Ali hitu aku ciri toming latang te isét imbi Mori Yésus tai agu tiba mosé tédéng lén. 
1TI.1.17	Nahé sanggén taung ata, hiang agu bong Mori Keraéng hitut tédéng lén, ata toé ita le matay agu ata léca’y. Hia de Raja ata perénta tédéng lén! Amén.
1TI.1.18	Timotéus, anak daku. Ho’oy perénta daku latangt hau, kopn agu tombo ata poli caingd le sanggéd nabi oné asé-kaé ca imbi. Pandé le hau pedé hitu te ciri bokong laing oné tili-mpoét ata di’an le imbi agu ici nai ata nggélokn. 
1TI.1.19	Ai pisa taus ata, toé séngét ici naid te baé woléngd nia ata di’ad agu nia ata da’atd. Hituy ata pandé do’ongn imbi disé, 
1TI.1.20	ného hi Himénéus agu hi Aléksandér. Isét sua poli téingd laku oné jing da’at, kudut isé teser koés te néka loér Mori Keraéng.
1TI.2.1	Laring cain kéta, aku toing méu: gesarm ga, ngaji latang te sékék data bana, ngaji tegi campé agu wali di’a latang te sanggén ata. 
1TI.2.2	Ngaji kolé latang te sanggéd raja agu sanggéd tuang mésé, kudut ité mosé metek agu temer kid, agu toton sundur dité te hiang Mori Keraéng. 
1TI.2.3	Hituy ata di’an agu henan oné Mori Keraéng, Mori Sambé dité. 
1TI.2.4	Ngoéng Diha, kudut sanggén ata tiba selamaks agu pecing nia ata molorn lorong toing de Mori Yésus. 
1TI.2.5	Ai Mori Keraéng hitu cay kali agu cay kali létang témba kamping Mori Keraéng agu manusia, ngong hi Kristus Yésus. 
1TI.2.6	Mori Yésus hitu poli condo wekiN kudut te sambé sanggén manusia: Hitu saka-si du leso hitut poli wérétn le Mori Keraéng. 
1TI.2.7	Latang te saka-si hitu, Mori Keraéng poli wérét akun te ngo oné sanggén ata toé Yahudi kudut wéro oné isé Keréba Di’a latang te imbi ata molor oné hi Kristus Yésus. Tombo ho’o daku molorn, toé tombo nggopét.
1TI.2.8	Deming daku, kudut nia kaut wan ngajid ata rona, ngaji ga agu nggélok nai, toé ali rabo ko ali léwang tau. 
1TI.2.9	Poro nenggitu kolés iné-wai. Isé sélék di’a-di’as agu jeper kaut agu papé ceca ata mongkis weki. Néka dolé sua wuk agu néka sélék emas, mutiara ko ceca ata wegitd. 
1TI.2.10	Maik ata céwé naun, sanggéd iné-wai sélék wekid le pandé di’a, ného co’o kaut ata patun latang te iné-wai du ngaji. 
1TI.2.11	Iné-wai paka nungku te hema kaut, cang agu junggu te tiba toing. 
1TI.2.12	Toé sendong laku iné-wai te toing ata agu te perénta ata rona; co’om hema kauty, 
1TI.2.13	ai hi Adam ata dédék laring cain, itu po hi Hawa. 
1TI.2.14	Céwén kolé, toé hi Adam hitut hena le damang, maik iné-wai hitu ata hena le damang agu pa’u oné ndékoky. 
1TI.2.15	Koném nenggitu, iné-wai te tiba selamaky ali loas anakn, tama hia meték kin imbin oné hi Kristus Yésus agu momang haé ata agu néka manga pandé cela oné mosén.
1TI.3.1	Molorn tu’ung curup ho’o, “Céing ata ngoéng te tu’a laing de weki serani, hia nanang te gori ata manikn.” 
1TI.3.2	Landing hitu, hia paka néka manga celan, paka cay kali winan, metek nain, nggalas, toé mésé nai, ngoéng kéta te tiba meka, molorn te toing ata. 
1TI.3.3	Hia kolé néka languy, toé gélang rabo; joél kétay kali, ba hambor, agu toé mendi de seng. 
1TI.3.4	Hia hitu cengata tu’a kilo ata di’a, sihing agu hiang le sanggéd anakn. 
1TI.3.5	Émé hia toé lencekn te wintuk kilo run, co’o hia ngancéng wintuk weki serani de Mori Keraéng? 
1TI.3.6	Hia kolé néka cengata ata hituy di tesern, boto mésé nai laing, wiga hena le wahéng ného wahéng hitut hena oné jing da’at. 
1TI.3.7	Poro hia kolé toé manga wau ngasangn oné beréha weki serani, wiga toé mbotéky lata agu toé hena le serénté de jing da’at.
1TI.3.8	Latang te sanggéd diakon, paka ata hiang latas, néka ata dangka lemad, néka ata langu, néka ata ngomper. 
1TI.3.9	Maik isé paka kukut tu’ung apa ata poli toing di Kristus Yésus agu paka nggeluk ici nai oné moséd. 
1TI.3.10	Isé situ kolé paka olong cis di, itu po wérét te ciri ata keturu laing oné beréha weki serani, ai poli si’ang te isé toé manga celad. 
1TI.3.11	Nenggitu kolés winad, poro ata hiangs lata, toé pocu ngasang datas, poro metek naid agu ngancéng imbi latas oné sanggéd cao-ca. 
1TI.3.12	Diakon paka cay kali winan agu lencek te wintuk ka’éng kilon agu nggepuk te toing anakn. 
1TI.3.13	Ai isét di’a gori keturud oné beréha weki serani, te tiba hiangs, wiga isé toé rantang te ba Keréba Di’a oné-mai hi Kristus Yésus.
1TI.3.14	Ho’o taungs laku tulisd toing latang te hau, koném po bengkes kig aku kudut gélang ngo la’at haug. 
1TI.3.15	Jari, émé galekg aku te ngo la’at hau, pecing le hau, co’oy mosé ata di’an oné ca kilo mésé de Mori Keraéng, ai weki serani hitu cama ného siri menggi agu ligéng sanggéd molor. 
1TI.3.16	Ata tu’ungn, mésén kéta pété ceha oné ngaji dité:
1TI.3.16	“Hia ata poli si’ang weki’N ba tara de manusia,
1TI.3.16	molory le Nai Nggeluk; toto weki’N oné sanggéd malékat,
1TI.3.16	poli keréban oné bahi-réha sanggéd wa’u ata toé pecing Mori Keraéng;
1TI.3.16	Hia imbi lata oné temu tana
1TI.3.16	lino agu héndéng nggere-éta Surgay.”
1TI.4.1	Mori Keraéng Nai Nggeluk si’ang kéta curup’N, te nggere-olon tai mangas ata iwod toég imbi toing de Mori Yésus, maik lorong toing de guru tangké ata titong le jing da’at. 
1TI.4.2	Ici naid de guru tangke situ penong ali nggopét, ai poli tapa le beci kolang te wetik wekid, wiga toe gancéng woléngn lisé nia ata di’an agu nia ata da’atn. 
1TI.4.3	Isé toing agu ré’ing ata néka kawing, néka hang hang ata dédék le Mori Keraéng, kali po hang situ dédék le Mori Keraéng kudut tiba agu wali di’a lata imbi oné hi Kristus agu poli pecing toing molor oné-mai Mori Keraéng. 
1TI.4.4	Sanggéd taung situt dédék de Mori Keraéng di’ad, agu toé manga can ata te ireng laing, émé tiba agu wali di’as hang situ oné ngaji. 
1TI.4.5	Ai ali berkak de Mori Keraéng agu ngaji, wiga hang situ toé manga ireng laingd.
1TI.4.6	Émé sanggéd situ toings le hau oné asé-ka’é ca imbi, hau te ciri ata keturu di Kristus Yésus ata di’a. Agu hau kole paka ambi wekim te pecing pu’ud imbi toing molor, situt poli lut le hau lawang ho’o. 
1TI.4.7	Maik tadang koé oné-mai hau, sanggéd tombo io pina-naéng ata toe manga betuad. Nungku koé weki rum kudut ngaji lété bari. 
1TI.4.8	Nungku te rai weki manga dopon ai cekoéy kali lahén, maik nungku te racang rak-rai ati do kéta betuan, ai mésé lahén latang mosé te ho’on agu latang te mosé tai. 
1TI.4.9	Curup ho’o molorn, naun agu patun te imbi lité. 
1TI.4.10	Itup tara ité ho’o mping agu tili-mpoét keta te racang rak-rai ati, ai ité bengkes oné Mori Keraéng hitut mosé. Hia dé ata pandé selamak sanggén manusia, céwén kéta isét imbi Hia.
1TI.4.11	Kerébay agu toing ga, sanggéd taung situ. 
1TI.4.12	Néka manga cengatan ata hep hau, méséng kaut hau rémé uwam. Hau paka ciri toming laing le sanggén ata imbi, oné sanggéd curupm, ba wekim, toto momangm, junggum, agu oné nggelok naim. 
1TI.4.13	Lari nggitun, dengkir caig aku cepisa, seber koéh te bacang Surak Nggeluk, agu wintas betuad oné isét sengét, toing agu titong kid isé. 
1TI.4.14	Hau néka ngondé te papé tabing situt téing de Nai Nggeluk, du sanggéd tu’a de weki serani berkak agu témba liméd béta mai ulu de hau agu sanggéd nabi poli tombo pedé de Mori Keraéng latang te weki de hau. 
1TI.4.15	Idep di’a-di’a taung situ, pandé tu’ungs le hau mai wa mai naim, wiga sanggén ata, te ita tambang kéta mésén imbi de hau. 
1TI.4.16	Jerék koé ba wekim agu sanggéd toingm. Tejo koéh oné pandé sanggéd taung situ, ai ali hitu hau te selamak weki rum agu selamak ata séngét.
1TI.5.1	Hau néka kembe-lu’ak agu ata tu’a, maik ris di’a-di’a hia cama ného emay. Ris taungs ata uwa cama ného asé-ka’ém. 
1TI.5.2	Nenggitu kolé latang te ngasang endé ris cama ného endés agu ata molasd ris cama ného weta rum ali nggélok nai.
1TI.5.3	Hiangs ga sanggéd iné-wai luang ata tu’ung-tu’ung mosé hanang koén. 
1TI.5.4	Maik émé cengata ata luang, manga anakn ko manga empon, nahé isé situ laring cain kéta nungku gori dia-di’a latang te oné kilo rud, agu léko pandé di’a data tu’a agu lopo disé, ai hitu ata henan oné Mori Keraéng. 
1TI.5.5	Maik cengata ata luang ata tu’ung-tu’ung mosé hanang koén, nahé bengkes koé kin oné Mori Keraéng agu seber koéy oné tegi agu ngaji wié-leson. 
1TI.5.6	Maik ata luang hiot bora agu mbasa-saék mosén, hia polig matan koném po mosé kin. 
1TI.5.7	Langga koé curup so’o kamping sanggéd ata luang situ, kudut isé néka manga cela moséd. 
1TI.5.8	Maik émé manga ata toé tinu asé-ka’éd, apan kolé oné ca mbarus, ata hitu ata da’aty, ngot céwé da’at oné-mai ata toé imbi.
1TI.5.9	Ata luang siot poli tulis ngasangd, émé: ubu diha toé di haéng enempulu-ntaung, danong hia cay kali ronan. 
1TI.5.10	Tandan, baé lata te hia iné-wai ata gauk di’ay, ného: aréng anak, dumpek oné mbarun, waca wa’i de asé-ka’é ca imbi, campé ata siot mosé oné susa – wokokn ga, iné-wai luang siot poli papé sanggéd sokor latang te pandé di’a. 
1TI.5.11	Néka tulis ngasang de iné-wai luang siot rémé uwad. Ai isé émé cangkalin kaut lut belek da’at, ngong isé ngoéng te kawing kolés agu bécang oné-mai hi Kristus. 
1TI.5.12	Wiga salas dé isé, ai isé pali rekéd agu Hi Kristus, ali hitu isé siro wahéng latang te weki rud. 
1TI.5.13	Céwén kolé émé isé seber kétas te ngo léjong oné mbaru data. Da’atn ga, du rémé léjongd hitu, hitus kali pocu atad, cambu-lalét raja data agu tombo ata pété da’atd kanang. 
1TI.5.14	Landing hitu ngoéng daku, kudut sanggéd iné-wai luang situt lari uwad, kawing kolés, manga anakd, wintuk kilod wiga ata bali dité toé manga sokor te pandé wau ngasang dité. 
1TI.5.15	Ai manga pisa taus oné-mai iné-wai luang situ, polis wéléngd ali lut jing da’at. 
1TI.5.16	Émé cengata ata rona ko iné-wai ata imbi, manga asé-ka’éd ata luang, poro hia campé iséy, wiga isé toé ciri mendo laing latang te weki serani. Ali hitu, weki serani ngancéng campé ata luang situt mosé hanang koed.
1TI.5.17	Sanggéd ata tu’a de weki serani ata di’a wintukd, naun kéta te hiang suangkali mpalé, céwén kéta isét ata nai-koéd te toing agu te titong. 
1TI.5.18	Ai taé de Surak Nggeluk, “Hau néka pungkut mu’u de japi hitut lari kalékn.” Agu manga kolé, “Cengata ata gori, naun te tiba lahén.” 
1TI.5.19	Néka imbis le hau mangkong latang te cengata ata tu’a de weki serani, bo émé tukeng le sua ko telu tau ata saka-si. 
1TI.5.20	Isét pandé ndékok paka rondongs le hau olo-mai ranga data do, kudut rantang bod kolé ata iwod. 
1TI.5.21	Oné ranga de Mori Keraéng agu oné ranga di Kristus Yésus lawang malékat-malékat situt pilé Diha, tu’u-tu’ung kéta pedéd laku: pinga di’as toing salang so’o, néka semet, poro agil oné pandé sanggéd cao-ca, toé manga kambé céi-céing. 
1TI.5.22	Hau néka hidi-hada témba limém bétan hiat cengata, agu émé manga ata pandé ndékok, hau néka lut oné ndékok disé. Jerek koé wekim kudut nggélok kin naim. 
1TI.5.23	Néka kolé inung waé kanang, maik tambang koé cekoén le anggor, ai wekim dondé beti.
1TI.5.24	Ndékok de pisa taus ata, du toé di bicar si’angs itad, maik ndékok data bana musi-mais di po pecing. 
1TI.5.25	Nenggitu kolé pandé di’a hitu, lampuk si’angn. Agu émé pandé situt toé emongd te lélo, pandé situ toé ngancéng ruda cehad.
1TI.6.1	Sanggén ata siot ta’ong ciri mendi, poro rékéng kin morid ata naun te tiba hiang. Ali hitu, ngasang de Mori Keraéng agu toing dité toé ndong loér latas. 
1TI.6.2	Émé mori disé cengata ata imbi, néka hep lisé morid hitu landing kaut le ca imbi. Ngot isé kali paka keturu di’a-di’ay morid hitu, koném po ca imbi. Latang Te Beti Pélut Lema Agu Latang Te Lomir Séng 
1TI.6.2	Toing agu titong koés sanggéd taung so’o. 
1TI.6.3	Émé hiat cengata toing pété banay agu toé lorong curup ata nggepukd – ngong curup de Mori dité Yésus Kristus – agu toé lorong toing ata kopn oné ngaji dité, 
1TI.6.4	hia pisik pecingy, kali po toé pecing apa-apay. Betin weli ga, kawé molé mbolot agu pélut lema, wiga mangan jogot, léwang tau, pocu tau, agu mangkong. 
1TI.6.5	Og dé mangan pulang tau oné asé-ka’é situt toé nggepuk nukd agu toé ita molor, ai le bet disé manga ontongn oné-mai ngaji hitu. 
1TI.6.6	Bo kali ngaji hitu manga ontongn, émé nuk remo kaut apa ata mangan. 
1TI.6.7	Ai ité toé manga ba apa-apad nggere-oné lino, agu ité kolé toé ngancéng ba apa-apad nggere-pé’ang. 
1TI.6.8	Tamat manga na’ang barad agu wéngko wekid, remo dé’it hitu ga. 
1TI.6.9	Maik isét nanang boras, pa’u oné damangs, oné serénté, agu oné sanggéd taung belek da’at ata pandé calang. Wiga cemoln ga, manusia pa’u oné calang agu copél. 
1TI.6.10	Ai waké sanggéd da’at, lomir ringgi, agu ali le tempo-pok dolong ringgi, wiga manga ata wéléng imbid agu wahéng wekid le do tarad susa.
1TI.6.11	Maik hau, oé manusia de Mori Keraéng! Oké koé sanggéd taung situ, dolong kali agil, ngaji, junggu, momang, lembak agu lumu nai. 
1TI.6.12	Rié koém oné imbi ata molor, rumbu koé le méu mosé tédéng lén. Latang te hitu hau tara béntam agu poli wérét le hau reké ata molorn, olo-mai ranga data saka-si do. 
1TI.6.13	Oné ranga de Mori Keraéng hitut téing mosé latang te sanggéd cao-ca agu oné ranga di Kristus Yésus ata poli wérét reké molor hitu, nenggitu kolé oné ranga di Pontius Pilatus, taé laku agu hau: 
1TI.6.14	Lorong koé perénta ho’o, ai méu toé manga celas agu toé manga majas, dengkir du mai koléN Mori dité hi Yésus Kristus. 
1TI.6.15	Ngong lété du wérét lata cau kuasa hitut ca’y kali agu penong berkak, Hia Raja bétan-mai sanggéd raja agu Mori bétan-mai sanggéd mori. 
1TI.6.16	Hia kanang kali ata toé koday le mata, ka’éng oné gérak ata toé cung te ruisy. Toé manga cengatan ata poli ita Hia, agu toé muing manga manusia ata ngancéng ita Hia. Latang te Hia kali hiang agu kuasa tédéng lén! Amén. 
1TI.6.17	Langga kid latang te sanggéd ata bora oné lino ho’o te pandé di’a, kudut isé néka mésé-naid agu néka bengkes oné bora situt toé manga betuad. Maik bengkes kali oné Mori Keraéng hitut téing boraN oné ité, kudut mantes lité. 
1TI.6.18	Langga kid oné isé situ te do-do pandé di’a, kudut ngoéng te téing agu te pati. 
1TI.6.19	Ali hitu igol paéng luing ligéng ata di’an latang te weki run du mosé nggere-olon, wiga haéng mosé ata tu’ungn. 
1TI.6.20	Oé Timotius, tinu dia-di’as apa ata poli imbid oné hau. Tadang koé oné-mai curup nggopét, pandé ata toé nggelukd agu léwang tau siot le carod pecing do, kali ata nggopét. 
1TI.6.21	Tara nenggitun, ai manga pisa taus ata toing nenggitu, wiga ali hitu isé wéléngs oné mai imbid. Tabing de Mori Keraéng, loréng méuy!
2TI.1.1	Oné-mai hi Paulus, rasul di Kristus Yésus ali ngoéng de Mori Keraéng kudut wéro Keréba Di’a latangt mosé oné hi Kristus Yésus.
2TI.1.2	Latang te hi Timotéus, anak momang daku: Tabing, berkak agu hambor-libur oné-mai Mori Keraéng Ema agu hi Kristus Yésus, Mori dité, loréng hauy.
2TI.1.3	Aku wali di’a oné Mori Keraéng ata keturu laku ali ici nai nggélok cama ného pandé de empo daku. Aku nuk mtaung hauk oné tegi daku, le leso ko le wié. 
2TI.1.4	Émé tenang laku ndurus lu’u matam, aku nanang te lélo hau kolék kudut mésén nisang nai daku. 
2TI.1.5	Ai aku nuk junggu imbi de hau, ngong imbi hitut laring cain mosé oné empom hi Lois agu oné endém hi Éuniké. Baé laku te imbi nenggitu manga oné weki de hau. 
2TI.1.6	Landing hitu aku langga hau, kudut pandé moséy tabing de Mori Keraéng ata poli téing oné haun lut témba limé daku bétan hau. 
2TI.1.7	Ai Mori Keraéng widang Nai Nggeluk oné ité, toé kudut pandé rantang, maik kudut pandé mberes, momang agu kitep. 
2TI.1.8	Jari néka ritak te saka-si latang te Mori dité, agu néka ritak landing aku ata na’a oné bui landing Hia. Maik lut ta’ong susa latang te Keréba Di’a Diha, ali mberes de Mori Keraéng. 
2TI.1.9	Mori Keraéng ata pandé selamak ité, agu bénta ité te ciri ro’éng de Run. Pandé hitu Diha toé landing le apa ata poli pandé dité, maik landing le nanéng agu nabit de Run Hia. Tabing hitu widang Liha oné ité, loréng hi Kristus Yésus du toé di dédékn lino ho’o. 
2TI.1.10	Te ho’on widang hitu polig si’angn, ali mai de Mori Sambé dité hi Yésus Kristus. Keréba Di’a hitu poli pandé kodan kuasa de mata agu téing mosé hitut toé ngancéng ampusn. 
2TI.1.11	Latang te Keréba Di’a ho’o, aku poli tiba wérétg te ciri ata ba keréba, rasul agu guru. 
2TI.1.12	Hitup tara ta’ongd laku sanggéd susa so’o, maik aku toé ritak; ai pecing tu’ung laku te Hia ata imbi daku. Baé kolé laku te apa ata poli imbid Liha oné aku, ngancéngs liha tinud dengkir agu Cemoln Lino. 
2TI.1.13	Cau le hau sanggéd cao-ca ata poli dengéd oné-mai aku, te ciri toming toing ata molord. Pandés le hau situ le imbi agu momang oné hi Kristus Yésus. 
2TI.1.14	Tinu di’a-di’as cao-ca situt manikd, ata poli imbid Liha oné hau ali Nai Nggeluk hitut manga oné nai ditéy. 
2TI.1.15	Pecingp le hau te sanggéd isét oné tana Asia Koé poli holés oné-mai akud, lawang hi Figélus agu hi Hérmogénés. 
2TI.1.16	Nahé Morin tabing berkak latang te kilo di Onésiforus ata do ngkali lémbu nai dakun. Hia toé ritaky te cumang aku oné bui. 
2TI.1.17	Du oné Roma hia kawé akuy, agu poli kolé cumang agu akun. 
2TI.1.18	Nahé Morin téing berkak latangt hia du cemoln lino. Dod kéta gori keturu ata pandé diha oné Éfésus. Latangt hitu, hau ata céwé pecingd, itu po aku.
2TI.2.1	Oé Timotéus anak daku! Ciri mberes koéh ali tabing ata téing di Kristus oné ité. 
2TI.2.2	Apa ata poli dengé le hau oné-mai aku, olo-mai ranga data saka-si, imbi kaut situ oné sanggéd ata situt ngancéng imbis, ai isé situ kolé nggepukd te toing ata banas. 
2TI.2.3	Hau paka lut ta’ong susa, ného serdadu ata di’a di Kristus Yésus. 
2TI.2.4	Cengata serdadu hiot lari tili-mboétn, toé nuk mosé de weki run, ali hitu hia henan oné nai de tu’ad serdadu. 
2TI.2.5	Cengata ata pecing labar toé ngancéng ciri ata taki-oloy oné ca tanding émé hia toé lorong sanggéd wintuk oné tanding hitu. 
2TI.2.6	Cengata ata gempur kéta ciwal uma, paka le run hia laring cain te sabi rébokn. 
2TI.2.7	Séngét dé-di’a apa ata curup daku; Morin kudut téing oné hau pecing sanggén cao-ca.
2TI.2.8	Nuk di’a-di’a curup ho’o: hi Yésus Kristus hitut to’o kolé oné-mai ata matan, ata poli loas oné-mai waé di Daud, hituy ata ngo wéro daku oné Keréba Di’a daku. 
2TI.2.9	Ai le wéro Keréba Di’a ho’o tara ta’ong susag aku, ngot hena le lampang cama ného ata da’at, maik curup de Mori Keraéng toé ngancéng lampangy. 
2TI.2.10	Landing hitu aku ta’ong te tanggong sanggéd taung situ latang te di’a sanggéd ata pilé de Mori Keraéng kudut isé kolé tiba selamaks oné hi Kristus Yésus ali mengit tédéng lén. 
2TI.2.11	Molorn tu’ung curup ho’o:
2TI.2.11	“Émé ité mata cama agu Hiat,
2TI.2.11	ité kolé te mosé agu Hiat;
2TI.2.12	émé ité seberd,
2TI.2.12	ité kolé te perénta cama-cama agu Hiat;
2TI.2.12	émé ité pali Hiat,
2TI.2.12	Hia kolé te pali itéy;
2TI.2.13	émé toé junggud ité, Hia junggu kin,
2TI.2.13	ai Hia toé ngancéng pali weki Run.”
2TI.2.14	Nuk di’a-di’a agu tombo tu’u-tu’ung kéta sanggéd so’o oné isé bolo ranga de Mori Keraéng, kudut isé néka léwang tau, ai léwangtau hitu toé manga betuad, ngot pandé mbeker-mbulit ata séngétd. 
2TI.2.15	Gejur koéh kudut hau henan oné ranga de Mori Keraéng, cama ného cengata ata pala ata toé cau ritak, te si’ang kéta wéron curup molor hitu. 
2TI.2.16	Maik tadang koé oné-mai curup lo’i-la’it ata toé nggeluk, siot hanang te tambang pandé da’at ba weki data. 
2TI.2.17	Toing disé lor cama ného beti kanker. Oné-mai isé situ manga hi Himénéus agu hi Filétus. 
2TI.2.18	Isé poli wéléngd oné-mai molor ali toing te ité poli to’o koléd ga, agu ali hitu pandé rowak imbi data iwon. 
2TI.2.19	Maik ligéng ata tena le Mori Keraéng hitu mberesn agu ho’oy capn: “Pecing le Morin céing ata ciri paéng Diha,” agu “Néténg ata siot caro ngasang de Mori poro oké koés pandé da’atn.” 
2TI.2.20	Oné mbaru mésé toé hanang manga cao-ca oné-mai emas agu pérak, maik manga kolé oné-mai haju agu tana; situt laring cain latang te nuk ata mengitd agu situt turung cemol latang te nuk ata toé mengitd. 
2TI.2.21	Émé hiat cengata pandé nggeluk wekin oné-mai sanggéd pandé da’at hiat te ciri cao-ca de mbaru latang te nuk hitut mengitn. Hia pandé nggeluky, naun kudut te papé de morin agu ambi latang te nété-néténg gori ata di’ad. 
2TI.2.22	Landing hitu tadang koé oné-mai belek data uwa, dolong koé agil, junggu, momang agu hambor-libur, cama-cama agu isét sor moso, nggélak nata oné Morin ali nai nggelok. 
2TI.2.23	Tadang koé oné-mai mbolot situt pandé molés, situt bodok agu toé henan. Pecingp le hau, mbolot situ pandé léwang-tau. 
2TI.2.24	Cengata mendi de Morin toé ngancéng léwang-tau, maik paka joél latang te sanggén ata. Hia paka pecing te toing, lembak, 
2TI.2.25	agu ali nggengga nai, ngancéng titong ata siot ngoéng te lawang. Nahé Morin téing sokor oné isé kudut te teser agu titong isé wiga isé pecing molors. 
2TI.2.26	Ali hitu isé ciri noing kolés, ai ledo oné-mai serénté de jing da’at ata poli pongo isé oné tatong diha.
2TI.3.1	Nuk di’a ho’o: Du leso turung cemol, te caiy cekeng mendo. 
2TI.3.2	Manusia te momang weki run agu ciri mendi de séng, tombo joak agu mésé nai. Isé ngoéng kétas te loér ata, lawang ata tu’as, agu toé pecing te wali di’a, mbéis agamas. 
2TI.3.3	Isé toé pecing momang tau, toé ngoéng te hambor, ngoéngd kali pandé wau ngasang data, toé ngancéng nipu weki ru, gutek, toé ngoéng siot di’ad. 
2TI.3.4	Isé ngoéng kéta te pandé bécang, toé léwé nuk, néhot ata pecing do, céwé lorong belek da’at itu po lorong Mori Keraéng. 
2TI.3.5	Bo tu’ung wekid isé ngajis, maik doét lisé icin toing de agama. Tadang koé oné-mai isé situ. 
2TI.3.6	Ai oné-mai isé situ mangas ata junuk kaut ngo oné mbaru data bana agu serénté iné-wai ata les ata penong le ndékok agu kuasa le do tarad belek da’at. 
2TI.3.7	Iné-wai koném po ngoéng te toings, maik toé dé’it ngancéng pecing molors. 
2TI.3.8	Cama ného hi Yanés agu hi Yambrés, lawang hi Musa, nenggitu kolé isé lawang molor. Anor disé da’at taungd agu imbi disé toé ta’ong damangs. 
2TI.3.9	Maik toé te toé, isé toé ngancéng céwé di’a moséd, ai ného hi Yanés agu hi Yambrés, bodok disé baé taung le sanggén ata.
2TI.3.10	Hau poli lorong toing dakuh, co’oy mosé, ba weki, imbi, lembak, momang, agu seber daku. 
2TI.3.11	Hau poli lorong susa agu wahéng cama ného hitut ta’ong daku oné Antiokhia agu oné Ikonium agu oné Listra. Sanggéd taung wahéng situ tibas laku. Maik Mori poli pandé selamak aku oné-mai sanggéd situ. 
2TI.3.12	Bo tu’ung, néténg ata siot ngoéng mosé lorong ngajis oné hi Kristus Yésus te hena le wahéngs. 
2TI.3.13	Nakat ata da’at agu ata nggopét te tambang da’ats, isé te wéléngs agu pandé wéléngs lata. 
2TI.3.14	Maik hau poro kong kim cau molorm, ata poli imbi le hau ali nuk mtaung ata siot poli toing haud. 
2TI.3.15	Nuk koé kolé, pu’ung du koém hau poli pecing Surak Nggeluk ata ngancéng téing nggalas agu hau, agu titong hau nggere-oné selamak lorong imbim oné hi Kristus Yésus. 
2TI.3.16	Sanggéd taung Surak Nggeluk pandé gérak le Mori Keraéng agu papé latang te toing, kudut pandé si’ang ata salad, kudut pandé di’a ba weki agu kudut toing ata oné molor. 
2TI.3.17	Ali hitu nété-néténg manusia paéng de Morin, pandé jemut latang te sanggéd pandé di’a.
2TI.4.1	Oné ranga de Mori Keraéng agu hi Kristus Yésus ata kudut beté-bicar ata mosé agu ata mata, aku pedé mai wa-mai nain tu’ung oné hau, latang te mai Diha agu latang te Adak Diha. 
2TI.4.2	Keréba ga reweng de Mori Keraéng, jengkek koém, ot di’a ko toé di’a leson si’ang muing apa ata salan, ris agu toing di’a-di’a ali do lembak oné toing. 
2TI.4.3	Ai te cai leson, ata toé ngancéng tiba toing di’a, maik isé te impung taungs sanggéd guru lorong ngoéngd latang te pandé nisang dengé de tilud. 
2TI.4.4	Isé tadu tilud te sengét toing molor, maik wuka tilud te sengét tombo turuk. 
2TI.4.5	Maik hau, kuasa koé wekim oné sanggén cao-ca, ta’ong ga oné susa, ngoh ga te wéro Keréba Di’a agu paka pandé tu’u-tu’ung gori keturum hitu!
2TI.4.6	Latang te aku weli ga, polig pu’ung bowon darag latang te takung, agu leso mata daku ruis gi. 
2TI.4.7	Aku poli pandé cemol sandi ata di’an, poli cai oné ranti turung cemoln agu poli tinu imbig. 
2TI.4.8	Te ho’on poli ambi latang te aku songkok molor hitut kudut tabing oné akuy le Mori, Adak ata agil, du cemoln lino, toé hanang latang te aku kanang, maik latang te sanggén ata situt nuk mai Diha, du cemoln lino.
2TI.4.9	Gélang koéh maim te cumang aku, 
2TI.4.10	ai hi Demas céwé momang lino ho’oy wiga legong akuy. Hia poli ngo oné Tésalonikan. Hi Kréskés poli ngo oné Galatian agu hi Titus ngo oné Dalmatiay. 
2TI.4.11	Hanang hi Lukas ata ka’éng agu akuy. Curu koé hi Markus agu dadé hia nggere-cé’é, ai gori keturu diha jarin latang te aku. 
2TI.4.12	Hi Tikhikus poli jera laku ngo oné Éfésus. 
2TI.4.13	Émé mai cé’é hau, ba agu juba ata na’a daku oné Troas, oné mbaru di Karpus agu sanggéd kitab daku, céwén kéta siot pandé oné-mai luitd.
2TI.4.14	Hi Aléksandér, hiot tukang pépék tembaga hitu, poli do pandé da’at agu akun. Manga kali lékon le Mori lorong agu pandén hitu. 
2TI.4.15	Poro hau kolé sasa-nga’i koéh agu hia, ai hia léwang toing ditéy. 
2TI.4.16	Du kambé weki rug laring cain, toé kéta manga cengatan ata campé aku. Sanggéd taung isé ledong akus – nahé ba weki disé hitu néka kélo-balé oné isés- 
2TI.4.17	Du hitu Mori poli loréng aku agu pandé mberes aku, kudut ali létang témba daku, Keréba Di’a hitu, wéro di’a-di’ay, agu sanggén ata toé Yahudi dengé taungs. Ali hitu, aku lego oné-mai mu’u de singa. 
2TI.4.18	Morin te lego aku oné-mai sanggéd pandé da’at. Hia te pandé selamak aku, wiga aku ngo oné Adak Diha éta Surga. Latang te Hia mengit tédéng lén! Amén.
2TI.4.19	Tabé latang te hi Priska agu hi Akwila agu latang te sanggéd haé kilo di Onésiforus. 
2TI.4.20	Hi Érastus ka’éng oné Korintus agu hi Trofimus legong kaut laku lari betin oné Milétus. 
2TI.4.21	Gélang koé cé’ém, bolon cekeng cés. Tabé oné-mai hi Ebulus, hi Pudés, hi Linus, hi Klaudia agu sanggéd asé-ka’é.
2TI.4.22	Morin loréng nai de méuy. Tabing Diha loréng méuy!
TIT.1.1	Oné-mai aku hi Paulus, mendi de Mori Keraéng agu rasul di Yésus Kristus latang te tinu imbi de weki serani agu pecing do latang te molor, ného hitut ita oné ngaji dité, 
TIT.1.2	agu ligeng de bengkes kudut mosé tédéng lén hitut danong empo-walok poli reké le Mori Keraéng ata toé manga nggopétN. 
TIT.1.3	Du rapak leson, Mori Keraéng si’ang rekéN oné pedéN hitu. Pedé hitu polig imbin oné aku te wéway le perénta de Mori Keraéng, Ata Sambé dité.
TIT.1.4	Titus, hau tu’ung-tu’ung anak daku, ai hau agu aku cama-cama imbi oné Mori Yésus. Bengkes daku, nahé Mori Keraéng Ema agu hi Kristus Yésus Raja Ata Sambé dité téing berkak agu hambor-libur oné hau.
TIT.1.5	Aku poli ledong hau oné Kréta, betuan kudut hau papong apa ata paka wintuk le hau, agu kudut téti ata tu’a laing de weki serani oné néténg béndar. 
TIT.1.6	Ata tu’a situt téti de hau te ciri tu’a laing de weki serani, paka: Ata toé manga celad, cay kali winan, sanggéd anak lut imbi diha, agu toé nonoky néhot mosé toé patun agu toé kitep. 
TIT.1.7	Ai ata wintuk mbaru de Mori Keraéng, atat toé manga celan, toé mésé nai, toé heres, toé langu tuak, toé rabo agu toé gomeng, 
TIT.1.8	maik ngoéng tiba meka toko rontong, ngoéng te pandé ata di’an kanang, nggalas, agil, nggélok nai, ngancéng kuasa weki ru. 
TIT.1.9	Be lé-mai hitun kolé, hia paka cau curup molor lorong toing situt di’ad, wiga hia ngancéng titong atay agu sengang le sanggéd isét lawang hia. 
TIT.1.10	Ai dod atat toé kitep moséd, céwén kéta isé situt baod lut agama Yahudis. Ngoéng disé, ata toé Yahudi paka olong sunat po ciri weki serani. Ali curup nggopétd, isé pandé wéléng nuk data. 
TIT.1.11	Sanggéd ata nenggitu paka jera hema kauts, ai isé pandé biké ka’éng kilo data le toing ata toé manga betuad, kudut pala tiba ontong ata toé patun. 
TIT.1.12	Cengata oné-mai isé ata rékéng ného cengata nabi, manga dé’id taén, “Tama laing méut Kréta ata nggopét, kaka rani, agu bot mboros maik ngondé da’at.” 
TIT.1.13	Saka-si hitu molorn, landing hitu titong kéta tu’ungs isé kudut isé metek kid oné imbid. 
TIT.1.14	Ali hitu, isé toé pinga kolés tombo turuk data Yahudi agu wintuk ata pandé de manusia siot tadangd oné-mai molor. 
TIT.1.15	Latangt ata nggélok nai, sanggén taung situ nggelukd, maik latang te ata rinek agu ata toé imbi, toé manga can koé ata nggelukd, ai nai-nawa ko ici nai disé rinek taungs. 
TIT.1.16	Bo tombod pecing Mori Keraéngs, maik oné-mai pandéd, pali Mori Keraéngs. Isé gutekd, toé lorong agu toé kopd te pandé cao-ca ata di’an.
TIT.2.1	Landing hau Titus, nahé hau kali titong ata kopd agu palong ata molord. 
TIT.2.2	Titongs ata tu’a rona kudut jeper kaut moséd, hiangs lata, nai ngalis-tuka ngéngga, molor imbid oné momang agu seber. 
TIT.2.3	Nenggitu kolés iné-wai tu’a, paka seber koés te ngaji, néka pocu ata, néka inung tuak, maik ciri guru te toing sanggéd taung ata di’ad. 
TIT.2.4	Ali hitu, toing sanggéd ata molas kudut momang ronad agu anakd, 
TIT.2.5	nggalas agu nggélok nai, seber te wintuk oné ka’éng kilod, nai di’a, junggu agu ronad, wiga reweng de Mori Keraéng toé loér latay. 
TIT.2.6	Nenggitu kolé ata reba, toing isé kudut isé kuasa wekid oné sanggén cao-ca. 
TIT.2.7	Latang te hau Titus, hau paka ciri ata toming laing oné sanggéd pandé ata di’ad. Poro hau kali paka molor nai agu tu’ung-tu’ung oné toingm, 
TIT.2.8	molor agu toé manga celad oné kerébam hitu, wiga sanggéd ata balim ciri ritaks, ai toé manga ata da’atd te tombo lisé latang te ité. 
TIT.2.9	Toing kolé sanggéd mendi, poro isé junggu agu morid oné sanggén cao-ca, agu patun latang te isé, émé toé léwang jera de morid, 
TIT.2.10	toé nggopét, maik poro junggu agu tipek, wiga ali hitu, oné sanggén cao-ca isé te bong toing de Mori Keraéng, Mori Sambé dité.
TIT.2.11	Polig si’angn tabing de Mori Keraéng pandé selamak taung manusia. 
TIT.2.12	Hia toing ité kudut ité okés nggopé-nggapét, belek de lino, paka mosé nggalas, agil agu seber te ngaji oné lino. 
TIT.2.13	Te ho’on ité rémé géréng leso hitut bengkes dité; du leso hitu lino ho’o te ita mengit de Yésus Kristus ngong Mori Keraéng Pu’un Kuasa agu Mori Sambé dité. 
TIT.2.14	Mori Yésus poli condo wekiN latang te ité, kudut céla ité oné-mai sanggéd da’at agu oné-mai ndékok, wiga ité ciri weki serani Diha agu wingker te pandé di’a. 
TIT.2.15	Keréba ga sanggéd taung situt poli toing daku, titongs ata imbi agu wéwa nggere-oné isét kembe-lu’ak. Hau paka toing, titong agu wéwa agu gala taram, néka sendong céing kaut te pandé rendak hau.
TIT.3.1	Langga kid isé, kudut isé lorong pemerénta agu sanggéd ata cau kuasa, lorong agu mengkek te pandé sanggéd gori di’a. 
TIT.3.2	Néka manga pocu ata, léwang tau, maik nahé isé kali poro joél, agu lumu oné sanggén ata. 
TIT.3.3	Danong, ité kolé bodok moséd: kembe-lu’ak, wéléng, ciri mendi de sanggéd belek da’at, mosé nanang te pandé da’at kanang, guér, guték, lenci, agu kodo tau. 
TIT.3.4	Maik Mori Keraéng, Mori Sambé dité poli toto momangN agu nai di’aN latang te ité. 
TIT.3.5	Hia poli sambé itén, toé landing le pandé di’a dité, maik landing le weki Run Hia poli momang itéN. Hia sambé ité létang le Nai Nggeluk ata pandé nggélok nai dité, ngong pandé célung taung mosé dité le ba weki ata werun. 
TIT.3.6	Mori Keraéng poli widang bon kaut Nai Nggeluk latang te ité lut hi Yésus Kristus, Mori Sambé dité. 
TIT.3.7	Ali tabing de Mori Yésus, ité poli hambor agu Mori Keraéng, wiga ité haéng mosé tu’ung agu tédéng lén lorong hitut bengkes dité. 
TIT.3.8	Curup daku ho’o molord taung, agu ngoéng daku kudut hau paka mberes kéta téing si’ang, wiga isét poli imbi oné Mori Keraéng, tu’ung-tu’ung kéta seber te pandé gori situt di’ad. Hituy ata di’an agu manga betuan latangt manusia. 
TIT.3.9	Maik néka lut oné gangga tau situt toé manga betuad, ngong latang te turuk empo, agu léwang tau landing wintuk agama. Sanggéd taung situ te pandé rowak agu toé manga betuad. 
TIT.3.10	Latang te ata campitn pandé biké oné weki serani, paka toing kaut le hau ca-suangkalin, émé toé pinga liha néka woé-joé kolé agu hia. 
TIT.3.11	Pecing le hau ata nenggitu ogo te pandé molor, ali hitu isé toé ké’ét te pandé sala. Ali nggitu, isé toto ndékokd bolo-mai ranga de Mori Keraéng.
TIT.3.12	Émé poli wuatn laku hi Artémas ko hi Tikhikus te cumang hau, gélang koéh mai cé’é aku oné béndar Nikopolis, ai aku poli wérét te ngo ka’éng nituk tédéng cekeng duréng. 
TIT.3.13	Campé di’a koé hi Zénas, ata pecing adak hitu agu hi Apolos oné lako disé, kudut néka manga géongd. 
TIT.3.14	Sanggéd weki serani dité oné nuca Keréta, paka laséng koét pandé gori ata di’ad, kudut ngancéng haéng sékék lété bari agu sékék latang te ata bana. Pandé nenggo’o, kudut manga betuan mosé disé.
TIT.3.15	Tabé dami, ngong aku agu sanggéd asé-ka’é serani so’ot manga cama agu akus latang te hau. Tombo kolé le hau tabé dami ho’o latang te sanggéd weki serani oné nuca Keréta. Nahé Morin téing berkak agu widang sanggés taung méu!
PHM.1.1	Oné-mai hi Paulus ata bui landing hi Kristus Yésus agu oné-mai hi Timotéus, asé-ka’é ca imbi dité.
PHM.1.1	Latang te hi Filémon, haé-reba ca gori dami ata momang kéta lami, 
PHM.1.2	nenggitu kolé hi Apfia weta ca imbi dité, hi Arkhipus haé reba ca mping oné gori dité agu latang te sanggéd ata serani oné mbaru de hau.
PHM.1.3	Tabing agu hambor-libur oné-mai Mori Keraéng Ema dité agu oné-mai Mori Yésus Kristus, loréng méuy.
PHM.1.4	Aku wali di’a kamping Mori Keraéng, néténg ngaji daku nuk mtaung hau, 
PHM.1.5	ai dengé laku latang te momang de hau kamping sanggéd weki serani agu latang te imbi de hau kamping Mori Yésus. 
PHM.1.6	Ngaji daku, nahé nai ca anggit ditét ca imbi, te cir pecing mésé latang te sanggéd berkak ata manga oné ité landing le neki ca agu hi Kristus. 
PHM.1.7	Filémon ata momang daku, mohas de hau latang te sanggéd weki serani pandé nisang agu mberes kéta nai daku. Sanggéd weki serani poli téing lémbud le Mori Keraéng lut hau.
PHM.1.8	Ali mésén momang de hau latang te weki serani, agu ité kolé ca imbi oné hi Kristus, aku ngancéng te perénta hau apa ata paka pandé le hau. 
PHM.1.9	Maik ali momang hau laku, itu tara tegi kaut laku, toé perénta. Tu’a kaku ga, céwén kolé rémé oné buig, landing hi Kristus Yésus. 
PHM.1.10	Tegi daku kamping hau, nuk koé le hau hi Onésimus, ai hia cama kéta ného anak de rug ata poli titongn laku oné bui te imbi hi Kristus. 
PHM.1.11	Bo tu’ung kali danong hia toé manga belarn latang te hau, maik te ho’on ga, belarn kéta latang te hau agu latang te aku. 
PHM.1.12	Hi Onésimus hitut momang laku cama ného anak de rug, te jera koléy laku nggere-oné hau. 
PHM.1.13	Bo tu’ungn aku ngoéng te po’é hiak ka’éng cama agu akuy luing lesing hau, kudut campé aku rémé oné buig landing Keréba Di’a. 
PHM.1.14	Maik aku ogok te pandé nenggitu émé toé di éng le hau. Ngoéng daku, kudut pandé di’a hitu de hau, toé ali dedek molé, maik ali téti nai rum. 
PHM.1.15	Ai aram anor le Morin tara bécangn hi Onésimus oné-mai haun, wiga ali hitu hau ngancéng tiba kolé hia te ka’éng cama tédéng lén. 
PHM.1.16	Teho’on ga, néka rékéng hia ného mendi, maik rékéng hia ného asé-ka’é ca imbi ata momang oné hi Kristus. Hia belarn kéta latang te aku, abén kolé latang te hau. Hia belarn kéta, ot ného mendi de hau ko ného asé-ka’é ca imbi oné ranga de Morin.
PHM.1.17	Émé hau rékéng aku ného asé-ka’é ca imbi, hau paka tiba hia cama ného tiba aku. 
PHM.1.18	Émé hia manga dé’it pandé salan ko manga raungn oné hau, sanggéd taung situ pando oné akus. 
PHM.1.19	Aku pandé surak ho’o le limé agu tanda ponggo rug, kudut imbi tu’ung le hau: Aku hi Paulus te bajar taungs. Ata di’an aku toé tombo oné hau, te hau manga raungm oné aku.
PHM.1.20	Itu tara le ngasang de Morin, campé agu pandé lémbu koé nai daku oné hi Kristus.
PHM.1.21	Ali imbi laku sundur de hau, itu tara tulisn laku surak ho’o. Ai pecing laku, ngancéng le hau pandén apa ho’ot tegi daku, ngot céwé do ata pandé le hau po oné-mai tegi daku. 
PHM.1.22	Mai nitu main, ambi koé le hau lo’ang oné mbarum latang te aku, ai imbi laku sanggéd ngaji de asé-ka’é do sendos le Mori Keraéng kudut aku ngancéng cumang kolék agu méu.
PHM.1.23	Tabé latang te hau oné-mai hi Épafras, haé reba ca bui agu aku landing hi Kristus Yésus, 
PHM.1.24	agu oné-mai hi Markus, hi Aristarkhus, hi Démas agu hi Lukas, haé-reba ca gori agu aku.
PHM.1.25	Berkak de Mori Yésus Kristus loréng méuy!
HEB.1.1	Médé Mori Keraéng dongkalin curup agu empo dité, lut sanggéd nabi ali do kéta tarad ban curup hitu. 
HEB.1.2	Maik du turung cemoln ho’o, Hia curup agu ité lut AnakN, ata poli letin Liha ciri ata mbaté sanggéd cao-ca. Lut Hia Mori Keraéng poli dédék tanan-wa agu awangn éta. 
HEB.1.3	Hiay néra mengit de Mori Keraéng agu ba tara de Mori Keraéng ata tu’ungn agu tukeng sanggéd so’ot mangad ali curup Diha hitut penong kuasa. Du poli pandé nggélokd ndékok de manusia, Hia lonto oné racap wanang de Mori Mésé, éta osang langkas. 
HEB.1.4	Hia céwé mésé kuasan oné-mai sanggéd malékat, ai ngasangN ata téing le Mori Keraéng céwé mengit oné-mai ngasang de malékat.
HEB.1.5	Ai Mori Keraéng toé dé’it manga curup nenggo’o oné cengata malékat:
HEB.1.5	“Anak Daku dé Hau!
HEB.1.5	Hau poli ciri Anak Dakum leso ho’o.”
HEB.1.5	Ko toé de’it kolé taé nenggo’o latang te malékat bana
HEB.1.5	“Aku te ciri Ema Diha,
HEB.1.5	agu Hia te ciri anak Dakuy.”
HEB.1.6	Céwén kolé, du Hia dadé Anak ngason nggere-cé’é lino ho’o, mai taéN:
HEB.1.6	“Sanggéd malékat de Mori Keraéng paka suju Hias.”
HEB.1.7	Latang te sanggéd malékat, mai taé de Mori Keraéng:
HEB.1.7	“Sanggéd malékat ciri buru warats agu sanggéd ata keturu laing ciri dila apis.”
HEB.1.8	Maik latang te AnakN nenggo’o taéN,
HEB.1.8	“Seriga Dité yo Mori,
HEB.1.8	tédéng lén kin agu Adak Dité agil agu molor.”
HEB.1.9	Hau momang agil agu kodo lopé-lapét;
HEB.1.9	ali hitu Mori Keraéng, MoriM hitu, poli palas Hau ali mina,
HEB.1.9	luing tanda lumung céwé mésé oné-mai haé-reba ca nai agu Hau.”
HEB.1.10	TaéN kolé:
HEB.1.10	“Yo Mori, du wangkan Ité poli dédék tanan
HEB.1.10	wa agu awangn éta.
HEB.1.11	Sanggéd taung situ te leraks
HEB.1.11	agu ciri boték ného wéngko-wekis,
HEB.1.11	maik Ité manga kid.
HEB.1.12	Lino ho’o te lepet Lité cama ného juba,
HEB.1.12	agu calings cama ného wengko-weki,
HEB.1.12	maik Ité cama kéta kid,
HEB.1.12	agu mosé Dité dengkir lén.”
HEB.1.13	Ai Mori Keraéng toé dé’it manga curup nenggo’o oné cengata malékat:
HEB.1.13	“Lonto ga oné racap wanang’G,
HEB.1.13	dengkir pandé Laku sanggéd ata baliM,
HEB.1.13	te ciri lapéng wa’iM.”
HEB.1.14	Sanggéd malékat situ ata keturu de Mori Keraéng éta Surga, agu ata wuat Liha te campé sanggéd ata te tiba mbaté selamaks.
HEB.2.1	Landing hitu, paka mbajik kéta te séngét apa ata poli dengé dité, boto ba le waé wa’at. 
HEB.2.2	Tombo hitut lut sanggéd malékat jari kin. Néténg ata toé lorong agu lagé sanggéd tombo situ, te tiba wahéng lorong pandén. 
HEB.2.3	Ité toé ngancéng cépéd émé pandé kéba kaut keréba selamak hitut mésé, ata keréba le Morin laring cain agu nesa kéta oné ité lisét poli dengé Hia. 
HEB.2.4	Mori Keraéng kolé pandé ndeng saka-si disé ali sanggéd tanda lenget, ali dod si’ang kuasa agu widang de Nai Nggeluk ata pati-péars Liha lorong ngoéngN.
HEB.2.5	Sanggéd malékat toé manga tiba kuasa oné-mai Mori Keraéngd kudut perénta lino weru hitut kudut cai, ho’ot tombo dité. 
HEB.2.6	Ngot manga ata poli téing saka-si oné surak nggeluk ata tulis nenggo’o:
HEB.2.6	“Mori, céing manusia hitu wiga nuk kéta Lité?
HEB.2.6	Céing anak manusia hitu wiga pinga Lité?
HEB.2.7	Maik Ité poli pandé cerepa-mata kaut Hia céwé radak oné-mai sanggéd malékat
HEB.2.7	agu pandé lonto Hia oné osang ata angos agu hiang kéta.
HEB.2.8	Poli na’a Lité sanggéd ménan be wa mai wa’i Diha.”
HEB.2.8	Ai sanggéd ménan poli taungs pandé kodad Liha, toé kéta manga can ata retang. Maik te ho’on ga, toé di ita lité koda taungs Liha sanggéd menan situ. 
HEB.2.9	Ata ita dité kali, te Mori Yésus cerepa-mata kauty céwé radak oné-mai sanggéd malékat. Ali susa mésé, Hia te pandé lonto oné osang mengit agu hiang kéta. Landing le tabing de Mori Keraéng, Hia matay latang te sanggén manusia.
HEB.2.10	Ai naun tu’ung Mori Keraéng - Hia ata dédék sanggéd cao-ca lorong ngoéng de Weki Run – pandé jepek Hiat karong salang - agu titong isé nggere-oné selamak lut susa. Ali hitu sanggén manusia kolé tiba mengit agu hiang ného Hia. 
HEB.2.11	Ai hi Yésus hitut pandé nggeluk agu isé situt ciri nggeluks, sanggén taung mai oné-mai ca Ema. Itup tara Hia toé ritak caro isé ciri asé-ka’éN. 
HEB.2.12	Nenggo’o taé Diha oné Mori Keraéng,
HEB.2.12	“Aku kudut keréba ngasang Dité oné asé-ka’é Daku
HEB.2.12	agu naring Ité oné bahi-réha ata imbi.”
HEB.2.13	Agu iwon kolé taé Diha,
HEB.2.13	“Aku te condo bengkesg oné Mori Keraéng.”
HEB.2.13	Iwon kolé,
HEB.2.13	“Ata tu’ungn, ho’ok Aku agu sanggéd anak ata poli téing de Mori Keraéng oné Aku.”
HEB.2.14	Ai sanggéd anak situ manusia ata ngancéng mata. Itu tara Hia kolé ciri cama ného isé agu lut cama ného isé. Kudut lut mata Diha, Hia pandé lerak jing da’at hitut manga kuasan latang te mata. 
HEB.2.15	Ali hitu, Hia céla kolé isé ata ciri mendis rémé moséd ali rantang te mata. 
HEB.2.16	Ai ata tu’ungn, toé malékat-malékat ata pinga Diha, maik waé di Abraham. 
HEB.2.17	Itup tara oné sanggén cao-ca, Hia paka cama agu asé-ka’én. Ali hitu, Hia ciri Imam Mésé ata paéng momang agu junggu oné Mori Keraéng kudut pandé hambor ndékok de ro’éng. 
HEB.2.18	Ai weki run Hia poli ta’ong susan du hena le damangy, wiga Hia ngancéng campé isé situt lari hena le damangd.
HEB.3.1	Landing hitu asé-ka’én, ata poli pilé le Mori Keraéng, delem koé nuks latang te Mori Yésus. Hia wuat le Mori Keraéng te ciri Rasul agu Imam Mésé hitut imbi dité. 
HEB.3.2	Hia junggu kétay oné Mori Keraéng hitut poli pilé Hia, cama ného junggu di Musa danong du gori oné mbaru de Mori Keraéng. 
HEB.3.3	Maik Mori Yésus patun te tiba mengit ata céwé mésén oné-mai hi Musa. Cama ného ata pecing gambar mbaru, céwé hiang lata oné-mai mbaru hitut pandén. 
HEB.3.4	Bo kali néténg mbaru pandé le cengata ata pecing gambar, maik hanang weki run Mori Keraéng ata pecing gambar sanggéd ménan. 
HEB.3.5	Tu’ung hi Musa junggu oné sanggéd gori keturu latang te mbaru de Mori Keraéng, te téing saka-si latang te keréba du leso nggere-olon. 
HEB.3.6	Maik hi Kristus junggu kin, ai Hia Anak ata papongn mbaru de Mori Keraéng. Ngong ité ho’o dé mbaru de Mori Keraéng hitu, émé ité metek tu’ung oné imbi agu bengkes hitut angos lité dengkir cemoln.
HEB.3.7	Landing hitu, ného hitut curup le Nai Nggeluk,
HEB.3.7	“Leso ho’o, émé dengé le méu reweng Diha,
HEB.3.8	néka ku’ak, ného empos danong lawang
HEB.3.8	agu damang Mori Keraéng oné satar mambak.
HEB.3.9	Taéd Mori Keraéng: Nitu empos damang agu ci Aku,
HEB.3.9	koném po poli itan lisé sanggéd pandé di’a Daku patmpulu ntaung béhéngn.
HEB.3.10	Itup tara rabod Laku sanggéd ata situ: Isé wéléng taungs naid
HEB.3.10	agu toé pecing salang Dakus.
HEB.3.11	Aku wada lari rabog: Isé toé ngancéng ngo oné osang asi Dakus.”
HEB.3.12	Jerék koém asé-ka’én, kudut oné bahi-réha méu, néka manga cengatan koé ata nai da’at agu toé imbi, wiga ledong imbi Mori Keraéng hitut pu’un mosé. 
HEB.3.13	Maik toing cama taus kali lété leso, lari ngancéng kin te curup “leso ho'o” kudut néka manga oné bahi-réha méu ata ku’ak soho nggopét de ndékok. 
HEB.3.14	Ai ité haé reba ca gori oné hi Kristus, tama ité metek tu’ung imbi hitu ného du pu’ungn dengkir agu cemoln. 
HEB.3.15	Manga curup oné Surak Nggeluk:
HEB.3.15	“Leso ho’o, émé dengé le méu reweng Diha,
HEB.3.15	néka ku’ak ného empos danong lawang Mori Keraéng.”
HEB.3.16	Céing isé situt kéngko rabo de Mori Keraéng, koném po dengé lisé reweng Diha? Toé weli sanggéd taung isét pé’ang oné-mai Mesird ali titong di Musa? 
HEB.3.17	Céing weli situt rabo Diha tédéng patmpulu ntaung? Toé weli isét pandé ndékok agu rapud situt héla-haé oné satar mambak? 
HEB.3.18	Céing weli situt poli wadad Liha te isé toé ngancéng ngo oné osang asi Dihas? Toé weli isé siot toé lorong agu ku’ak? 
HEB.3.19	Nenggitu de ita lité, te isé toé ngancéng ngo oné osang asi de Mori Keraéng, ai isé toé imbi.
HEB.4.1	Landing hitu, co’om jerék koét, boto manga cengatan ata oké musi, koném po reké te ngo oné osang asi Diha manga kin. 
HEB.4.2	Ai keréba di’a hitu poli tombon oné ité, cama ného oné isé. Maik tombo hitu toé manga betuan latang te isé. Ai isé toé ca imbi agu sanggéd ata situt séngétn. 
HEB.4.3	Landing itét manga imbid, te ngo oné osang asi, ného manga taé Diha:
HEB.4.3	“Wadak Aku oné rabo:
HEB.4.3	Isé toé ngo oné osang asi Dakus.”
HEB.4.3	Mori Keraéng taé nenggitu, koném po polis gori Diha du pu’ung dédékn lino. 
HEB.4.4	Ai latang leso te pitun poli dé’it tombon oné Surak Nggeluk, “Mori Keraéng asi oné leso te pitun, oné-mai sanggéd gori Diha.” 
HEB.4.5	Oné Surak Nggeluk hitu bacang kolé lité, “Isé toé ngancéng ngo oné osang asi Dakus.” 
HEB.4.6	Jari, manga pisa taus ata ngancéng te ngo oné osang asi hitu, maik isét laring cain dengé keréba di’a hitu toé ngo bonés, ai isé toé lorongs. 
HEB.4.7	Landing hitu, Mori Keraéng wérét kolé ca leso bana, ngasangn “leso ho’o.” Béhéng kolé poli hitu, Hia curup lut hi Daud, cama ného curup hio éta:
HEB.4.7	“Leso ho’o, émé dengé le méu reweng Diha,
HEB.4.7	néka ku’akm!”
HEB.4.8	Ai émé hi Yosua poli dadé isé nggere-oné osang baté asi, toét-toé, Mori Keraéng toé manga curup musi-main latang te ca leso ata bana kolé. 
HEB.4.9	Jari, manga kin améngn ca leso gel, ngong leso te pitun, latang te ro’éng de Mori Keraéng. 
HEB.4.10	Ai céing kaut ata poli ngo oné osang asi Diha, hia hitu poli gel oné-mai sanggéd gorin, cama ného Mori Keraéng gel oné-mai sanggéd gori Diha. 
HEB.4.11	Landing hitu, mait ga ité wuli- weki te ngo oné osang asi hitu, kudut néka koé manga cengatan ata pa’u landing lut toming disét danong ata toé lorong agu toé imbi.
HEB.4.12	Ai reweng de Mori Keraéng mosé agu mberesn, céwé harat oné-mai kopé harat bali apa kaut. Reweng hitu ceka kéta haéng oné pucu lolo, ngancéng pandé bégas wakar agu nai, ruék agu usek, wiga belard nuk agu niak nai dité. 
HEB.4.13	Toé manga can cao-ca ata ceha bolo-mai ranga Diha. Bolo-mai mata Diha sanggén cao-ca mbolang agu téa taungs. Ité paka téing papong oné Hia.
HEB.4.14	Ité te ho’on ga, manga Imam Mésé agu Mengit ata lagé sanggéd awang éta, ngong Mori Yésus, Anak de Mori Keraéng. Nahé ité metek tu’ung oné tura imbi dité. 
HEB.4.15	Imam Mésé dité hitu, toé imam mésé ata toé lut manté leme-léngkus dité. Ngot cama ného itéy, Hia poli damangn, landing Hia toé pa’u oné ndékoky. 
HEB.4.16	Landing hitu, mait ga agu rani naid, nggere-oné seriga Diha ata widang tabing, kudut tiba nabit agu tabing latang te campé du rapak leson.
HEB.5.1	Néténg Imam Mésé ata le pilé oné-mai bahi-réha manusia, wéréty latang te manusia oné woé-joé disé agu Mori Keraéng, kudut hia ba takung agu hélang landing ndékok. 
HEB.5.2	Imam mésé hitu paka ngancéng haéng-pa’él sanggéd ata toé pecing agu ata wéléng, ai weki run hia penong ali les. 
HEB.5.3	Landing hitu, hia paka ba takung agu hélang latang te ampong ndékok, toé hanang latang te ndékok data imbi, maik latang te ndékok de weki run kolé. 
HEB.5.4	Toé manga cengatan ata téti le weki run te ciri imam mésé, maik le bénta de Mori Keraéng cama ného hi Harun danong. 
HEB.5.5	Nenggitu kolé hi Kristus, toé téti le weki run te ciri Imam Mésé, maik téti le Mori Keraéng. Ai nenggo’o taé de Mori Keraéng:
HEB.5.5	“Hau hitu dé Anak Daku!
HEB.5.5	Leso ho’o hau poli ciri Anak Dakum.”
HEB.5.6	Taé kolé le Mori Keraéng,
HEB.5.6	“Hau Imam tédéng
HEB.5.6	lén ného hi Mélkisédék.”
HEB.5.7	Oné moséN ného manusia, Mori Yésus ngajiy tegi ali rétang nenep agu lanar lu’u mata oné Mori Keraéng ata ngancéng selamak Hia oné-mai mata. Ali nggelukN, tegi Diha sendo le Mori Keraéng. 
HEB.5.8	Koném po Mori Yésus Anak de Mori Keraéng, maik Hia poli nungku te junggu oné ta’ong susaN. 
HEB.5.9	Ali hitu, Hia ciri ata sambé ata besik, agu ciri pu’un selamak tédéng lén latang te sanggéd atat junggu oné Hia. 
HEB.5.10	Hia ciri Imam Mésé le Mori Keraéng ného hi Mélkisédék.
HEB.5.11	Latang te rang Imam Mésé de Mori Yésus, do kéta ata paka curup lami. Maik toé émongn latang te si’angn ai mandeng kéta méu te baé pa’él sanggéd cao-ca. 
HEB.5.12	Émé lélo oné-mai sokor, méu naun te ciri guru. Maik méu ngai sékék kis te tiba nungku oné-mai ata bana latang te raja pu’ud curup de Mori Keraéng. Méu ngai sékék kis te inung susu, toé hang cirang. 
HEB.5.13	Ai néténg ata situt ruda kid inung susu, hia toé idep di’a toing molor, ai hia anak koé kin. 
HEB.5.14	Maik hang cirang latang te sanggéd ata tu’a, siot ngancéng baé woléngd ata di’a oné-mai ata da’at, landing le paténg oné manté.
HEB.6.1	Landing hitu, mait ga, ledong musis raja pu’u situ te nggere-olo oné bekad toing ata céwé penong latang te hi Kristus. Ité kali ga, néka pu’ung kolé toing raja pu’u so’o: sanggéd pandé siot toé manga betuad, latang te imbi oné Mori Keraéng, 
HEB.6.2	ko toing latang te do tarad cebong le waé serani, témba limé lobo ata, to’o koléd ata mata agu wahéng tédéng lén. 
HEB.6.3	Hitus ata paka pandés lité, émé sendo le Mori Keraéng. 
HEB.6.4	Émé isét poli dé’it pandé gérak naid, poli manté tabing éta-mai Surga agu manté tiba lahé oné-mai Nai Nggeluk, 
HEB.6.5	manté tiba reweng di’a oné-mai Mori Keraéng agu kuasa du leso nggere-olon tai, 
HEB.6.6	maik ledong imbid, isé situ toé ngancéng pandé weru kolés kudut teser. Isé situ pandé panggol kolé Anak de Mori Keraéng latang te weki disé agu loér Hia oné ranga data do. 
HEB.6.7	Ai tana hitut omet waé usang ata dondé cai bétan, wiga ngancéng cir todo po’ong situt manga betuad latang te isét gorid, tiba berkak oné-mai Mori Keraéng. 
HEB.6.8	Maik émé cir rami karot agu remang karot, tana hitu toé manga betuan agu ruis te hena le wada wiga cemoln ga tapa taung oné apis.
HEB.6.9	Asé-ka’én, ata momang lami, koném po ami curup nenggitukm latang te méu, imbi lami te méu haéng paéng cao-ca ata céwé di’an ata ngancéng pandé selamak laing. 
HEB.6.10	Mori Keraéng hitu agiln, wiga Hia toé hémong latang te gori de méu agu momang hitut toto de méu ali ngasang Diha, le gori keturu latangt asé-ka’é ca imbi, ného bebolon agu nggere-olon. 
HEB.6.11	Ngoéng dami kudut néténg-néténg méu néka ngondé holes agu néka mejeng hesé dengkir cemoln wiga méu toét-toé tibas apa ata bengkes de méu. 
HEB.6.12	Méu kali ga wingker koém, tunti isét ali imbid agu lembakd, mbaté sanggéd reké situ.
HEB.6.13	Du Mori Keraéng reké oné hi Abraham, Hia wada le ngasang de Run, ai toé manga ata céwé mésé kuasan oné-mai Hia. 
HEB.6.14	Mai taén, “Aku téing berkak do kéta oné hau agu te pandé beka agu buar waé de hau.” 
HEB.6.15	Hi Abraham géréng ali ngéngga-nai, ali hitu hia tiba apa ata poli reké le Mori Keraéng. 
HEB.6.16	Manusia wada le ngasang de ata céwé mésé kuasan, wiga wada hitu pandé ndeng agu pandé cemol sanggéd léwang tau. 
HEB.6.17	Landing hitu, Mori Keraéng waday du Hia ngoéng te si’ang tu’ung nggere-oné isét tiba mbaté reké Diha, te Hia toé célung kolé rekéN. 
HEB.6.18	Wada agu reké de Mori Keraéng ho’o toé manga célung koléd. Hia toé manga nggopétN. Itét kawé mo’éng oné Mori Keraéng, téing Liha mberes kudut metek tu’ung oné bengkes hitut manga olo mai itéy. 
HEB.6.19	Bengkes hitu cama ného manggar ata mberes agu meler latang te wakar dité. Bengkes hitu burut rinding Lo’ang nggeluk oné Mbaru de Mori Keraéng. 
HEB.6.20	Mori Yésus poli karong salang latangt ité nggere-oné osang nggeluk hitu, du Hia ciri Imam Mésé tédéng lén ného hi Melkisédék.
HEB.7.1	Hi Mélkisédék hitu raja béndar Salém agu Imam Mésé de Mori Keraéng Ata Langkas Kéta. Hia ngo curu agu berkak hi Abraham du kolé oné-mai rampas ata pandé koda sanggéd raja. 
HEB.7.2	Latangt hi Mélkisédék, téing li Abraham bati-laing cepulu oné-mai sanggéd taung paéngn. Ngasang Mélkisédék, betuan ngong raja agil; raja Salém, betuan ngong raja hambor-libur. 
HEB.7.3	Hi Mélkisédék hitu toé manga endé-eman agu toé manga turuk empon. Leso diha toé manga pu’ungn agu mosé diha toé manga cemoln. Ai hia cama ného Anak de Mori Keraéngy, wiga ciri imam kin tédéng lén.
HEB.7.4	Jari, idep de-di’a, mésén kéta hi Mélkisédék ho’o, wiga hi Abraham, ema de empo dité téing bati laing-cepulu oné-mai sanggéd ceca rampas situt céwé di’ad. 
HEB.7.5	Lorong Adak Taurat waé di Lewi kali situt rang imam ata tiba dis kudut paing bati-laing cepulu oné-mai wa’u Israél asé-ka’é disé, koném po isé so’o kolé waé di Abrahams. 
HEB.7.6	Maik hi Mélkisédék, hitut toé waé di Léwi, tiba bati-laing cepulu oné-mai hi Abraham. Hia kolé berkak hi Abraham ata poli paéng reké de Mori Keraéng. 
HEB.7.7	Bo tu’ung, ata téing berkak céwé mésé kuasan po ata tiba berkak. 
HEB.7.8	Iwon kolé, sanggéd imam ata tiba bati-laing cepulu, isé situ manusia ata mosé dokong. Maik iwon kolé weli ga, lut Surak Nggeluk, hi Mélkisédék ata tiba bati-laing cepulu hitu, hia manusia ata mosé tédéngy. 
HEB.7.9	Ngot ngancéng kolé taé nenggo’o: ali létang di Abraham poli tegi kolé bati-laing cepulu oné-mai panga di Léwi, atat manga hakn te tiba bati-laing cepulu. 
HEB.7.10	Koném po toé di loas hi Léwi, maik rékéngn ga hia poli manga boné weki di Abraham empon, du hi Mélkisédék cumang agu hi Abrahamy.
HEB.7.11	Ali imamat di Léwi wa’u Israél poli tiba Adak Tauratd. Émé imamat di Lewi hitu poli besikn, co’o tara ngai sékék kin wérét cengata ata bana ciri imam mésé ného hi Mélkisédék ata toé oné-mai wa’u di Harun? 
HEB.7.12	Ai émé célung imamat hitu, toét-toé Adak Taurat te célung koléy. 
HEB.7.13	Hitut tombo laing lité ngong Mori dité: Hia oné-mai panga banan. Oné-mai panga Diha ho’o toé dé’it manga cengatan koé ata te ciri imam. 
HEB.7.14	Ai poli pecing taung lata do te Mori dité oné-mai panga di Yéhuda. Latang te panga hitu hi Musa toé dé’it manga tombo cekoén latang te imam-imam. 
HEB.7.15	Tombo hio éta bao céwé si’ang kolé émé poli tétin imam bana ného hi Mélkisédék. 
HEB.7.16	Hia ciri imam toé landing wintuk de manusia, maik landing le moséN hitut kuasa agu toé ngancéng ampusy. 
HEB.7.17	Ai latang te Hia manga saka-si oné Surak Nggeluk,
HEB.7.17	“Hau muing Imam te tédéng
HEB.7.17	lén ného hi Mélkisédék.”
HEB.7.18	Iwon kolé, adak hitut poli mangan danong koar gi, ai adak hitu toé manga mberesn agu toé manga betuan. 
HEB.7.19	Ai Adak Taurat toé manga pandé besikn. Iwon kolé weli ga, Mori Keraéng poli toi bengkes ata céwé di’an, ata pandé ruis ité agu Mori Keraéng. 
HEB.7.20	Sanggéd taung situ poli jarid ali wada de Mori Keraéng. Bo tu’ung, mangas iwod poli ciri imam ata toé olong wadas le Mori Keraéng. 
HEB.7.21	Maik Mori Yésus olong waday po ciri imam du Mori Keraéng curup oné Hia:
HEB.7.21	“Mori poli wadan, agu Hia toé manga ngalang- ngalang bon:
HEB.7.21	Hau muing imam tédéng lén.”
HEB.7.22	Itup tara Mori Yésus poli ciri pa’ar oné-mai reké ata céwé di’an. 
HEB.7.23	Imam-imam ce bana situ dod, ai isé te matas toe ngancéng ruda olo ciri imam. 
HEB.7.24	Maik, Mori Yésus mosé tédéng lén, wiga imamat Diha toé ngancéng hésing oné ata bana. 
HEB.7.25	Landing hitu, Hia ngancéng pandé selamak ali besik kéta sanggén ata situt létang laing Hia ngo oné Mori Keraéng. Ai Hia mosé mtaung kudut ciri Létang témba disé.
HEB.7.26	Ai Imam Mésé nenggitu ata sékék laingn lité: ata nggeluk, toé manga salan, toé manga saki-nai, bécang oné-mai ata ndékokn, agu céwé mengit oné-mai sanggéd lawa Surga. 
HEB.7.27	Hia toé ného imam-imam mésé banay, siot lété leso paka ba takung hélang latang te koso ndékok de weki rud, agu poli hitu itu po latang te koso ndékok de ro’éng. Ai gori hitu poli pandén Liha cangkalin latang te tédéng lén, du Hia takung weki Run. 
HEB.7.28	Ai Adak Taurat poli téti ata siot toé besikd te ciri Imam Mésé. Maik du poli Adak Taurat, Mori Keraéng reké agu wada te téti AnakN ciri Imam Mésé ata besikn te tédéng lén.
HEB.8.1	Icid sanggéd taung situt tombo dité weli ga: Ité manga Imam Mésé ata nenggituy, ata lonto oné racap wanang seriga de Mori Keraéng ata Mésé Tu’ung éta Surga. 
HEB.8.2	Hia ata gori keturu ného Imam Mésé oné osang nggeluk, ngong oné Lo’ang Nggeluk tu’ung ata pandé le Morin agu toé le manusia. 
HEB.8.3	Ai néténg Imam Mésé poli wérét latang te ba takung hélang agu ba podo nggere-oné Mori Keraéng. Nenggitu kolé Imam Mésé dité, Hia sékékn kéta te manga cao-ca latang te ba podo nggere-oné Mori Keraéng. 
HEB.8.4	Émé Hia manga oné lino ho’oy, Hia toé kéta manga kudut ciri Imam, ai cé’é ho’o poli mangan ata ba takung lorong Adak Taurat. 
HEB.8.5	Isé gori keturu oné ndéi ata ciri kuri agu nénu oné-mai apa ata manga oné Surga. Latang te hitu, poli tombon le Mori Keraéng agu hi Musa, du hia kudut pandé ndéi: “Idep di’a, hau paka pandé taung situ lorong toming Daku oné hau éta poco hitu.” 
HEB.8.6	Maik te ho’on ga Mori Yésus poli tiba keturu ata céwé mésé, ai Hia ciri Létang témba oné-mai reké ata céwé mengitn, ata ligéng le reké ata céwé mengitn kolé. 
HEB.8.7	Ai émé reké hitut laring cain toé manga celan, toé manga kawé kolén reké te suan. 
HEB.8.8	Ai Mori Keraéng poli jér isé le curup ho’o:
HEB.8.8	“Cetu’ungn, te cai leson,
HEB.8.8	Aku te pandé reké weru
HEB.8.8	agu wa’u Israél agu wa’u Yéhuda.
HEB.8.9	Reké hitu toé cama ného reké Daku oné empo disé,
HEB.8.9	du Aku todang isé te pé’ang oné-mai tana Mesir.
HEB.8.9	Ai isé toé manga junggud agu reké Daku. 
HEB.8.10	Ho’oy reké ata pandé Laku agu wa’u Israél du leso nggere-olon. Aku na’a Adak’G oné utek disé, agu tulis oné nai disé. Aku te ciri Mori Keraéng disé agu isé te ciri ro’éng Dakus. 
HEB.8.11	Agu isé toé ngancéng toing kolé cama ro’éngd, ko cama asé-ka’éd ali taé: Pecing koé Morim! Ai sanggéd taung isé, wan koé-étan tu’a, te pecing Akus. 
HEB.8.12	Ai Aku kudut ampongs sanggét sala disé agu pandé hémong taungs sanggéd ndékok disé.” 
HEB.8.13	Du tombo le Mori Keraéng reké weru hitu, ngong reké manga toé papé laing gi. Apa ata toé papé laing, ngong tiong te ampus gi.
HEB.9.1	Reké hitut laring cain, manga wintuk latang te ngaji agu latang te osang nggeluk ata pandé le limé de manusia. 
HEB.9.2	Ai du hesén ndéi hitu, oné mapak bolon kéta manga ambi te wa’i lampu agu méja latang te na’a roti seratang. Maki ho’on caron, Lo’ang Nggeluk. 
HEB.9.3	Be musi-mai rinding te suan, manga kolé ca lo’ang ata caron Lo’ang Nggeluk Kétay. 
HEB.9.4	Nitu manga compang emas kudut tapa dupa agu manga kolé Peti Reké ata wulak taung le emasy. Oné Peti Reké hitu manga lewing emas, ici bonén manga na’a manna, do’ar di Harun ata cing dé’ity agu sua watu lempé situt tulis cepulu perénta de Mori Keraéng. 
HEB.9.5	Bétan manga suad patung malékat, agu lebén te mbau Peti hitut pandé hambor. Maik, sangged ceca situ toé ngancéng pir kétas tombod teho’on.
HEB.9.6	Nenggitu dé nawan wintuk osang nggeluk hitu. Sanggéd imam ngo nggere-oné mapak be-olon ndéi hitu kudut te ngaji disé. 
HEB.9.7	Maik hanang Imam Mésé kali ata ngo nggere-oné ndéi hitut te suan. Hia cangkalin kali ca ntaung ngo nitu, ba dara latangt Mori Keraéng te koso ndékok de weki run agu koso sanggéd lagé ata toé le kunjung de ro’éng do. 
HEB.9.8	Ali wintuk ho’o, tombo si’ang le Nai Nggeluk, te salang nggere-oné Lo’ang Nggeluk Kéta hitu toéd céngkay émé manga kin ndéi hitut bolon. 
HEB.9.9	Hituy curup rapang latang te cekeng ho’o. Betuan, ngong sanggéd takung hélang agu takung latang te Mori Keraéng toé ngancéng pandé besikn ici nai data ba takung hitu. 
HEB.9.10	Sanggéd pandé adak situ henan hanang latang te hang, inung agu do tarad adak pandé nggélok weki. Sanggéd adak situ lorong ruku de lino ata dopos dengkir cain adak ata werun pandé de Mori Keraéng. Hi Kristus Létang Témba
HEB.9.11	Hi Kristus poli main ného Imam Mésé latang te sanggéd apa ata di’ad du leso tai: Hia poli ngo boné ndéi situt céwé mésé agu céwé besik ata toé pandé le limé de manusia, ngong toé oné-mai lino ho’ot poli dédék. 
HEB.9.12	Hia poli ngo oné Lo’ang Nggeluk Kéta cangkalin kaut latang te tédéng lén. Du hitu Hia toé ba dara de mbé laki ko dara de anak japi, maik ali ba dara de weki Run. Ali hitu, Hia céla ité tédéng lén. 
HEB.9.13	Dara de mbé laki ko dara de japi laki agu wecar rawuk de japi ata poli tapa ngkewang, ngancéng pandé nggeluk isét rinek, wiga isé nggéloks wekid. 
HEB.9.14	Céwén kolé dara di Kristus! Lut Nai Nggeluk hitut tédéng lén, hi Kristus poli takung weki run oné Mori Keraéng, ného takung ata toé manga celan. Dara Diha te pandé nggeluk ici nai dité oné-mai sanggéd pandé ata toé manga betuad, kudut ité ngancéng ngaji oné Mori Keraéng hitut mosé.
HEB.9.15	Hitup tara hi Kristus ciri Létang-témba oné-mai reké weru, kudut isé siot poli piléd ngancéng tiba mbaté tédéng lén hitut poli reké de Mori Keraéng. Ai manga ata matad, ngong hi Kristus, latang te sambé sanggéd lagé situt poli pandéd du reké hitut laring cain papé kin. 
HEB.9.16	Ai nia manga pedé, nitu paka tombo te hiat pandé pedé hitu polig matan. 
HEB.9.17	Pedé hitu, ndengn émé hiat pandén pedé hitu polig matan. Maik pedé hitu toé manga betuan émé hiat pandén pedé hitu ngai mosé kin. 
HEB.9.18	Itu tara reké hitut laring cain ciri ndengn ali dara hélang. 
HEB.9.19	Laring cain hi Musa tombo sanggéd taung perénta lorong Adak Taurat oné sanggén ro’éng. Itu kali emin liha dara anak japi agu dara mbé laki halok le waé poli hitu wecar Surak Nggeluk hitu agu sanggéd ro’éng le wulu ndéréng agu hisop. 
HEB.9.20	Cang agu taé, “Ho’oy dé dara reké ata wérét le Mori Keraéng latang te méu.” 
HEB.9.21	Poli hitu wecar liha ndéi agu sanggéd ceca latang te ngaji ali dara. 
HEB.9.22	Lorong Adak Taurat sanggéd caoca pandé nggeluk le daras. Ai émé toé hélang le dara, toé manga kolé ampong ndékok.
HEB.9.23	Jari, sanggéd caoca ata toming caoca éta Surga paka pandé nggeluk nenggitus. Maik sanggéd ceca Surga paka pandé nggeluks ali sanggéd takung ata céwé di’a oné-mai sanggéd situ. 
HEB.9.24	Ai hi Kristus toé ngo oné Lo’ang Nggeluk ata pandé le limé de manusia ata toming kaut oné-mai Lo’ang Nggeluk ata tu’ungn. Maik Hia ngo nggere-oné Surga kudut cumang Mori Keraéng landing sékék dité. 
HEB.9.25	Hi Kristus toé donta ngon oné Lo’ang Nggeluk te takung Weki Run, ného pandé de Imam Mésé Yahudi lété ntaung ngo oné Lo’ang Nggeluk ali ba dara hiot toé dara run. 
HEB.9.26	Ai émé nggitu, Hia paka donta ta’ong susaN pu’ung dédékn lino ho’o. Maik te ho’on ga, du cekeng turung cemol ho’o, Hia si’ang wekiN cangkalin kaut latang te ampong ndékok ali takung Weki Run. 
HEB.9.27	Cama ného manusia poli wérét latang te mata cangkalin kaut, agu poli hitu beté-bicary. 
HEB.9.28	Nenggitu kolé hi Kristus hanang cangkalin kaut takung Weki Run latang te koso ndékok data do. Poli hitu Hia si’ang Weki Run te suangkalin toé latang te koso ndékok, maik te tabing selamak oné isét géréng Hia.
HEB.10.1	Oné Adak Taurat hanang nénu kanang oné-mai sanggéd ata di’ad situt kudut mais, toé ba tara tu’ung. Adak Taurat toé ngancéng pandé besik laing isét mai ngaji, koném po hélang situt camas takung mtaungs lété ntaung. 
HEB.10.2	Ai émé sanggéd ata situt mai ngaji tu’ung-tu’ung poli koso ndékokd, isé kolé toég manga noing ndékok, wiga toé manga ba takung kolé. 
HEB.10.3	Maik nonong ali sanggéd takung situ, lété ntaung pandé doing sanggéd ata, te isé manga ndékokd. 
HEB.10.4	Ai toé le dara de japi laki ko dara de mbé laki ngancéng koso ndékok laings.
HEB.10.5	Landing hitu du hi Kristus mai oné linoy, nggo’o taéN agu Mori Keraéng:
HEB.10.5	“Hélang agu takung toé tibas Lité
HEB.10.5	-- ai Ité poli ambi weki Daku --.
HEB.10.6	Latang te hélang tapa agu hélang te ampong ndékok,
HEB.10.6	toé patun Lité.
HEB.10.7	Itu kali mai taé Daku:
HEB.10.7	“Ho’ok Aku caig Yo Mori,
HEB.10.7	te pandé lorong ngoéng Dité,
HEB.10.7	ného ata poli tulis latang te Aku oné Surak Nggeluk.”
HEB.10.8	Éta hio bao, taé li Kristus, “Hélang agu takung, hélang tapa agu hélang te koso ndékok toé patun agu toé kopn Lité”, – koném po takung lorong Adak Taurat. 
HEB.10.9	Poli hitu mai kolé taéN, “Ho’ok Aku caig Yo Mori, te pandé lorong ngoéng Dité.” Jari, Mori Keraéng kosos takung manga, kudut cedeks takung weru. 
HEB.10.10	Ai ali ngoéng di Kristus, ité poli pandé nggeluk cangkalin latang te tédéng lén, le takung weki de Run.
HEB.10.11	Néténg imam Yahudi gori keturu lété leso agu pandé mtaung hélang ata camas. Sanggen taung situ, toé ngancéng koso ndékok laings. 
HEB.10.12	Maik du poli takung cangkalin kaut hélang léca, hituy kali ata ngancéng koso ndékok laing, hi Kristus lonto baling racap wanang de Mori Keraéng tédéng lén. 
HEB.10.13	Te ho’on ga, hi Kristus géréng kaut rapak leson te na’a wa mai wa’i Diha taungs sanggéd ata baliN le Mori Keraéng. 
HEB.10.14	Ai ali ca kaut hélang léca, hi Kristus poli besik tédéng lén sanggéd isét poli pandé nggélokd oné-mai ndékok. 
HEB.10.15	Agu Nai Nggeluk kolé téing saka-si oné ité, 
HEB.10.16	ali curupN:
HEB.10.16	“Ho’oy reké ata kudut pandé Laku agu
HEB.10.16	isé du leso nggere-olon.” Nenggo’o curup de Mori Keraéng:
HEB.10.16	“Aku na’a Adak’G oné utek disé,
HEB.10.16	agu tulis oné nai disé.
HEB.10.17	Aku toé nuk kolés sanggéd ndékok
HEB.10.17	agu lagé disé.”
HEB.10.18	Jari, émé sanggéd ndékok agu lagé poli ampongd, toé sékékn kolé te takung hélang latang te ampong ndékok.
HEB.10.19	Jari, asé-ka’én, ali dara de Mori Yésus itét ho’on ga cukung te ngo oné Lo’ang Nggeluk Kéta. 
HEB.10.20	Mori Yésus poli céngka salang weru ata widang mosé latang te ité. Salang hitu lagé ca rinding, ngong weki Run Mori Yésus. 
HEB.10.21	Ité te ho’on ga, manga cengata imam mésé ata ciri tu’an Mbaru de Mori Keraéng. 
HEB.10.22	Landing hitu, mait ga ité ngo cumang Mori Keraéng ali molor nai agu metek imbi; ai nai dité poli pandé nggélokn oné-mai ici nai da’at agu weki dité poli cebong le waé gélon. 
HEB.10.23	Mait ga ité metek tu’ung oné tura latang te bengkes dité, ai Mori Keraéng toé manga reké adongN. 
HEB.10.24	Mait ga ité, kéngko taud te rani-nai agu racang rak oné momang ali pandé ata di’ad. 
HEB.10.25	Ité kali nai ca anggit te ngaji cama laing, néka ngondé holes ného pandé de pisa taus ata. Mait ga ité toing cama taud, ai pecing lité te leso de Mori Keraéng ruisn ga.
HEB.10.26	Ai émé ité kunjung kéta pandé ndékok, kalim po ité poli pecing do keréba molor, ngong toé kéta manga kolé hélang te ngancéng koso ndékok situ. 
HEB.10.27	Ngot ata mangan kali, géréng kaut beté-bicar de Mori Keraéng agu dila haok kéta api rabon hitut ngkewang taungs sanggéd ata lawang Hia. 
HEB.10.28	Landing saka-si de sua ko telu tau ata, hia ata toé lorong Adak di Musa, wahéng mata muingy, toé manga ampongn. 
HEB.10.29	Nuk kaut, leng kéta mendon wahéng hitut paka tiba lata hitut wedi le wa’is Anak de Mori Keraéng. Hia pandé rinek dara hitut poli reké de Mori Keraéng, ngong dara di Kristus ata poli pandé nggeluk hia. Hia kolé poli loér Nai Nggeluk ata poli tabing widang! 
HEB.10.30	Ai ité pecing Hia hitut taé:
HEB.10.30	“Léko hitu hak Daku. Akuy kali ata soléng léko.”
HEB.10.30	Agu ho’o kolé taéN:
HEB.10.30	“Mori te beté-bicar ro’éngn.”
HEB.10.31	Da’at kéta tu’ung émé wahéng le limé de Mori Keraéng hitut téing mosé.
HEB.10.32	Asé-ka’én, nuk de-di’a mosé de méu danong. Du hitu, du méu poli tiba géraks, do ngkalis méu tili-mboét oné ta’ong susa. 
HEB.10.33	Du méu loér latam agu ta’ong susa bolo-mai ranga data do, nggitu kolé méu lut ta’ong susa le ita isét loér latas. 
HEB.10.34	Bo tu’ung, méu poli lut oné ta’ong susa de sanggéd ata siot hena le wahéng. Du enggerep latas paéng de méu, tiba kauts le méu ali nisang nai, ai pecing le méu, te méu tiba paéng ceca ata céwé di’an agu céwé makengn. 
HEB.10.35	Landing hitu, metek kin imbis, ai mésén lahén hitut ngai géréng. 
HEB.10.36	Méu paka gepek, kudut méu ngancéng lorong wintuk de Mori Keraéng, wiga méu tiba apa ata poli reké Diha. 
HEB.10.37	Manga tulis oné Surak Nggeluk:
HEB.10.37	“Ai ruisn ga, toég don sokor.
HEB.10.37	Hia hitut mai te cai gi,
HEB.10.37	toé manga renggé kolén.
HEB.10.38	Maik ro’éng Daku situt molor, te mosé ali imbis.
HEB.10.38	Émé manga ata hedong kolé,
HEB.10.38	Aku toé henan latang te hia.”
HEB.10.39	Ité ho’o toé ata hedong kolé ko ata wéléng, maik ata imbi agu tiba mosé.
HEB.11.1	Imbi hitu, ligeng de sanggéd situt bengkes dité, agu tanda oné-mai sanggéd situt toé itas lité. 
HEB.11.2	Ali imbi, Mori Keraéng henan oné isét bolo-mai ité.
HEB.11.3	Ali imbi, idep lité te tanan wa awangn éta, parn awo kolepn salé, poli dédék le reweng de Mori Keraéng. Jari, apa ata itad, poli jarid oné-mai apa ata toé itad.
HEB.11.4	Landing le imbin, hi Abél poli takung oné Mori Keraéng ata céwé di’an oné-mai takung di Kain. Ali hitu, Mori Keraéng tiba hi Abél ata céwé molorn, ai takung diha henan le Mori Keraéng. Ai le imbin, konem po poli matan maik hia ngai tombo kin dengkir te ho’on.
HEB.11.5	Landing le imbin, hi Hénokh tara héndéng nggere-éta Surgan, wiga toé matay, ai Mori Keraéng poli téti hian. Ai lut Surak Nggeluk, du toéd tétin, hi Henokh kopn oné Mori Keraéng. 
HEB.11.6	Maik émé toé manga imbi, toé manga ata kopn oné Mori Keraéng. Ai céing ata holés nggere-oné Mori Keraéng, ata hitu paka imbi te Mori Keraéng hitu mangay. Hia kolé paka imbi te Mori Keraéng téing lahé oné ata situt tu’ung-tu’ung kawé Hias.
HEB.11.7	Le imbin, hi Noé poli langgan le Mori Keraéng latang te cao-ca situt toéd ita. Hia lorong jér de Mori Keraéng te ambi kepal kudut selamak haé kilon. Lino ho’o hena le wahéng, maik hi Noé rékéng le Mori Keraéng ca ata molor lorong agu imbin.
HEB.11.8	Le imbin, hi Abraham lorong bénta de Mori Keraéng te ngo nggere-oné tana hitut te tiba diha ciri tana mbatén. Itu kali ngon hia, koném toé mopo liha niay wan tana hitu. 
HEB.11.9	Le imbin, hia ka’éng ného cengata ata long oné tana hitut baté reké; nitu hia ka’éng oné ndéi. Nenggitu kolé hi Ishak agu hi Yakub ata tiba reké hitut camas agu hi Abraham oné-mai Mori Keraéng. 
HEB.11.10	Ai hi Abraham, rémé géréng béndar hitut tédéng lén ata nanéng agu pandé le Mori Keraéng.
HEB.11.11	Le imbin, hi Abraham ngancéng kin manga waén, koném po hi Sara toé wingy agu weki run kolé hia lopo donggok gi. Ai imbi tu’ung liha, te Mori Keraéng hitu junggu oné rekéN. 
HEB.11.12	Itup tara oné-mai hi Abraham, ngot toé réwa gi, tuan wa’u do ata toé ngancéng rékéngd ného ntala éta awang agu laing lupi tacik.
HEB.11.13	Oné imbi, sanggéd taung isé siot poli carod éta hio bao, polis matad ga. Sanggéd isé situ, toé manga tiba apa hitut poli reké de Mori Keraéng, maik lélo tadang main kaut agu soé kaut liméd. Ali hitu, tura lisé te isé ata long agu mbéot oné lino ho’o. 
HEB.11.14	Isé situt curup nenggitu, te toto mésén kembung kawé tana kuni agu kalo. 
HEB.11.15	Émé nuk kin lisé, kuni agu kalod hitut poli ledong lisé, remo kin manga sokor te kolé nitus. 
HEB.11.16	Maik te ho’on ga, isé kembung tana kuni agu kalo ata céwé di’an, ngong tana kuni agu kalo éta Surga. Ali hitu, Mori Keraéng toé ritaky te caro Mori Keraéng diséy, ai Hia poli ambi ca béndar tédéng lén latang te isé.
HEB.11.17	Le imbin, hi Abraham takung anak lécan hi Ishak du ci le Mori Keraéng, koném po hia poli tiba reké 
HEB.11.18	agu poli taé le Mori Keraéng, “Waé di Ishak hitu te caro wa’u de hau.” 
HEB.11.19	Ai imbi li Abraham, te Mori Keraéng manga kuasan pandé mosé kolé hi Ishak, koném po poli matan. Noing li Abraham néhot poli tiba kolén hi Ishak oné-mai matan.
HEB.11.20	Le imbin, hi Ishak téing berkak oné hi Yakub agu hi Ésau te leso tain.
HEB.11.21	Le imbin, hi Yakub du turung matan berkak taung anak di Yusuf, bérit oné sa’i dongkarn cang agu suju Mori Keraéng.
HEB.11.22	Le imbin, hi Yusuf du turung matan tombo latang te pé’angd wa’u Israél oné-mai tana Mesir, agu reding pedé co’oy pandén rapu diha émé poli matan.
HEB.11.23	Ali imbid, ata tu’a di Musa ceha hia tédéng telu wulang du poli loasn. Ai ita lisé, anak koé hitu reba di’an agu isé toé rantang perénta de raja.
HEB.11.24	Ali imbi, hi Musa du tu’an, ogoy te caro anak oné-mai anak iné-wai de raja Firaun. 
HEB.11.25	Hia céwé ngoéng ta’ong susa cama-cama agu ro’éng de Mori Keraéng, po mosé minak dokong oné-mai ndékok. 
HEB.11.26	Rékéng li Musa, céwé di’a mericuy landing hi Mesias, ngong raja ata reké le Mori Keraéng, po tiba bora mésé oné-mai tana Mesir. Hi Musa bengkes lahén du leso tai.
HEB.11.27	Le imbin, hia poli ledong tana Mesir agu toé rantang rabo de rajay. Hia lako ruda kin, néhot hia poli ita Mori Keraéng ata toé ngancéng ita lata.
HEB.11.28	Ali imbin, hia pandé adak hang Paska agu palas para mbaru le dara, wiga malekat ata pandé ampus toé mbelé sanggéd anak ngaso diset Israél.
HEB.11.29	Ali imbid, wa’u Israél ngancéng limbang Tacik Teberau, néhot lagé tana masa kaut. Maik ata Mesir delep kéta taungs du damang limbangn lisé.
HEB.11.30	Ali imbi, ata Israél pandé renco taungs turéng de béndar Yérikho, du isé lilik béndar hitu tédéng pitu leso.
HEB.11.31	Ali imbin, hi Rahab iné-wai mbérong hitu, toé lut ampusy agu ata siot toé lorong Mori Keraéng, ai hia poli tiba di’a isét ngapéng data Israél.
HEB.11.32	Apa kolé ata paka carod laku? Ai aku toé manga sokorg, émé kudut tombo taungs latang te hi Gidéon, hi Barak, hi Simson, hi Yéfta, hi Daud, agu hi Samuél agu sanggéd nabi. 
HEB.11.33	Ali imbid, isé poli pandé koda sanggéd raja. Isé toto molor, wiga tiba apa situt poli reké de Mori Keraéng. Ali imbid: isé ngancéng tadu mu’u de sanggéd Singa, 
HEB.11.34	ngancéng pandé pesa api hitut dila-haok, cépé oné-mai sempilang, tiba mberes oné les, ciri mberes oné rampas wiga pandé kodas serdadu ata dungkang isé. 
HEB.11.35	Le imbid, sanggéd iné-wai poli tiba koléd sanggéd kilo disé situt poli matad, ai mosé kolés tai. Manga kolés ata ngoéng tiba wahéng dengkir matad agu ogos te céla oné-mai susad, ai bengkes te mosé kolés oné mosé ata céwé di’an. 
HEB.11.36	Ata iwod kolé tiba loér, tiba luca, pangkot le ranté agu na’a oné buis. 
HEB.11.37	Iwod kolé ga, peké le watus, poro le gergajis, mbelé le sempilangs. Isé ngo mbéots papé ceca oné-mai luit jimbal agu luit mbé; isé lenggé denduts, ta’ong susa agu hena le wahéngs. 
HEB.11.38	Lino ho’o, néhot osang toé kopn latang te isé. Isé mbéot oné satar mambaks agu oné poco, ka’éng oné liang agu oné ngero. 
HEB.11.39	Maik sanggéd taung isé toé manga tiba apa ata poli reké de Mori Keraéng, koném po isé poli toto molor ali imbid. 
HEB.11.40	Ai Mori Keraéng poli ambi cao-ca ata céwé di’an latang te ité; ai émé toé cama-cama agu ité, isé kolé toé ngancéng ciri besiks.
HEB.12.1	Baling-mai ité manga do saka-si. Mait ga ité, oké taungs mendo agu ndékok situt pandé do’ong ité. Agu paka metek tu’ung te lut rié ho’ot manga bolo-mai ranga dité ga. 
HEB.12.2	Mait ga, mata dité paka jeténg nggere-oné Mori Yésus, ai Hia dé ata pandé kéngko agu tinu imbi dité pu’ung du wangkan dengkir agu cemoln. Mori Yésus poli ta’ong susa oné haju panggol. Toé rékéng Liha te mata oné panggol hitu pandé ritak laing. Nuk Diha kali cembes latang te mosé nggere-olon. Te ho’on ga, Hia lonto oné racap wanang seriga de Mori Keraéng kudut cama-cama cau adak. 
HEB.12.3	Damang dé nuk, co’o kétay mendon susa de Mori Yésus te dungkang sanggéd ata ndékok ata lawang Hia, kudut méu kolé néka merik nais agu néka cubam. 
HEB.12.4	Oné gempur de méu te dungkang ndékok, méu toé manga bowo daras di. 
HEB.12.5	Néka hémong toing ho’o de Mori Keraéng kamping méu, néhot toing agu Anak Run:
HEB.12.5	“Oé anak daku, néka émo-among kaut toing de Morim.
HEB.12.5	Néka merik nais émé rabo méu Liha;
HEB.12.6	ai Mori luca ata situt momang Diha,
HEB.12.6	agu mecék ata situt tibas Liha ciri anak.”
HEB.12.7	Émé méu tiba wahéng oné-mai Mori Keraéng, Hia rékéng méu ného anak de Run. Asa weli ga, manga dé’it anak ata toé mecék le eman ko? 
HEB.12.8	Émé méu toé dé’it hena le wahéng, hitut paka kélo néténg ata, méu ciri anak bera, toé anak wua tuka. 
HEB.12.9	Nggere-olon ga: Oné-mai ema dading, ité tiba toing agu titong agu hiangs lité, apan kolé latang te Ema dité éta Surga, paka céwé hiang lité kudut haéng mosé tédéng lén. 
HEB.12.10	Ema dading dité toing agu titong ité ké’ét kaut apa ata di’an lorong nuk de rud. Maik Mori Keraéng wahéng latang te di’a weki rud ité, kudut ité ciri nggeluk cama ného Hia. 
HEB.12.11	Bo tu’ung du tiba lité wahéng hitu toé manga cembes nai laing, maik cama ného pandé susa. Maik poli hitu, wahéng hitu pandé te mosé ité lorong ngoéng de Morin, agu cir wua hambor oné isét toing agu titong Liha.
HEB.12.12	Landing hitu, pandé mberes koé limé hitut les agu tu’us hitut jejery. 
HEB.12.13	Helek koé salang lakom, boto nggésoy wa’i hitut sengge-soat, maik ciri inay.
HEB.12.14	Mping koé te mosé hambor-libur agu sanggén ata, agu tili-mboét kolé te dolong mosé nggeluk. Ai émé toé nggeluk, toé manga cengatan ata ngancéng ita Morin. 
HEB.12.15	Jerék koém: boto manga cengatan ata mora tabing de Mori Keraéng, te ciri waké pa’it ata pandé rasung laing, wiga mangan ngai-ngaok agu rowak mosé ka’éng cama. 
HEB.12.16	Néka manga ata siot pandé nelung ko manga belek da’at, ného hi Esau hiot pika hak ngason latang kaut ca piring hang. 
HEB.12.17	Ai musi-main pecing le méu, hi Esau toé laong tiba berkak, ai hia toé manga sokor te holes kolé oné-mai salan, koném po ndurus waé lu’un nanang te tiba berkak hitu.
HEB.12.18	Toé cama ného wa’u Israél oné poco Sinai danong, méu te ho’on ga, toé ngo nggere-oné cao-ca ata ngancéng cégot agu api dila-haok, oné ranggeng, nendep, agu buru warat. 
HEB.12.19	Agu toé kolé ngo oné runing de terompét agu runing ngengut kéta, wiga gesar lisé kudut runing hitu néka manga kolé tombo agu isé. 
HEB.12.20	Ai isé toé ta’ong séngét perénta de running hitu, ata nenggo’o taén, “Céing kaut ata cégot poco ho’o, ata ko kaka, paka peké le watu dengkir matay.” 
HEB.12.21	Apa hitut ita le wa’u Israél leng tu’ung rangopn, wiga mai taé di Musa, “Aku rantang agu jejer kétak.” 
HEB.12.22	Maik méu te ho’on ga, mai cé’é Golo Sion, oné béndar de Mori Keraéng hitut téing mosé, ngong Yérusalém éta Surga ata penong le malékat. 
HEB.12.23	Méu lut ca impung ata ramé kéta, ngong nekek weki de sanggéd anak ngaso de Mori Keraéng ata manga ngasangd éta Surga. Méu mai kamping Mori Keraéng hitut beté-bicar sanggén ata. Méu mai kamping sanggéd ata nggeluk situt poli pandé besikd. 
HEB.12.24	Méu mai kamping Mori Yésus, ata Létang témba reké weru, agu kamping daraN hitut poli wecar, ata céwé mberes pa’arn oné-mai dara di Abél.
HEB.12.25	Jerék koém, méu paka tiba agu séngét Hia hitut ban curup hitu. Isét ogo te séngét Hiat mai oné lino ho’o ata ba keréba de Mori Keraéng, toé ngancéng célad oné-mai wahéng. Apan kolé ité te ho’on, émé ité hedong oné-mai Hia hitut curup éta-mai Surgan. 
HEB.12.26	Du hitu danong, rewéng Diha pandé gégo lino ho’o, maik te ho’on Hia téing reké, “Cengkalin kolé, Aku te pandé gégo toé hanang lino, maik awang kolé.” 
HEB.12.27	Taé “Cengkalin kolé” ngong lino ho’o ata poli dédék te gégoy agu te hésingy, wiga ata retangn kali ga hanang situt toe ngancéng gégos. 
HEB.12.28	Jari, mait ga ité wali di’a agu ngaji kamping Mori Keraéng, ai ité tiba adak ata toé ngancéng gégoy. Mait ga ité wali di’a agu ngaji te hiang Hia, lorong wintuk ata patun Liha. 
HEB.12.29	Ai Mori Keraéng dité pandé ampus, ného api hiot pandé muntung.
HEB.13.1	Bengkes daku, nahé méu momang-tau kis ného asé-ka’é ca imbi! 
HEB.13.2	Néka wengel méu te tiba meka oné mbarus, koném toé di pecing le méu meka hitu. Ai le pandé nenggitu, manga dé’it ata, ata toé noing liha, kali malékat meka hitut tiba diha. 
HEB.13.3	Nuk koé ata siot oné bui, ai weki rus kolé méu néhot ata buim. Nuk kolé ata siot rendaks lata, ai weki rus méu kolé ngai mosé kis oné lino ho’o. 
HEB.13.4	Poro sanggés taung méu hiang mosé ka’éng kilo, néka lagé locé toko, ai Mori Keraéng te beté-bicar sanggéd ata nelung agu ata mbérong. 
HEB.13.5	Méu néka ciri mendi de séngm, maik nisang kaut nais ali apa ata manga oné méu. Ai Mori Keraéng poli taé, “Aku toé kéta ledong méu oné leso agu pencang oné wejang.”
HEB.13.6	Landing hitu ali imbi tu’ung, ité ngancéng taé nenggo’o,
HEB.13.6	“Morin ata campé aku. Aku toé rantangk.
HEB.13.6	Apa néng ata ngancéng pandé le manusia latang te aku?”
HEB.13.7	Nuk di’a-di’a latang te sanggéd tu’a de méu situt poli tombo rewéng de Mori Keraéng oné méu. Idep de-di’a du moséd agu du cemol moséd, tunti koé le méu imbi disé. 
HEB.13.8	Mori Yésus Kristus hitu cama kéta kin, pu’ung du wangkan, te ho’on agu tédéng lén. 
HEB.13.9	Néka lut le méu sanggéd toing situt melet, ata pandé wéléng méu. Ai ata di’an, nai de méu ndeng hanang le tabing de Mori Keraéng, toé le sanggéd wintuk latang te hang ata toé manga betuan oné isé situt lorongn. 
HEB.13.10	Ité manga ca compang. Sanggéd isét keturu laing oné ndéi, toé ngancéng hang takung ata manga oné compang hitu. 
HEB.13.11	Dara de kaka situt takung luing hélang te ampong ndékok ba le Imam Mésé oné Lo’ang Nggeluk kéta, maik tobo de kaka situ tapa be pé’ang-mai ndéis. 
HEB.13.12	Itu dé tara Mori Yésus kolé, mata be pé’ang-mai lewang bendar kudut pandé nggeluk ro’éng Diha ali dara de weki Run. 
HEB.13.13	Landing hitu, mait ga ité ngo be pé’ang-mai ndéi agu lut ciri bocik cama agu Hia. 
HEB.13.14	Ai oné lino ho’o, toé manga osang ata makengn latang te ité. Ité kawé osang ata makengn te ka’éng du mosé nggere-olon. 
HEB.13.15	Landing hitu, mait ga ité, ali létang-témba de Mori Yésus nukung tité naring Mori Keraéng agu bong ngasang Diha. Hituy takung nggeluk dité latang te wali di’a oné Mori Keraéng. 
HEB.13.16	Néka hémong pandé di’a agu campé tau, ai hitus takung ata patun oné Mori Keraéng.
HEB.13.17	Lorong koés sanggéd wintuk data tu’a laing agu junggu koém oné isé. Ai isé rinding mtaung méu, agu isé te papong oné Mori Keraéng. Wiga isé keturu ali nisang naid, toé ali tilir ata toé ba ontong latang te méu.
HEB.13.18	Ngaji koé kis latang te ami, ai imbi tu’ung lami te ici nai dami nggélok kéta kin. Oné sanggéd cao-ca ami ngoéng te pandé di’a mtaung. 
HEB.13.19	Petot tu’ung laku tegi oné méu, kudut ngaji latang te akum, wiga Mori Keraéng gélang dadé aku te kolé oné méu.
HEB.13.20	Mori Keraéng poli pandé mosé kolén Mori Yésus oné-mai ata mata. Ali mataN hitu, ho’o ga Hia ciri Ata Lami Mésé sanggéd jimbalN. Le mataN hitu kolé, pandé petok reké de Mori Keraéng tédéng lén agu ité. 
HEB.13.21	Nahé Mori Keraéng pandé jemut méu ali sanggéd ata di’an ata sékékn, te méu kudut lorong ngoéng Diha, lut hi Yésus Kristus. Latang te Hia dé, mengit tédéng lén! Amén.
HEB.13.22	Aku pedé méu asé-ka’én, kudut sanggéd toing so’o tiba le méu ali lilek de nais, koném po wokokn surak daku ho’o. 
HEB.13.23	Aku tombo kolé agu méu te asé-ka’é dité hi Timotéus, polig pé’angn oné-mai bui. Cepisa hia mai cumang akun, aku te dadé hiak ngo la’at méu. 
HEB.13.24	Caing koé le méu tabé dami, latang te sanggéd tu’a de méu agu sanggéd ro’éng ca imbi. Asé-ka’é ca imbi oné-mai Italia téing tabé kolé latang te méu.
HEB.13.25	Nahé tabing de Morin loréng sanggés taung méu.
JAS.1.1	Tabé oné-mai hi Yakobus, mendi de Mori Keraéng agu Mori Yésus Kristus, latang te campulusua panga oné tana long.
JAS.1.2	Asé-ka’é daku, émé méu pa’u oné do tarad damang, rékéng le méu ného mosé di’a. 
JAS.1.3	Ai pecing le méu, damang latang te imbi de méu hitu cir gepeky. 
JAS.1.4	Kong damang gepek hitu manga wuad ata té’é kudut méu ciri besik, toé rehong agu toé manga géong. 
JAS.1.5	Maik émé oné be réha méu manga ata géong nggalas-nai, céwé di’an hia tegi oné Mori Keraéng. Mori Keraéng te téing nggalas hitu latang te hia, ai Hia téing nggalas-nai oné sanggéd ata ali gawas agu lembak naiN. 
JAS.1.6	Poro hia tegi landing le imbi agu néka manga gégo nain, ai ata gégo nain cama ného bombang tacik hitut wéjot le buru nggere-lé, nggere-lau. 
JAS.1.7	Ata nenggitu, néka deming kudut tiba apa kaut oné-mai Morin. 
JAS.1.8	Ai ata hitut gégo nain toé manga doing meler lawang mosén.
JAS.1.9	Poro cembes koé naid weki serani ata mosé lénggé, émé pandé téti éta mosén le Mori Keraéng. 
JAS.1.10	Weki serani ata bora poro cembes kolé nain émé pandé wa’u way mosén le Mori Keraéng, ai ata bora te moray ného wéla remang. 
JAS.1.11	Du parn mata leso hitut ceres kéta kolangn, méloy ga remang hitu, loda taungs wélan agu mora taungs manikn. Nenggitu kolé dé wada data bora, te mora-meresy oné be réha sanggéd rébokn.
JAS.1.12	Mosé di’a isét ta’ong oné damang. Ai émé hia meku kéta nain, hia te tiba lahén, ngong mosé hitut poli reké de Mori Keraéng oné sanggéd ata situt momang Hia. 
JAS.1.13	Émé cengata rémé hena le damangy, néka nggo’o taén, “Damang ho’o, mai oné-mai Mori Keraéng!” Ai Mori Keraéng toé ngancéng damang le da’at agu Weki Run Hia toé manga damang céing kaut. 
JAS.1.14	Maik damang hitu hena néténg ata ali ngoéng de weki run, ai hia sorok agu kating le belek da’atn. 
JAS.1.15	Émé lut liha belek da’at hitu, belek hitu cir ndékoky; agu émé ndékok hitu té’é gi, ndékok hitu te cir ampusy.
JAS.1.16	Asé-ka’én ata momang laku, néka wéléngm! 
JAS.1.17	Sanggéd téing ata di’an agu tabing ata besikd, mai éta-maid, ngong wa’u éta-mai hi Ema ata dédék sanggéd gérak éta awang. Hia dé Mori Keraéng ata toé manga caling ko campit tara mangan nendep. 
JAS.1.18	Ali ngoéng Run, Mori Keraéng poli dédék ité ali rewengN ata molor, kudut ité ciri anak ngaso oné-mai sanggéd ata poli dédék.
JAS.1.19	Asé-ka’én ata momang laku, nuk di’a-di’a curup ho’o: gélang koé te séngét, maik héjol koé te tombo agu ta’ong te rabo. 
JAS.1.20	Ai rabo de manusia toé ngancéng pandé molor oné ranga de Mori Keraéng. 
JAS.1.21	Landing hitu, oké koés sanggéd cao-ca situt sakid, da’at situt do baild agu tiba ga ali ngéngga-nai curup situt weri oné nai de méu, ata manga kuasan latang te pandé selamak wakar.
JAS.1.22	Pandés ga le méu apa ata poli rewengn le Mori Keraéng, toé hanang séngét kanang. Ai émé toé nenggituy, ngong te méu nggopét weki rus. 
JAS.1.23	Ata siot séngét reweng de Mori Keraéng, maik toé pandés, hia cama ného cengata ata lélo ranga run bolo-mai sereméng. 
JAS.1.24	Woko poli lélon, itu kali ngon agu gélang hémong co’oy tara de weki run bao ga. 
JAS.1.25	Wintuk de Mori Keraéng besikn, agu manga mberes kudut céla manusia. Ata situt céca agu pinga di’a cang agu pandé sanggéd wintuk situ, toé séngét kaut agu lampuk hémongd, ata situ te tiba berkak de Mori Keraéng oné sanggéd pandéd.
JAS.1.26	Émé manga ata rékéng weki run sebern te ngaji maik toé rapa leman, hia hitu pali weki run agu oké bon dé ngajin. 
JAS.1.27	Ho’o dé ngaji ata molorn agu toé manga celan oné ranga de Mori Keraéng Ema dité: campe ata lalo agu ata luang oné susad, agu jerék weki rud boto rowak le saki de lino ho’o.
JAS.2.1	Asé-ka’é daku, ai ité ho’o ata imbi oné hi Yésus Kristus Mori dité hitut mengit, oné toto imbis néka nono momang ata. 
JAS.2.2	Ai émé cengata paké kila emas agu ceca di’ay mai du lonto léok, du hitu mai kolé cengata ata lénggé ata paké ceca botéky, 
JAS.2.3	méu hiang hanang ata hiot paké ceca di’a hitu, mai taés, “co’om lonto oné osang di’a ho’o itét mori!”. Maik latang te hiat lénggé hitu mai taé de méu, “hesé le hio hau e!” ko “lonto wa tana, ruis wa’i daku!”. 
JAS.2.4	Ali pandé nenggitu, méu poli pandé nono momang oné nais agu wolo ata ali nuks hitut da’at.
JAS.2.5	Séngét koém, asé-ka’é ata momang laku! Mori Keraéng pilé ata siot rékéng lénggé le lino ho’o kudut ciri bora oné imbi. Isé kolé ciri ata tiba mbaté de Adak Surga ata poli rekén Liha latang sanggéd ata siot momang Hia. 
JAS.2.6	Maik méu poli mbéis sanggéd ata lénggé. Toé weli ata bora pandé rendak agu sorok méu nggere-oné adak kudut bicarm? 
JAS.2.7	Isé dé ata pandé mericu ngasang hitut mengit ata tiba le méu oné-mai Mori Keraéng. 
JAS.2.8	Molorn pandé de méu, émé totos le méu wintuk Adak hitut tulis oné Kitab Nggeluk: “Momang ga cama manusia, ného momang weki ru.” 
JAS.2.9	Maik émé nono momang de méu, méu poli pandé ndékokm agu wintuk hitu ciri si’ang te méu lagé perénta de Mori Keraéng. 
JAS.2.10	Ai céing kaut ata lorong sanggéd adak situ, maik kébang kaut ranga can, hia pandé sala latang te sanggén taung adak situ. 
JAS.2.11	Ai Hiat taé, “néka ngoéng ata”, hia kolé taé, “néka paki ata.” Jari, émé toé ngoéng ata méu, maik paki atam; méu kolé ciri ata lagé adak hitu. 
JAS.2.12	Curup agu pandé ga, ného ata siot kudut bicars ali adak ata pandé céla manusia. 
JAS.2.13	Ai Mori Keraéng toé toto momang agu mohas oné ata hiot toé pecing momang, maik momang agu mohas céwé mberes oné-mai terungku.
JAS.2.14	Asé-ka’én! Apa betuan taé nenggo’o data: “Aku manga imbig”, maik hia toé toto oné pandén? Ngancéng weli imbi nenggitu pandé selamak hia laingy? 
JAS.2.15	Émé manga nara ko weta toé manga na’ang bara agu wéngko wekin lété leso; 
JAS.2.16	apa cirn taé de méu oné hia, “Lako di’a-di’a, papé baju mutm agu hang ga dengkir becurm!”, maik méu toé téing apa ata sékékn latang te hia? 
JAS.2.17	Nenggitu koléy imbi: Émé imbi hitu toé loréng agu pandé, oké bon imbi hitu. 
JAS.2.18	Maik aram manga ata taé nenggo’o, “oné méu manga imbi agu oné aku manga pandé”, aku te walé hia hitu, “toto damang oné aku imbim hitut toé loréng agu pandé, kudut aku toto oné hau imbi daku oné-mai sanggéd pandég.” 
JAS.2.19	Imbip le hau te hanang manga ca kanang kali Mori Keraéng? Bo hitun! Maik sanggéd jing da’at kolé imbi Mori Keraéng agu jejers le rantang. 
JAS.2.20	Oé ata bapa-béngot! Ngoéngm hau te tura ho’o ga, te imbi hitut toé loréng agu pandé cama kaut imbi bon? 
JAS.2.21	Toé weli hi Abraham, ema dité ciri molory ali sanggéd pandé diha, du hia takung anakn hi Ishak éta lobo compang? 
JAS.2.22	Jari, si’angn weli ga, imbi hitu paka loréng agu pandé, wiga ciri besiky. 
JAS.2.23	Ali hitu rapaky apa ata tulis oné Surak Nggeluk, “itu kali imbin li Abraham oné Mori Keraéng, wiga imbin hitu rékéng hia ata pandé ngoéng de Mori Keraéng.” Landing hitu caron hi Abraham “haé reba de Mori Keraéng.” 
JAS.2.24	Jari, si’angn ga te manusia molory ali sanggéd pandén, toé hanang le imbin. 
JAS.2.25	Nenggitu kolé hi Rahab, inéwai mbérong hitu, tiba di’a le Mori Keraéng, du hia ceha ata ngapéng disét Israél toko oné mbarun, agu campé ata ngapéng situ losi lut salang banas. 
JAS.2.26	Ai cama ného weki: matay émé toé manga nai, nenggitu kolé imbi: oké bon émé toé loréng agu pandé.
JAS.3.1	Asé-ka’é ata momang daku, néka do bail oné-mai méu ngoéng ciri guru. Pecingp le méu, ali ciri guru, ité te bicart céwé mésé oné-mai ata bana. 
JAS.3.2	Ai sanggéd ité manga salad oné sanggén cao-ca; céing ata toé manga sala oné curupn, hia hitu ata besik, ata ngancéng wi’uk kolé sanggéd wekin. 
JAS.3.3	Ité na’a rapa oné mu’u de jarang, wiga hia lorong ngoéng dité, ali hitu ité ngancéng wi’uk wekin. 
JAS.3.4	Lélo kolé sanggéd kepal, koném po méséd agu pandé wulis ali buru warat, maik ngancéng wi’uk kaut le haju kemudi koé, lorong ngoéng dihat caun. 
JAS.3.5	Nenggitu kolé dé lema dité, koném po koén, maik ngancéng pandé angos latang te sanggéd cao-ca ata méséd. Lélo dé, koném po koén api, maik ngancéng pandé muntung poco mésé. 
JAS.3.6	Lema hitu cama ného apiy. Hia dé pu’un da’at te wécak da’at situ oné sanggéd taung weki dité. Le api wa-mai neraka hia pandé muntung taung sanggéd weki dité. 
JAS.3.7	Sanggéd taung kaka mila, kaka lélap, agu sanggéd kaka horos wa tana agu kaka oné tacik ngancéng pandé merups agu poli merupd le manusia. 
JAS.3.8	Maik toé kéta manga cengatan ata ngancéng pandé merup leman. Lema dité hitu cama ného kaka rani ata toé ngancéng petun, hia penong ali rasung te pandé mata laing. 
JAS.3.9	Le lema, ité naring Morin agu Ema dité; le lema hitu kolé, ité mawang haé atad hitut poli dédék lorong tara de Mori Keraéng. 
JAS.3.10	Oné-mai mu’u hitu kin, tuad berkak agu mawang. Asé-ka’é daku, néka manga pandé nenggitu. 
JAS.3.11	Asa léng, oné-mai ca ulu waé, ngancéng cengkali pé’angn waé belé agu waé pa’it ko? 
JAS.3.12	Asé-ka’é daku, ngancéng néng ca pu’u ara cir wua zaitun, ko ca pu’u anggor cir wua aray? Nenggitu kolé mata waé cerak toé ngancéng pé’ang waé belé.
JAS.3.13	Émé manga ata nggalas agu gauk di’a, hia hitu poro toto oné mosén le pandé di’a ali nggalas agu lembak nai. 
JAS.3.14	Émé méu manga beti-nai agu haé ata, ko céwé nuk weki ru, néka mésé-nai landing le nggalas hitu, ai le hitu méu nggopét te dungkang molor. 
JAS.3.15	Hitu toé nggalas éta mai, maik nggalas de lino, ngong nggalas de belek da’at agu nggalas de jing da’at. 
JAS.3.16	Ai nia manga beti-nai agu ata, ko nuk weki ru, nitu mangan ngai-ngaok agu sanggéd taung pandé da’at. 
JAS.3.17	Maik nggalas éta mai, laring cain kéta nggélok taran, poli hitu ngoéng te hambor, lumu, lorong, lembak nai agu sanggéd pandé di’a, toé kambé agu pisik. 
JAS.3.18	Agil hitu cir oné-mai hambor-libur, ata wécak lisét momang hambor-libur.
JAS.4.1	Mai nia-maid ngai-ngaok agu léwang tau oné bahi-réha méu? Toé weli mai oné-mai belek da’at de méu situt rié taud oné wekis? 
JAS.4.2	Méu nanang hitu-ho’o, maik toé haéngy, itu kali méu mbelé ata. Méu mping kétam te paéng caoca, maik méu toé haéng salangn, itu kali mangan léwang agu pulang taus. Méu toé manga dumpu apa-apas, ai méu toé ngajim. 
JAS.4.3	Aram bo ngajis méu, maik toé manga tiba apa-apas ai toé molor ngajis, ai apa ata tegi de méu kudut pandé laos belek da’ats kanang. 
JAS.4.4	Oé méut ata toé junggu! Toé pecing le méu ko, te haé reba agu belek de lino pandé bali agu Mori Keraéng? Jari, céing kaut ata pandé haé reba agu lino ho’o, hia hitu te ciri bali de Mori Keraéng. 
JAS.4.5	Néka nggo’o bet de méu, toé manga campitn curup de Surak Nggeluk, ata taé nenggo’o: “Nai hitut widang de Mori Keraéng oné weki dité, mberes kéta ngoéngn.” 
JAS.4.6	Maik widang hitut téing Diha, céwé mésé oné-mai nanang de nai dité hitu. Landing hitu taé kole le Surak Nggeluk:
JAS.4.6	“Mori Keraéng pangga salang data siot mésé nai,
JAS.4.6	maik momang ata siot jinggop.”
JAS.4.7	Landing hitu, tengguk ga oné Mori Keraéng agu dungkang jing da’at, wiga jing da’at hitu losi oné-mai ranga de méun! 
JAS.4.8	Ruis-ruis koém agu Mori Keraéng kudut Hia kolé ruis méuy. Oé méu ata ndékok! Pandé nggélok koé limes. Oé méut rambang-bali nais! Pandé nggeluk koé nais. 
JAS.4.9	Teserm ga, le rétang-nenep. Nahé tawas lesing le rétang, nisang nais lesing le wéong nai. 
JAS.4.10	Jinggop koé ba wekis oné ranga de Morin, wiga Hia te pandé langkas méu.
JAS.4.11	Asé-ka’é daku, néka manga pocu taus méu! Céing ata pocu agu maja asé-ka’é ca imbin, hia mbéis agu maja wintuk de Mori Keraéng. Émé hau maja wintuk de Mori Keraéng, hau dé ga toé ata pandé lorong wintuk de Mori Keraéng, maik ciri adak ata beté-bicar. 
JAS.4.12	Kali po hanang Mori Keraéng kali ata manga hakn te téing wintuk agu te bicar manusia. Hia ata manga kuasaN te pandé selamak agu te pandé ampus manusia. Jari, céing kéta méu, wiga méu ngoéng te maja cama taus?
JAS.4.13	Oé méut taé nenggo’o, “Leso ho’o ko diang ami ngo oné béndar hitu, agu nituk ami ka’éng ca ntaung te lékong agu kawé séng.” 
JAS.4.14	Séngét le méu toing daku: toé baé le méu apa ata jarin diang agu apa betuan mosé de méu. Mosé de méu hitu cama ného wos hitut cekoé kaut itan, poli hitu mora gi. 
JAS.4.15	Ata tu’ungn kali, méu paka taé nenggo’o: “Émé sendo le Morin, ami te mosékm te pandé hitu-ho’o.” 
JAS.4.16	Maik te ho’on méu mésé-nai agu joak. Da’atd joak de méu situ. 
JAS.4.17	Jari, émé manga ata baé co’oy pandé di’a, maik toé pandés liha, hia hena le ndékoky.
JAS.5.1	Oé méut bora, rétang-nenepm ga, ai méu te hena le pa’it réa! 
JAS.5.2	Bora de méu poli waud, agu ceca paké de méu poli hang le pakotd! 
JAS.5.3	Emas agu pérak de méu penong le ta’i-upas. Ta’i-upa situ te ciri saka-si latang te dungkang méu, cama ného api te pandé muntung weki de méu. Méu poli nongko bora du leso turung cemol. 
JAS.5.4	Toé bajars le méu lahé data pala, ata poli nongko dani oné umas wiga sanggéd gesar agu kepok disé caing oné tilu de Mori Keraéng ata dédék tanan wa – béangn éta. 
JAS.5.5	Poli manten le méu mosé sogél oné lino ho’o, agu ciri ného jimbal becé ata ambi te mbelé du leso béte-bicar. 
JAS.5.6	Méu poli wahéng ngot mbelé ata molor agu isé toé ngancéng dungkang méu.
JAS.5.7	Asé-ka’én, ta’ong koém dengkir cai de Mori! Damang lélo le méu, co’oy ta’ong data ciwal uma te géréng dani situt méséng oné-mai umad. Isé kolé ta’ong dengkir cai usang cekeng rencak agu usang cekeng wéla. 
JAS.5.8	Méu kolé paka ta’ong agu paka mberes nais, ai ruis dé te maig Morin! 
JAS.5.9	Asé-ka’én, méu néka jugut agu maja cama taus, boto wahéng le Mori Keraéng. Nuk dé, ho’o wa ranga gi Adak atat beté-bicar. 
JAS.5.10	Asé-ka’én, lorong agu tunti koé ta’ong susa de sanggéd nabi ata poli ba keréba le ngasang de Morin. 
JAS.5.11	Ité caro isé ata mosé di’a, ai isé poli ta’ong susa. Méu poli dengé latang te gepek di Ayub agu poli baén le méu apa ata ambi de Mori du cemol latang te hia. Mori hitu pu’un momang agu penong lembak nai.
JAS.5.12	Asé-ka’én, ata mésén kéta: néka wada landing Surga, landing lino, ko landing le apa kaut. Émé éng, taé kaut éng, émé toé, taé kaut toé, kudut méu toé wahéng le Morin.
JAS.5.13	Émé manga cengata oné-mai méu ata hena le susay, céwé di’an hia ngajiy! Émé manga cengata ata nisang nain, céwé di’an hia ngaji mazmury! 
JAS.5.14	Émé manga ata hena le beti, céwé di’an siro ata tu’a laing de weki serani kudut ngaji latang te hia agu luma le mina nggeluk le ngasang de Morin. 
JAS.5.15	Ngaji landing le imbi disé oné Morin Keraéng ngancéng ina laing beti data hitu. Émé ata beti hitu manga ndékokn, ndékok diha te ampongs. 
JAS.5.16	Landing hitu poro méu tura ndékoks agu ngaji cama taus, kudut méu inam. Ngaji data molor, mésé tu’ung kuasan agu manga cirn. 
JAS.5.17	Hi Élia manusia bon cama ného itéy. Hia ngaji tu’u-tu’ung kétay kudut néka cai usang, og kali usang hitu toé manga cain tédéng telu ntaung agu enem wulang. 
JAS.5.18	Poli hitu, ngaji kolé hia te tegi usang, og kali cain usang éta-mai awang wiga tana lino ho’o cir wuan.
JAS.5.19	Asé-ka’é ata momang laku, émé manga ata wéléng oné-mai salang de Mori agu manga cengata ata pandé holés koléy hia, 
JAS.5.20	nuk di’a-di’a ho’o: céing ata pandé holés kolé ata ndékok oné-mai salang wéléngn, hia te pandé selamak wakar data hituy oné-mai mata, agu sanggéd ndékok data te ampong taungs le Mori Keraéng.
1PE.1.1	Oné-mai hi Pétrus, rasul di Yésus Kristus, latang te sanggéd isét long ata manga oné tana Pontus, Galatia, Kapadokia, Asia Koé agu Bitinia. 
1PE.1.2	Méu poli pilé lorong nanéng de Mori Keraéng Ema dité agu poli pandé nggeluks le Nai Nggeluk, kudut junggu oné hi Yésus Kristus agu poli pandé nggélok le dara Diha. Nahé tabing agu hambor libur penong kéta latang te méu.
1PE.1.3	Naring ga Mori Keraéng, ngong Ema de Mori dité hi Yésus Kristus. Ali nabit mésé, Hia poli widang ité mosé weru lut to’o kolé di Yésus Kristus oné-mai ata mata. Mosé dité penong le bengkes, 
1PE.1.4	kudut tiba mbaté hitut toé ngancéng ampusy, toé ngancéng rowak agu toé ngancéng moray, hitut pedeng éta Surga latang te méu. 
1PE.1.5	Ai méu imbi oné Mori Keraéng, itu tara tinus méu Liha le mberes kuasaN dengkir agu si’angn selamak hitu du leso cemol tai. 
1PE.1.6	Nakam ga latang te sanggéd situ, koném po te ho’on méu paka wéongm ali do tarad damang. 
1PE.1.7	Sanggéd taung situ betuad kudut kapang, tu’ung ko toé imbi de méu. Imbi de méu céwé belar oné-mai emas. Emas kaut paka kapang oné api, céwén kolé imbi de méu paka kapang kudut mberesn. Ali hitu, méu tiba naring, mengit agu hiang du leso mai kolé di Yésus Kristus tai. 
1PE.1.8	Koném po toé dé’it ita le méu hi Yésus Kristus, maik méu momang Hiam. Méu imbi oné Hiam, koném po te ho’on toé ita taraN. Méu nakam ali nisang-nai ata mengit agu mésé kéta. 
1PE.1.9	Ai polig cai wan imbi de méu, ngong selamak de wakars. 
1PE.1.10	Selamak hitu ata mbajik kéta cécan le sanggéd nabi, ata poli keréban latang te méu. 
1PE.1.11	Isé kolé mbajik kéta cécan, te du niay agu co’oy jarin lorong nuk de Nai di Kristus hitut manga oné isé. Nai hitu dé ata poli keréba latang te sanggéd susa ata kudut hena hi Kristus agu latang te sanggéd mengit situt tua musi-maid. 
1PE.1.12	Latang te nabi situ poli si’ang le Mori Keraéng, te isé toé gori keturu latang te weki rud, maik gori keturu latang te méu; ngong sanggéd cao-ca ata poli si’ang dengéd le méu oné-mai ata ba Keréba Di’a. Sanggéd ata situt ba Keréba Di’a, téing kuasa le Nai Nggeluk hitut wuat éta-mai Surga. Ngot sanggéd malékat kolé nanang te pecing Keréba Di’a hitut wéro disé.
1PE.1.13	Landing hitu, mengkek di’a-di’a nai-nawa de méu. Jerék agu bengkes koé tu’ung-tu’ungm oné tabing hitut kudut téing oné méu du mai di Yésus Kristus tai. 
1PE.1.14	Mosé koém ného anak ata sundur agu néka lut belek da’at hitut kuasa weki de méu du toé di tiba Keréba Di’a. 
1PE.1.15	Maik poro mosé de méu kali ciri nggeluk, ai ngggelukN Mori Keraéng hitut poli bénta méun. 
1PE.1.16	Ného manga ata poli tulis oné Surak Nggeluk: Nggeluk koé méu, ai Aku nggelukG.
1PE.1.17	Koném po caro Ema Hia le méu du ngaji, méu paka noing kin, te Hia toé manga lélo taran ata du leso beté-bicar. Landing hitu, hiang koé Mori Keraéng oné mosé dokong lino ho’o. 
1PE.1.18	Ai pecing le méu, mosé de méu hitut toé manga belar ata tiba oné-mai empos, poli sambén le Mori Keraéng, toé ali ceca dokong, toé kolé ali pérak ko emas. 
1PE.1.19	Mori Keraéng sambé méu ali dara ata wegit kétay, ngong dara di Kristus ata cama ného dara de anak jimbal hitut toé manga maja agu celan. 
1PE.1.20	Hi Kristus hitu, poli pilén le Mori Keraéng du toéd dédék lino. Du tiong leso cemol de lino, Hia mai koley kudut méu tiba selamak. 
1PE.1.21	Lut hi Kristus hitu, méu tara imbis oné Mori Keraéng hitut poli pandé to’o kolé Hia oné-mai ata mata agu poli bong Hia. Ali hitu, méu paka imbi agu bengkes hanang oné Mori Keraéng.
1PE.1.22	Méu poli pandé nggeluk wekis ali lorong wintuk de Mori Keraéng, wiga méu ngancéng momang tau asé-ka’é ca imbi le nai bakok. Poro méu tu’ung-tu’ung momang tau mai wa-mai nain. 
1PE.1.23	Ai lut reweng de Mori Keraéng hitut mosé tédéng lén, méu ciri manusia werum ata toé loas le manusia hitut mosé dokongy, maik le Hia hitut mosé tédéng lén. 
1PE.1.24	Ai manga tulis oné Surak Nggeluk:
1PE.1.24	“Sanggéd manusia cama ného remangs,
1PE.1.24	sanggéd mbasakn cama ného wéla remangs.
1PE.1.24	Mélos remang,
1PE.1.24	lodas wélan.
1PE.1.25	Maik reweng de Mori Keraéng mosé kin dengkir te tédéng lén.”
1PE.1.25	Hituy dé Keréba Di’a ata wéro oné méu.
1PE.2.1	Landing hitu oké-koés sanggéd da’at, sanggéd nggapét, sanggéd pisik, jogot agu pocu. 
1PE.2.2	Jari koém ného anak wara hiot loas weru, hiot masa mtaung waé cucu ata nggélok, ngong reweng de Mori Keraéng, ali hitu uwa imbis agu haéng selamak. 
1PE.2.3	Manga tulis oné Surak Nggeluk: “Poli mantén tu’ung le méu di’a de Morin.” 
1PE.2.4	Ali hitu, mai ruis ga oné Hia, ai Hia hitu watu ata téing mosé. Watu hitu poli okén le manusia, maik pilé agu hiangy le Mori Keraéng. 
1PE.2.5	Méu ondang wekis te papé laing ného watu mosé, te pandé ca mbaru nggeluk de Mori Keraéng. Ali hitu méu ciri ného imam ata gori latangt Mori Keraéng, agu létang hi Yésus Kristus podo takung ata henan oné nai de Mori Keraéng. 
1PE.2.6	Ai manga tulisn oné Surak Nggeluk:
1PE.2.6	“Lélo dé, Aku poli pésék ca watu oné béndar Sion,
1PE.2.6	watu landuk ata poli nggalé agu wegitn,
1PE.2.6	céing ata imbi oné Hia, toé manga ritak laingn.”
1PE.2.7	Watu hitu wegitn latang te méut imbi, maik latang te isét toé imbi:
1PE.2.7	“Watu hitut poli okén le tukang,
1PE.2.7	ciri watu landuky,
1PE.2.7	poli kolé ciri watu pangga
1PE.2.7	ata pandé timpok laing.”
1PE.2.8	Hia ciri watu te timpok isé, ai isé toé lorong reweng de Mori Keraéngs. Hitu muing wérétd isé le Mori Keraéng.
1PE.2.9	Maik méu dé wa’u ata poli pilés, imam ata gori keturu raja, wa’u nggeluk, ro’éng Run Mori Keraéng. Méu poli pilés te keréba sanggéd pandé lenget Diha, hitut poli bénta méu pé’ang oné-mai nendep nggere-oné gérakN hitut néra.
1PE.2.10	Danong méu toé ro’éng de Mori Keraéngm,
1PE.2.10	maik te ho’on poli ciri ro’éng Dihas.
1PE.2.10	Danong méu toé momangm le Mori Keraéng, maik te ho’on poli tiba momang Dihas.
1PE.2.11	Asé-ka’é ata momang laku! Aku toing méu, ai méu ata long agu ata mbéot oné lino ho’o. Tadang koém oné-mai belek da’at hitut toé ké’ét dungkang wakar. 
1PE.2.12	Di’a koé ba wekis oné bahi-réha wa’u situt toé pecing Mori Keraéngs, kudut émé pocu méus te méu ata pandé da’at, ngancéng ita kin lisé sanggéd pandé di’a de méu agu bong Mori Keraéngs du leso mai Diha.
1PE.2.13	Lorong toming de Morin, junggu koém latang te sanggéd ata cau kuasa, pu’ung oné-mai Kaisér ata landongn kuasa, 
1PE.2.14	dengkir agu gubérnur ata téti le Kaisér latang te wahéng sanggéd ata pandé da’at agu hiang sanggéd ata pandé di’a. 
1PE.2.15	Ai ho’oy ngoéng de Mori Keraéng: Ali pandé di’a, méu tadu mu’u data bodok. 
1PE.2.16	Mosé koém ného ata toé mendi, maik néka papé mosé toé mendi hitu latang te tadu sanggéd da’at, maik mosé koém ného mendi de Mori Keraéng. 
1PE.2.17	Hiang ga sanggén ata, momang koés sanggéd asé-ka’é ca imbi, hiang ga Mori Keraéng, hiang ga Kaisér!
1PE.2.18	Oé méu sanggés mendi! Junggu koém kamping moris ali hiang, toé hanang latang te isét di’a naid agu joél, maik latang te isét gutek kolé. 
1PE.2.19	Émé méu ta’ong kélo hitut toé paka tanggong le méu landing noing ngoéng de Mori Keraéng, méu te tiba widangm. 
1PE.2.20	Ngancéng weli naring laing ko, émé méu ta’ong hena le ongga, ai méu pandé ndékokm? Émé méu ta’ong susa landing le pandé di’a, méu te tiba widang oné-mai Mori Keraéng. 
1PE.2.21	Ali hitu tara béntas méu le Mori Keraéng, ai hi Kristus kolé poli ta’ong susa latang te méu agu poli reding tomingN, kudut méu lut lé’é Diham.
1PE.2.22	Hia toé manga dé’it pandé ndékokn,
1PE.2.22	agu toé dé’it manga curup nggopétN.
1PE.2.23	Du Hia tida wincar-winaky lata, Hia toé gorin te léko. Du ta’ong susaN, Hia toé manga ngetek atan, maik condo wekiN oné Mori Keraéng hitut agil beté-bicarN. 
1PE.2.24	Weki Run Mori Yésus poli pola panggol landing ndékok dité, kudut ité toé ngoéng te pandé ndékok kolé, maik mosé latang te pandé molor. Ali sanggéd réu Diha méu poli inas ga. 
1PE.2.25	Ai danong méu ného jimbal wéléngm, maik te ho’on poli émba kolé nggere-oné ata lami agu ata tinu wakars.
1PE.3.1	Oé sanggés méut ngasang wina! Junggu koém agu ronas, kudut émé manga ronas ata toé lorong reweng de Mori Keraéng, ngancéng imbis le di’a ba weki de méut ngasang wina. 
1PE.3.2	Ai ita lisé co’oy nggélok agu nggelukn mosé de méu. 
1PE.3.3	Molas de méu néka molas hanang taras, ného dolé laing sua wuks, papé emas ko ali sélék ceca ata wegitd. 
1PE.3.4	Céwé di’an molas nais, jinggop agu lembak. Hituy dé molas ata méséngn kéta tédéng lén oné ranga de Mori Keraéng. 
1PE.3.5	Ai nenggitu muing molas de sangéd iné-wai nggeluk danong, ngong sanggéd iné-wai situt manga bengkesd oné Mori Keraéng, isé hiang ronad. 
1PE.3.6	Cama ného hi Sara, hiang agu bénta mori liha hi Abraham. Méu te ciri anak di Sara, émé di’a ba wekis agu toé rantang apa kaut. 
1PE.3.7	Oé sanggés méut ngasang rona! Méu kolé, nggalas koém agu winas, ai isé toé mberes ného méu. Hiang ga isé cama ného haé-reba ata tiba mbaté, ngong mosé di’a oné-mai Mori Keraéng. Ali hitu, ngaji de méu toé manga do’ongn.
1PE.3.8	Cai wan ga, nahé sanggés taung méu, néka woléng curup, ca naim kali, momang asé-ka’é ca imbis, ba’éng agu jinggop. 
1PE.3.9	Néka léko pandé da’at ali pandé da’at, ko tida ali tida. Maik, poro léko le tegi berkak de Mori Keraéng, ai latang te hitu muing méu tara pilés, te tiba berkak oné-mai Hia. Ai manga tulis oné surak nggeluk:
1PE.3.10	“Céing ata momang mosén
1PE.3.10	agu kudut ita leso-leso di’a,
1PE.3.10	paka kitep mu’un oné-mai sanggéd curup da’at agu nggopét.
1PE.3.11	Hia paka oké taungs ata da’atd agu pandés ata di’ad, nahé hia kali mping koé te kawé hambor agu haé ata.
1PE.3.12	Ai toé tadu mata de Morin te lélo sanggéd ata molor, agu sintong tiluN te séngét isét tegi campé, maik lawangs Liha sanggéd ata pandé da’at.”
1PE.3.13	Céing ata pandé da’at agu méu, émé méu seber pandé di’a? 
1PE.3.14	Maik, koném po méu paka ta’ong susa landing pandé molor, méu te mosé di’am. Landing hitu, néka rantang céing kaut agu néka simpung. 
1PE.3.15	Maik hiang koé oné nais nggeluk di Kristus Mori dité! Agu jerék tédéng te téing papong oné néténg ata situt tegi papong latang te bengkes de méu. Maik, paka ali nai ngalis tuka ngéngga, hiang 
1PE.3.16	agu ali bakok nai. Ali hitu, isét loér méu landing le di’a ba wekis lut hi Kristus, ciri ritaks weki rud. 
1PE.3.17	Ai ata céwé di’an ta’ong susa ali pandé di’a - émé hitu muing ngoéng de Mori Keraéng - po ta’ong susa ali pandé da’at. 
1PE.3.18	Ai hi Kristus kolé, poli mata hanang cengkalin kanang latang te sanggéd ndékok dité. Hia ata molor, mataY latang te itet toé molor, kudut dadé ité nggere-oné Mori Keraéng. WekiN hi Kristus poli mbelén lata, maik nai-nawaN poli pandé to’o kolén le Mori Keraéng. 
1PE.3.19	Oné tara nai-nawaN hitu kolé, Hia ngo wéro Keréba Di’a oné nai-nawa situt ngai buid, 
1PE.3.20	ngong oné nai-nawa ata danong toé lorong Mori Keraéngs, du uwa di Nuh. Kali po ngai géréng kin Mori Keraéng, du rémé pandé kepaln hi Nuh. Ata manga bonen kepal hanang alo taus kali. Isé situ kali ata selamakn oné-mai waé mbang hitu. 
1PE.3.21	Nenggitu kolé rapangn méu te ho’on, tiba selamakm ali cebong le waé serani. Waé serani hitu, toé kudut pandé nggélok saki de weki, maik kudut tegi nai bakok oné-mai Mori Keraéng, ai Mori Yésus Kristus poli mosé koléN oné-mai mata. 
1PE.3.22	Du poli héndéng nggere-éta SurgaN, Mori Yésus lonto oné racap wanang de Mori Keraéng. Mai nitu main, Hia agu Mori Keraéng perénta sanggéd malékat agu ata cau kuasa agu sanggéd mberes.
1PE.4.1	Ai wekin hi Kristus poli ta’ong susan, itu tara méu kolé paka jerék wekis te ta’ong susa. Céing ata wekin poli ta’ong susa, toé pandé ndékok koléy. 
1PE.4.2	Landing hitu, mosé de méu nggere-olon oné lino ho’o paka lorong ngoéng de Mori Keraéng. 
1PE.4.3	Ai naisn ga ba weki de méu cama ného ba weki de wa’u siot toé pecing Mori Keraéng. Méu poli mosé lorong belek da’at, humer, langu, héba-hak, agu io pina-naéng ata poli ré’ingd. 
1PE.4.4	Te ho’on ga, lengets isét toé imbi Mori Keraéng, ai méu toég lorong ba weki da’at disé, ngong langu le minakn sanggéd belek daat. Itu tara pocus méu lisé. 
1PE.4.5	Maik, tai isé paka papong oné Mori Keraéng hitut poli géréng te beté-bicar data mosé agu data mata. 
1PE.4.6	Itup tara Keréba Di’a hitu poli wéron kolé oné sanggéd ata mata, kudut nai-nawa disé ngancéng mosé lorong ngoéng de Mori Keraéng, koném po poli bicard lorong wekid cama ného sanggéd manusia.
1PE.4.7	Sanggéd cao-ca ruis te cemols ga. Landing hitu madis agu jerék koé ba wekis, kudut ngancéng ngajim. 
1PE.4.8	Maik ata mésén: Paka momang tu’ung haé ata, ai momang hitu ngancéng tadu do ndékok. 
1PE.4.9	Téing dumpek cama tau, néka agu rengus. 
1PE.4.10	Keturu di’a-di’a koé cama taus, lorong agu tabing hitut poli tiba oné néténg méu. Ali hitu, méu ngancéng ciri ata nggalas te wintuk widang de Mori Keraéng. 
1PE.4.11	Céing ata ba keréba, paka ba keréba de Mori Keraéng; céing ata keturu laing, paka keturu lorong mberes hitut widang de Mori Keraéng, kudut oné sanggén cao-ca bongy Mori Keraéng landing hi Yésus Kristus. Latang te Hia dé bong agu kuasa tédéng lén! Amén.
1PE.4.12	Asé ka’én ata momang laku! Te ho’on ga leng kéta mésén ta’ong susa de méu, ai rémé hena le damangs. Maik néka lenget laing, néhot toé kéta cung damang hitu. 
1PE.4.13	Ngot cembes kali nais, ai méu lut ta’ong susa ného hi Kristus, wiga méu tai ngancéng naka agu nisang nais du si’angn mengit Diha. 
1PE.4.14	Mosé di’a méu, émé méu lengga latam landing ngasang di Kristus, ai mengit de Nai Nggeluk manga oné méuy. 
1PE.4.15	Néka manga cengata oné-mai méu ata ta’ong susa landing le mbelé ata, le tako, le pandé da’at, ko le laléng oné wintuk data. 
1PE.4.16	Maik émé méu ta’ong susa landing le ata serani, néka ritak laing, maik poro bong kali Mori Keraéng ai méu ba ngasang di Kristus. 
1PE.4.17	Ho’og leson te pu’ungn beté-bicar, wangka oné-mai itét ro’éng run Mori Keraéng. Éme beté-bicar hitu wangka oné-mai itén, céwén kolé isét toé imbi oné Keréba Di’a de Mori Keraéng. 
1PE.4.18	Ai manga poli tulis oné Surak Nggeluk:
1PE.4.18	“Émé isét molor kaut toé émongn te haéng selamak,
1PE.4.18	Apan kolé isét toé imbi agu isét ndékok!”
1PE.4.19	Landing hitu, émé manga ata ta’ong susa landing le ngoéng de Mori Keraéng, hia paka pandé di’a mtaung agu condo wekin oné Mori baté Jari agu Dédék hitut junggu kéta.
1PE.5.1	Aku toing sanggéd ata tu’a laing oné bahi-réha méu. Aku ho’o dé haé reba data tu’a laing de méu, ata saka-si ta’ong susa di Kristus agu ata kudut tiba lahé oné mengit di Kristus hitut si’ang tai. 
1PE.5.2	Émba koés sanggéd jimbal de Mori Keraéng situt manga oné méu, néka ali mendo nai, maik ali lélak lorong ngoéng de Mori Keraéng. Néka kolé ali nanang te kawé delék, maik te gori keturu mai wa-mai nain. 
1PE.5.3	Néka pandé néhot méu ata kuasa latangt te perénta isé situt irip le méus, maik poro ciri ata toming laing le jimbal situ. 
1PE.5.4	Émé caiy Ata Lami Mésé, ngong hi Yésus Kristus, méu te tiba songkok néra ata toé manga cemol mengitn. 
1PE.5.5	Oé sanggés méu ata uwa, nenggitu kolé méu: Lorong koé ata tu’as! Agu sanggés taung méu, jinggop koé ba weki cama taus, ai nenggo’o tulis oné Surak Nggeluk:
1PE.5.5	“Mori Keraéng pangga salang data siot mésé nai,
1PE.5.5	maik momang ata siot jinggop.”
1PE.5.6	Landing hitu, jinggop koém bolo-mai ranga de Mori Keraéng hitut penong kuasa, kudut émé rapak leson méu tiba mengit oné mai Hia. 
1PE.5.7	Condo taung simpungs oné Hia, ai Hia tinu méuy. 
1PE.5.8	Doing agu jerék koém! Ai jing da’at hitut bali de méu, cama ného acu rani ata lolo kin te cekel méu. 
1PE.5.9	Dungkang hia le mberes imbis, ai pecing le méu, sanggéd taung asé-ka’é ca imbi oné temu tana lino ta’ong susa ného méu. 
1PE.5.10	Mori Keraéng pu’ud sanggéd widang poli pilé méu oné hi Kristus te dadé méu nggere-oné mengit Diha hitut tédéng lén. Du méu poli ta’ong cekoén susa, Hia kolé te pandé jepek, ndeng, mberes agu pandé metek méu. 
1PE.5.11	Hia dé ata manga kuasa te ho’on agu dengkir lén. Amén!
1PE.5.12	Létang li Silwanus asé-ka’é ca imbi ata junggu, tulis wokok kaut laku surak ho’o latang te méu. Kudut toing agu imbi le méu, te ho’oy widang ata tu’ung-tu’ung oné-mai Mori Keraéngn. Hesé lencek koém oné widang hitu!
1PE.5.13	Tabé latang te sanggés taung méu, oné-mai asé-ka’é ca imbi ata poli piléd le Mori Keraéng oné tana Babilonia. Tabé kolé oné-mai hi Markus, anak momang daku. 
1PE.5.14	Tabé koé cama taus ali momang agu kembung. Hambor libur loréng sanggés taung méu ata nai ca anggit agu tuka ca léléng oné hi Kristus. Amén!
2PE.1.1	Oné-mai hi Simon Pétrus, mendi agu rasul di Yésus Kristus; latang te méu ata cama-cama agu ami tiba imbi landing agil de Mori Keraéng agu hi Yésus Kristus, Ata Sambé dité. 
2PE.1.2	Tabing agu hambor-libur penong oné méu landing le pecing Mori Keraéng agu te hi Yésus, Mori dité.
2PE.1.3	Mori Keraéng pu’un kuasa poli tabing latang te ité sanggéd cao-ca ata betua laing kudut mosé nggeluk. Pandé hitu Diha, ai ité pecing hi Kristus hitut poli bénta itén, ali kuasaN hitut mengit agu dio-dolokn. 
2PE.1.4	Ali hitu, Hia poli widang ité sanggéd reké ata belard agu mésé tu’ung, kudut ngancéng cépé oné-mai belek da’at hitut pandé ampus lino agu tiba gauk de Run Mori Keraéng. 
2PE.1.5	Landing hitu, méu paka tu’ung-tu’ung kéta gejur te jemut imbis le bese-di’a agu tambang bese-di’a hitu le pecing Mori Keraéng. 
2PE.1.6	Jemutn pecing Mori Keraéng hitu le kuasa weki, jemutn kuasa weki le gepek, jemutn gepek le mosé nggeluk. 
2PE.1.7	Jemutn mosé nggeluk hitu le momang asé-ka’é ca imbi, jemutn momang asé-ka’é ca imbi le momang sanggén ata. 
2PE.1.8	Émé sanggéd taung gauk di’a situ manga do kétas oné méu, toét-toé méu ciri seber agu cir lahé oné pecing hi Yésus Kristus, Mori dité. 
2PE.1.9	Maik céing kaut ata toé paéng sanggéd gauk di’a situ, hia te ciri ného ata buta agu toé pecing do, ai hémong liha te sanggéd ndékokn polisg ampongd le Mori Keraéng.
2PE.1.10	Asé-ka’én, landing hitu mping koé wuli wekis, kudut tambang kéta galan rang de méu, ai méu ata poli bénta agu pilé le Mori Keraéng. Émé pandé le méu situ, toé manga wéléng mosés. 
2PE.1.11	Ali hitu, méu manga hak mésés te tiba tabing latang te ngo oné Adak tédéng lén, ngong Adak di Yésus Kristus, Mori agu Ata Sambé dité.
2PE.1.12	Ali hitu, aku kéngko mtaung nuks latang te sanggéd taung situ, koném po poli pecingd le méu agu metek kin oné toing de Mori Keraéng situt poli tibad. 
2PE.1.13	Dis daku te langga méu, kudut néka hémong sanggéd taung situ, rémé toé di tepo dongkarg aku. 
2PE.1.14	Baé laku, ruisg te tepo dongkarg, ai poli tombon oné aku li Yésus Kristus, Mori dité. 
2PE.1.15	Maik, koném po poli tepo dongkarg, gejur kig te langga méu, kudut nuk mtaung sanggéd taung situ.
2PE.1.16	Mori dité hi Yésus Kristus te mai koléy déméng mengitN. Du ba keréba hitu oné méu, toé campit le joak de manusia maik le ita dungka lami mengit Diha. 
2PE.1.17	Ai hi Yésus Kristus tiba hiang agu mengit oné-mai Mori Keraéng Ema. Du hitu cain oné Hia reweng de Mori Keraéng, nenggo’o taéN, “hau dé Anak momang Daku, ata henan kéta oné Nai Daku.” 
2PE.1.18	Weki rug ami dengé reweng hitut mai éta-mai Surgan, du ami cama-cama agu Hia manga éta poco nggeluk hitu.
2PE.1.19	Ali hitu, ami tambang mberes oné keréba hitut poli caing le sanggéd nabi. Itu tara paka idep di’a le méu keréba hitu, ai keréba hitu cama ného lampu hiot néra oné osang nendep dengkir gérakn tana agu cama ného ntala awo mai par te gérak nai de méu. 
2PE.1.20	Ho’o kétay ata sékékn te paka pecing le méu: Sanggéd keréba de Mori Keraéng ata létang le nabi oné Surak Nggeluk, néka pangong kaut lorong ngoéng rus. 
2PE.1.21	Toé dé’it manga keréba ata cir ali ngoéng de manusia, maik dod ata ba keréba de Mori Keraéng ali sur de Nai Nggeluk.
2PE.2.1	Danong, oné bahi-réha ro’éng de Mori Keraéng manga nabi tangké. Nenggitu kolé te ho’on, oné bahi-réha méu manga guru tangké. Isé ba toing te pandé wéléng agu pandé ampus. Ngot isé te pali hiat Cau Kuasa hitut poli sambé isé. Ali hitu, isé ba ampus latang te weki rud. 
2PE.2.2	Dodg ata poli lut mosé de guru tangké situt kuasa le belek da’at. Landing le pandé da’at disé, Salang Molor hitu loéry lata. 
2PE.2.3	Ali goméngd, sanggéd guru tangké situ tombo joak te kawé ontong oné mai méu. Maik latang te pandé disé situ, béhéng’g poli ambin wahéng agu ampus toé ngancéng renggé kolén.
2PE.2.4	Danong Mori Keraéng toé momang sanggéd malékat situt pandé ndékok, maik péncar isé nggere-wa neraka, osang nendep baté pongo isé le ranté kesep cai leson beté-bicar. 
2PE.2.5	Danong kolé Mori Keraéng toé momang lino ho’o. Du katu waé mbang oné lino data situt lopé-lapét, Hia pandé selamak kaut hi Nuh ata keréba molor hitu agu pitu taus haén. 
2PE.2.6	Danong Mori Keraéng wahéng agu pandé ampus le api béndar Sodom agu Gomora, kudut ciri toming latang te isét lopé-lapét nggere-musin tai. 
2PE.2.7	Du hitu, Hia pandé selamak kaut hi Lot ata molor. Hi Lot hitu sereng kéta ta’ong susan le gauk da’at data siot toé pecing adaks agu lorong kaut belek da’atd kanang. 
2PE.2.8	Hi Lot ho’o ka’éng oné bahi-réha isé agu néténg leso ita agu séngét sanggéd pandé da’at disé, wiga beti kéta nain. 
2PE.2.9	Jari, Mori Keraéng pecing te cépé sanggéd ata nggeluk oné-mai damang agu na’a sanggéd ata da’at kudut wahéngs du leso beté-bicar. 
2PE.2.10	Céwén kéta isé siot lorong belek da’at situt pandé rinék wekid agu lengga adak de Mori Keraéng.
2PE.2.10	Guru tangké situ mésé kéta naid agu toé rantang te pandé da’at, wiga toé kéta ngangit te loér sanggéd cao-ca situt mengit. 
2PE.2.11	Ngot weki rud kaut sanggéd malékat, koném po céwé mberes agu céwé mésé kuasad oné-mai guru tangké situ, toé gorid te loér sanggéd cao-ca mengit situ du soléng wahéng disé oné ranga de Mori Keraéng. 
2PE.2.12	Maik, guru tangké situ cama ného kaka toé manga utekd, dung kaut latang te deko agu te mbelé. Isé loér apa ata toé pecing lisé, wiga ampus weki rud ného kaka milas le pandé da’atd situ. 
2PE.2.13	Lahén pandé da’at disé, tiba wada da’at. Ngot nuk disé minakn pandé héba-hak le leso. Isé situ cama ného rops agu saki, ai leng kéta gomeng agu longkir, pandé ritak laing émé hang ko inung cama agu méus. 
2PE.2.14	Émé ita inewai, lepot kéta matad belek te loma; toé kéta hema bod te pandé ndékok. Isé emi nai de sanggéd ata les imbid. Nai disé laséng gomeng agu longkir. Isé situ, toét-toé hena le mawangs! 
2PE.2.15	Isé poli legong salang molor, itu tara wéléngd. Isé lut salang di Biléam, anak di Béor, atat danong nanang kéta te tiba lahé latang te sanggéd pandé da’at. 
2PE.2.16	Maik hi Biléam tiba langga landing pandé da’atn, ai keledai tékékn rodo kaut ngancéng curup ného manusiay te ré’ing nabi hitu néka bapa-béngot.
2PE.2.17	Guru tangké situ cama ného ulu waé metis, cama ného rewung hiot wéwét le buru warat. Mori Keraéng poli ambi osang tuil kéta latang te isé. 
2PE.2.18	Bo kéta lomés ba wekid, kalim po keréba disé penong joak toé manga icin. Keréba disé penong le wajak da’at kudut emi nai data siot hitu koés di teser oné-mai wéléngd. 
2PE.2.19	Isé reké te céla latangt ata situ, kalim po weki rud ciri mendi de ruku te pandé ampus. Ai céing ata koda latay, hia ciri mendi data hituy. 
2PE.2.20	Ata poli imbi Morin agu Ata Sambé dité hi Yésus Kristus, poli oké sanggéd réngkes de lino ho’o. Maik, émé musi main were-watas kolé oné sanggéd réngkes situ, cemoln ga taran mosé disé céwé da’at oné-mai hitut laring cain. 
2PE.2.21	Landing hitu, céwé di’an isé situ toé dé’it pecing po pecing Salang Molor, maik poli hitu holés kolé oné-mai perénta de Mori Keraéng hitut keréba oné isé. 
2PE.2.22	Latang te isé patun kéta go’ét ho’o:
2PE.2.22	“Acu hang kolé roa run,
2PE.2.22	ela kéor kolé purang run.”
2PE.3.1	Asé-ka’én ata momang laku! Ho’o surak te suan ata tulis laku latang te méu. Oné sua surak situ, aku sur méu te nuk kaut apa ata molord. 
2PE.3.2	Ali hitu, nuk kolés le méu keréba danong situt poli caing le sanggéd nabi nggeluk agu perénta de Morin agu Ata Sambé dité ata poli caingd le sanggéd rasul. 
2PE.3.3	Ata mésén paka pecing le méu, du leso cemol, tuas ata situt mosé lorong belek da’atd. Isé situ te loér méus. 
2PE.3.4	Taé disé, “Niay Hia hitut poli reké te mai? Ai pu’ung du matad empo dité, sanggéd cao-ca ného du wangka kid pu’ung dédékn lino ho’o.” 
2PE.3.5	Isé kunjung kéta toé gorid te imbi, te pu’ung du wangkan Mori Keraéng dédék awang agu tana ali rewengN. Dédék Liha tana lino oné-mai waé agu ali waé. 
2PE.3.6	Le waé hitu kolé, ngong waé mbang, ampus Liha danong tana lino. 
2PE.3.7	Ali rewengN hitu kolé, tinu agu na’a Liha awang agu tana te ho’on caing leso beté-bicar, du ampusd Liha sanggéd ata da’at oné api. 
2PE.3.8	Asé-ka’é ata momang laku! Ca ho’o néka kéta hemong le méu: Latang te Mori Keraéng, ca leso cama kaut ného ca sebu ntaung, agu ca sebu ntaung cama kaut ného ca leso. 
2PE.3.9	Toé galek rekéN Mori Keraéng, koném po galekn taé data. Ngéngga naiN latang te méu, ai ngoéng Diha néka manga cengatan ata ampus, maik sanggén ata holés kolés agu tesers. 
2PE.3.10	Leso de Morin rodo caiy ného ata takoy. Du hitu awang rencoy agu ngorong kéta runingn. Sanggéd ménan éta awang muntung taungs le api, lino agu sanggéd icin mora-meres taungs. 
2PE.3.11	Jari, émé sanggéd cao-ca ciri rewut nenggitu taungs, méu paka nggeluk agu junggu mosés, 
2PE.3.12	du géréng agu bengkes le méu cain leso de Mori Keraéng. Leso hitu awang agu sanggéd ménan ampus taungs le api. 
2PE.3.13	Maik lorong reké Diha, ité géréng awang agu tana weru, nia manga ata molor agu agil.
2PE.3.14	Landing hitu asé-ka’é ata momang laku, cang agu géréng leso hitu, paka wuli wekis te hambor agu Hia, wiga méu toé manga celas agu toé manga ndékoks du cain Hia tai. 
2PE.3.15	Rékéng kaut le méu te ngéngga nai de Mori dité ného sokor latang te méu kudut tiba selamak. Ai hitu ata poli tulis latang te méu li Paulus asé-ka’é momang dité, lorong agu anor hitut tabing oné hia. 
2PE.3.16	Nenggitu dé taé diha oné sanggéd surakn. Bo tu’ung, oné sanggéd surakn situ mangas ata toé émong te idep. Hitu ata pandé holé-halés le ata siot toé pecing apa-apad agu ata toé mberes imbid, wiga ciri ampus weki rud. Isé kolé pandé hole-halés surak iwod oné Surak Nggeluk.
2PE.3.17	Méu asé-ka’én ata momang laku! Poli pecing le méu toing so’o bebolon. Landing hitu jerék koém, kudut méu néka wéléng nggere-oné salang data siot toé pecing adaks, agu pa’u oné-mai osang bate hesé cedeks. 
2PE.3.18	Ciri tu’a koém ga oné tabing agu imbi hi Yésus Kristus, Mori agu Ata sambé dité. Latang te Hia dé mengit, te ho’on agu tédéng lén.
1JN.1.1	Reweng hitut téing mosé, polig manga du wangkan. Ami poli dengén le tilugm, poli ita dungkan le matagm, poli saka-si agu poli cau kéta le limé rugm. Hitu ata tulisn lami oné méu. 
1JN.1.2	Mosé hitu polig nesan, agu polig itan lami. Te ho’on ga, ami téing saka-si agu keréba mosé tédéng lén hitu oné méu. Mosé hitu, manga cama-cama agu hi Ema agu poli si’angn oné ami. 
1JN.1.3	Ata poli ita agu poli dengé dami, hituy dé ata keréba kolé lami, kudut méu nai-ca anggit agu amim. Tuka ca léléng dami hitu, ngong tuka ca léléng agu hi Ema agu hi Yésus Kristus AnakN. 
1JN.1.4	Tulis lami sanggéd taung so’o latang te méu kudut ciri jepeky nisang nai dami.
1JN.1.5	Ho’oy keréba ata poli dengén lami oné-mai hi Yésus Kristus te tombo oné méu: Mori Keraéng hitu pu’un gérak agu toé kéta manga nendep oné Hia. 
1JN.1.6	Nggopétn curup agu pandé dité émé curup kanang te ité nai-ca anggit agu Hia, maik oné nendep kin moséd. 
1JN.1.7	Maik émé ité mosé oné gérak cama ného Mori Keraéng ka’éng oné gérak, ité te ulu-pukul agu haé-ata agu sanggéd ndékok dité koso taungs le Dara de Mori Yésus, AnakN. 
1JN.1.8	Émé nggo’o taé dité: ité toé manga ndékokd, ngong ité te adong weki rud, agu Mori Keraéng toé manga oné nai dité. 
1JN.1.9	Émé ité tura ndékokd, ampongs Liha sanggéd ndékok dité agu pandé nggeluk ité oné-mai sanggéd da’at, ai Hia rapak rekeN agu agil anorN. 
1JN.1.10	Émé nggo’o taé dité: ité toé dé’it manga pandé ndékokd, rékéngn lité néhot Hia ata nggopéty agu Reweng Diha toé mangay oné ité.
1JN.2.1	Oé, anak daku! Tulis laku sanggéd taung so’o latang te méu, kudut néka pandé ndékokm. Maik émé manga ata pandé ndékoky, manga létang-témba dité nggere-oné hi Ema, ngong hi Yésus Kristus hitut agil. 
1JN.2.2	Hia te koso sanggéd ndékok dité, ngot toé hanang ndékok dité kanang, maik sanggéd ndékok oné temu tana lino.
1JN.2.3	Ho’oy tandan te ité pecing Mori Keraéng: émé lorong lité sanggéd peréntaN. 
1JN.2.4	Céing ata nenggo’o taén, “Aku pecing Hiak,” maik hia toé lorong sanggéd peréntaN, hia hitu ata nggopéty agu Mori Keraéng toé manga oné nai diha. 
1JN.2.5	Maik céing ata lorong Reweng Diha, ngong momang de Mori Keraéng tu’ung-tu’ung poli jepekn oné hia. Hituy dé tandan te ité nai ca anggit agu Mori Keraéng. 
1JN.2.6	Céing kaut ata taé te hia nai ca anggit agu Mori Keraéng, paka mosé cama ného hi Kristus.
1JN.2.7	Asé-ka’én ata momang laku! Toé perénta weru ho’ot tulis daku latang te méu, maik perénta manga. Perenta hitu, danong’g mangan oné méu, ngong Reweng hitut poli dengén le méu. 
1JN.2.8	Koném po nenggitu, weru kin perénta ho’ot tulis daku. Molorn perénta weru ho’o, ai polig toton oné Hia agu oné méu. Cemolg nendep, ai gérak hitut molor polig néran. 
1JN.2.9	Céing ata taé te hia ka’éng oné géraky, maik kodo asé-ka’é ca imbin, hia hitu ka’éng kin oné nendep dengkir te ho’on. 
1JN.2.10	Céing ata momang asé-ka’é ca imbin, hia ka’éng kin oné gérak agu toé wéléngy. 
1JN.2.11	Maik céing ata kodo asé-ka’é ca imbin, ka’éng agu mosé oné nendepy. Toé pecing liha nggere-nia lakon, ai buta matan le nendep hitu. 
1JN.2.12	Oé sanggéd anak daku! Tulis laku latang te méu, ai poli ampongd ndékok de méu le ngasang di Kristus. 
1JN.2.13	Oé sanggéd ema! Tulis laku latang te méu, ai méu poli pecing Hia hitut mangan du wangkan. Oé sanggéd ata uwa! Tulis laku latang te méu, ai poli kodad jing da’at le méu. 
1JN.2.14	Oé sanggés méut ngasang anak! Tulis laku latang te méu, ai pecing le méu hi Ema. Oé sanggéd méut ngasang ema! Tulis laku latang te méu, ai pecing le méu Hia hitut poli mangan du wangkan. Oé sanggéd méut ngasang ata uwa! Tulis laku latang te méu, ai mberes kis méu. Reweng de Mori Keraéng manga oné méuy agu poli kodad jing da’at le méu.
1JN.2.15	Néka momang le méu lino ho’o agu sanggéd icin. Céing ata momang lino ho’o, ngong toé momang hi Ema. 
1JN.2.16	Ai sanggéd cao-ca oné lino ho’o, ngong belek de weki, ngoéng de mata agu mésé-nai, toé tua oné-mai hi Emad, maik todo oné-mai linod. 
1JN.2.17	Belek agu ngoéngn de lino ho’o lari morad, maik ata lorong ngoéng de Mori Keraéng te haéng mosé tédéng lén.
1JN.2.18	Sanggéd anak daku! Ho’o gi cekeng turung cemol. Polig dengén le méu Danong, ata lawang hi Kristus kudut mais ga. Te ho’on ga do kétas tuad ata te lawang hi Kristus. Hituy dé tandan, ruis te cai gi cekeng turung cemol. 
1JN.2.19	Bo kali oné-mai weki ditéd isé situt lawang hi Kristus, maik danong toé wa-mai naid te nai ca-anggit agu ités. Émé tu’ung-tu’ung wa-mai naid te nai ca anggit agu ités, toét-toé kopé olés kid agu ité. Bécang disé situ oné-mai ité, kudut si’ang tu’ung te sanggéd isé toé nai ca anggit agu ité kolés ga. 
1JN.2.20	Maik méu poli tiba palas Nai Nggeluk de Mori Keraéng, wiga pecing taung le méu toing molor. 
1JN.2.21	Tulis daku ho’o, toé landing toé pecing le méu toing molor hitu, maik ali poli pecingn. Agu baé le méu oné toing molor hitu, toé manga nggopétn. 
1JN.2.22	Céing weli ata nggopét hitu? Ngong hia hitut poli wéwa te Mori Yésus toé Mésiasy. Hia dé ata bali di Kristus: hia pali hi Ema agu hi Anak. 
1JN.2.23	Ai céing ata pali hi Anak, hia kolé toé imbi Ema. Maik céing ata tiba hi Anak, hia kolé imbi hi Ema. 
1JN.2.24	Landing hitu, keréba hitut poli dengén le méu du wangkan, paka kukut oné pucu, na’a oné rak agu cawi oné atis, wiga méu ciri nai ca anggit agu tuka ca léléng kis agu hi Anak agu hi Ema. 
1JN.2.25	Ho’oy dé reké di Yésus Kristus hitu: ité te tiba mosé tédéng lén.
1JN.2.26	Tulis sio éta daku bao latang te méu, ngong sanggéd ata siot rémé pandé wéléng méud. 
1JN.2.27	Ai palas hitut poli tiba le méu oné-mai hi Kristus, toé ngancéng mora kolén. Landing hitu, méu toé sékékn kolé te toing lata banam. Palas di Kristus hitu te toing méu sanggéd cao-ca; agu baé le méu te toing Diha situ molord, toé manga nggopétn. Landing hitu, méu paka nai ca anggit kis agu hi Kristus, ného ata poli toingn Liha danong.
1JN.2.28	Sanggéd anak daku! Nai ca anggit ga agu hi Kristus, kudut émé cai Hia tai, ité harat naid te cumang agu toé cau ritak te imbi Hia. 
1JN.2.29	Émé pecing le méu te hi Kristus hitu ciri Anak le pandé molor, méu paka pecing kolé, te sanggéd ata situt pandé molor loas oné-mai Mori Keraéngd.
1JN.3.1	Idep dia-dia! Mésén tu’ung momang hitut widang de Mori Keraéng latang te ité, wiga ité téti ciri anakN. Tu’ung kéta dé, te ité ho’o anak de Mori Keraéngt. Hitu tara toé pecing itén lino ho’o, ai lino ho’o toé pecing Mori Keraéngy. 
1JN.3.2	Asé-ka’én ata momang laku! Te ho’on ité anak de Mori Keraéngt, maik toé di si’ang ného niay mosé dité tai. Maik pecing lité, émé cai hi Kristus tai, ité te ciri cama ného Hiat. Du hitu po ngancéng lélo dungka lité Hia, te ného niay cetu’ungn taraN. 
1JN.3.3	Sanggéd atat bengkes te ciri cama agu hi Kristus, lami wekid te nggeluk moséd, ai hi Kristus hitu nggelukN. 
1JN.3.4	Céing ata pandé ndékok, hia lagé perénta de Mori Keraéng, ai ndékok hitu ngong lagé perénta de Mori Keraéng. 
1JN.3.5	Pecing le méu, te Hia mai kudut ampong sanggéd ndékok. Oné Hia toé kéta manga ndékok. 
1JN.3.6	Néténg ata situt nai ca anggit agu tuka ca léléng agu hi Kristus, toé pandé ndékok kolés ga. Néténg ata situt ruda kid pandé ndékok, hia toé dé’it ita agu pecing hi Kristus.
1JN.3.7	Sanggéd anak daku! Néka kéta ondang cengatan koé te pandé wéléng méu. Céing ata pandé molor, ata hitu molor ného hi Kristus. 
1JN.3.8	Céing ata pandé ndékok kin, ata hitu mai oné-mai jing da’atn, ai pu’ung du wangkan muing jing da’at ruda olo kétay pandé ndékokn. Latang te hitu dé tara cain Anak de Mori Keraéng, kudut pandé ampus taungs sanggéd gori de jing da’at.
1JN.3.9	Néténg ata siot loas oné-mai Mori Keraéngd, hia toé ruda olo pandé ndékok, ai gauk de Mori Keraéng manga oné hiay. Hia toé tédéng pandé ndékok, ai hia loas oné-mai Mori Keraéngn. 
1JN.3.10	Ho’os tarad sanggéd anak de Mori Keraéng ko anak de jing da’at: ata siot pandé molor, loas oné-mai Mori Keraéngd. Maik, céing kaut ata toé momang asé-ka’é ca imbin, hia anak de jing da’aty.
1JN.3.11	Ité paka momang taud. Hituy dé keréba ata poli dengé de méu du wangkan. 
1JN.3.12	Néka ného hi Kain hitut kuasa le jing da’at te mbelé hi Abel asén run. Co’o tara mbelén liha? Ai da’atd sanggéd pandé diha agu molord pandé de asén hitu. 
1JN.3.13	Asé-ka’én! Néka lenget laing, émé lino ho’o jogot méuy. 
1JN.3.14	Pecing lité, du momang asé-ka’é ca imbid, ite toé matad maik pu’ung’g mosé weru. Céing ata toé momang haé ata, hia kuasa kin le mata. 
1JN.3.15	Céing kaut ata jogot asé-ka’é ca imbin, hia cama ného mbelé atay. Pecing kolé le méu, isét mbelé ata toé paéng mosé tédéng lén. 
1JN.3.16	Hi Kristus poli condo wekin latang te ité. Itu dé tara pecing lité momang hitu. Jari ité kolé paka condo wekid latangt asé-ka’é ca imbi. 
1JN.3.17	Émé ata bora ita asé-ka’é ata lénggé maik mendo nain te campé, hitu dé tandan momang de Mori Keraéng toé manga oné hia. 
1JN.3.18	Sanggéd anak daku! Mait ga ité momang taud: toé le curup kanang, maik ali pandé.
1JN.3.19	Le momang haé ata tara pecingn lité, te ité ho’o paéng de Mori Keraéng. Temer kolé nai dité oné ranga de Mori Keraéng. 
1JN.3.20	Ai émé ité sala le naid, paka metek kin imbid te Mori Keraéng céwé mésé oné-mai ici nai dité, ai Hia pecing sanggén cao-ca. 
1JN.3.21	Asé-ka’én ata momang laku! Émé ité toé sala le naid, ité ngancéng mai kamping Mori Keraéng ali metek imbid. 
1JN.3.22	Sanggéd taung tegi dité sendos Liha, ai ité lorong sanggéd peréntaN agu pandé cembes naiN. 
1JN.3.23	Ho’oy peréntaN: Ité paka imbi hi Yésus Kristus, AnakN agu momang haé ata lorong perénta di Kristus hitu. 
1JN.3.24	Céing ata lorong sanggéd perénta de Mori Keraéng, hia nai ca anggit agu Mori Keraéngy, Mori Keraéng kolé tuka ca léléngy agu hia hitu. Pecing lité te Mori Keraéng nai ca anggit agu itéy, ai Hia poli widang Nai Nggeluk latangt ité.
1JN.4.1	Asé-ka’é ata momang laku! Néka imbi oné sanggéd ata siot taéd manga paéng Nai Nggeluk. Maik olong kapa di, ot Nai Nggeluk disé situ mai oné-mai Mori Keraéngd ko toé. Ai nggele-nggaur kétas nabi tangké oné temu tana lino ho’o. 
1JN.4.2	Nenggo’oy kudut pecing le méu Nai Nggeluk de Mori Keraéng: atat taé te hi Yésus Kristus mai oné lino agu ciri manusiay, hia hitu dé ata paéng Nai Nggeluk hitut widang de Mori Keraéng. 
1JN.4.3	Maik céing ata toé imbi hi Yésus Kristus, hia toé paéng Nai Nggeluk hitut widang de Mori Keraéng. Hia hitu paéng nai data bali di Kristusy. Danong poli dengén le méu te nai data bali hitu kudut maiy, ngot te ho’on ga polig mangan oné lino. 
1JN.4.4	Sanggéd anak daku! Méu paéng de Mori Keraéngm, agu poli pandé kodad le méu sanggéd nabi tangké situ. Nai Nggeluk hitut manga oné méu céwé mésé kuasan po nai hitut paéng de lino. 
1JN.4.5	Sanggéd nabi tangké situ paéng de lino. Landing hitu, isé ba keréba de manusia agu lino ho’o séngét isé. 
1JN.4.6	Maik ité ho’o paéng de Mori Keraéng. Wiga céing kaut ata pecing Mori Keraéng, hia séngét itéy; céing kaut ata toé paéng de Mori Keraéngn, hia toé séngét itéy. Hituy woléngn, Nai Nggeluk te pandé molor agu nai te pandé wéléng.
1JN.4.7	Asé-ka’én ata momang laku! Mait ga ité momang haé ata, ai momang hitu mai oné-mai Mori Keraéngn. Néténg atat momang haé ata, loas oné-mai Mori Keraéng agu pecing Mori Keraéngs. 
1JN.4.8	Céing ata toé momang haé ata, hia hitu toé pecing Mori Keraéngy, ai Mori Keraéng hitu pu’un momang. 
1JN.4.9	Ho’oy toton momang de Mori Keraéng oné bahi-réha ité: Hia poli wuat Anak LécaN nggere-oné lino, kudut ité paéng mosé. 
1JN.4.10	Betuan momang hitu nenggo’oy: Toé ité ata poli momang Mori Keraéng, maik Mori Keraéng ata poli momang ité, le wuat AnakN te koso sanggéd ndékok dité. 
1JN.4.11	Asé-ka’é ata momang laku! Émé nenggitu mésén momang de Mori Keraéng latangt ité, ité kolé néng paka momang cama taud. 
1JN.4.12	Toé déit manga cengatan ata poli ita Mori Keraéng. Maik émé ité momang taud, Mori Keraéng nai ca anggit agu ité agu momangN hitu jepeky oné ité.
1JN.4.13	Hia poli widang Nai Nggeluk oné ité, ali hitu pecing lité te ité nai ca anggit kid agu Mori Keraéng, agu Hia kolé tuka ca léléng kin agu ité. 
1JN.4.14	Ami poli ita agu téing saka-si, te hi Ema poli wuat Anakn ciri Ata Sambé de lino. 
1JN.4.15	Céing ata imbi Mori Yésus hitu Anak de Mori Keraéng, Mori Keraéng nai ca anggit kin agu ata hitu, nenggitu kolé hia tuka ca léléng kin agu Mori Keraéng. 
1JN.4.16	Ité poli pecing agu imbi momang de Mori Keraéng latangt ité.
1JN.4.16	Mori Keraéng hitu pu’un momang. Céing ata pandé momang oné mosén, hia nai ca anggit kin agu Mori Keraéng, agu Mori Keraéng tuka ca léléng kin agu hiay.
1JN.4.17	Momang de Mori Keraéng jepeky oné ité, ngong émé metek kin imbi dité du leso beté-bicar, ai ité kolé manga oné lino ho’o cama ného hi Kristus danong. 
1JN.4.18	Céing ata pandé momang, toé manga rantangn. Ai momang ata jepekn, pandé mora rantang. Atat rantang, rantang wahéngy. Céing ata rantang wahéng, toé di jepek momangn. 
1JN.4.19	Ité paka momang taud, ai olong Mori Keraéng momang ité. 
1JN.4.20	Émé manga ata taé nenggo’o, “Aku momang Mori Keraéngk,” maik kodo asé-ka’é ca imbin, hia hitu ata nggopét. Ai émé toé momang liha asé-ka’é ca imbin hitut ita dungka, apan kolé Mori Keraéng hitut toé ita liha. 
1JN.4.21	Ho’oy perénta ata tiba dité oné-mai hi Kristus: Céing ata momang Mori Keraéng, paka momang kolé asé-ka’é ca imbin.
1JN.5.1	Céing kaut ata imbi te Mori Yésus hitu hi Kristus, ata hitu loas oné-mai Mori Keraéngn. Céing ata momang Mori Keraéng, hia kolé momang isét loas oné-mai Mori Keraéngd. 
1JN.5.2	Nenggo’oy dé pecingn lité, te ité momang sanggéd ata loas oné-mai Mori Keraéng: émé ité momang Mori Keraéng agu lorong sanggéd peréntaN. 
1JN.5.3	Momang Mori Keraéng, ngong lorong sanggéd peréntaN. Toé mendod sanggéd perénta Diha. 
1JN.5.4	Ai sanggéd ata loas oné-mai Mori Keraéngd, ngancéng pandé koda lino ho’o. Ali imbid, tara ngancéng pandé kodan lité lino ho’o. 
1JN.5.5	Céing ata ngancéng pandé koda lino ho’o? Hanang hiat imbi, te Mori Yésus Anak de Mori Keraéng.
1JN.5.6	Yésus Kristus poli wa’u oné lino ho’o. Hia cebong le waé agu bowo daraN. Toé hanang le waé, maik le waé agu dara. Nai Nggeluk ata téing saka-si, te sanggéd taung situ molord agu Nai Nggeluk hitu patun te imbi. 
1JN.5.7	Ai manga telud ata téing saka-si (oné Surga: ngong hi Ema, Reweng agu Nai Nggeluk; telu situ léléng cas kali. 
1JN.5.8	Agu manga telud ata téing saka-si oné lino): Nai Nggeluk, waé agu dara, telu situ léléng cas kali. 
1JN.5.9	Tibas lité saka-si de manusia, maik saka-si de Mori Keraéng céwé mberes. Hituy dé saka-si de Mori Keraéng latang te AnakN. 
1JN.5.10	Céing ata imbi Anak de Mori Keraéng, paéng liha saka-si hitu oné nain. Maik céing ata toé imbi Mori Keraéng, rékéngn lata hitu te Mori Keraéng ata nggopéty, ai ata hitu toé imbi saka-si de Mori Keraéng latang te AnakN. 
1JN.5.11	Betuan saka-si hitu: ngong Mori Keraéng poli widang ité mosé tédéng lén, agu AnakN te ciri pu’un mosé tédéng lén hitu. 
1JN.5.12	Céing ata olét kéta haé reba agu hi Anak, hia hitu paéng mosé tédéng lén; maik céing ata toé olét haé reba agu hi Anak, hia hitu toé paéng mosé tédéng lén.
1JN.5.13	Sanggéd taung situ tulis laku latang te méut imbi Anak de Mori Keraéng, kudut pecing te méu hitu paéng mosé tédéng lén. 
1JN.5.14	Metek kéta imbi dité, te Hia sendo ngaji dité émé ité tegi cao-ca lorong ngoéngN. 
1JN.5.15	Émé pecing lité te Hia sendo taungs apa kaut tegi dité, pecing kolé lité te cao-ca situt tegi dité polisg tibad. 
1JN.5.16	Émé méu ita asé-ka’é ca imbi pandé ndékok ata toé ampus laing, céwé di’an ngaji méu kamping Mori Keraéng. Mori Keraéng te téing mosé latangt hia hitu. Manga ndékok atat ampus laing: Latang te atat pandé ndékok nenggitu, toé taé laku te méu paka ngajim. 
1JN.5.17	Ndékok dé sanggéd pandé da’at dité, maik manga ndékok ata toé ampus laing. 
1JN.5.18	Pecing lité te néténg atat loas oné-mai Mori Keraéng toé ruda olo pandé ndékok, ai Anak de Mori Keraéng sémbéng hiay agu toé ngancéng cegotn le jing da’at. 
1JN.5.19	Pecing lité te ité loas oné-mai Mori Keraéngd, koném po lino ho’o kuasa le jing da’aty. 
1JN.5.20	Pecing lité te Anak de Mori Keraéng poli cain agu widang nggalas latangt ité, kudut baé lité Mori Keraéng hitut molor. Ali hitu, ité nai ca anggit agu Mori Keraéng agu Yésus Kristus AnakN. Ho’oy Mori Keraéng ata tu’ungn agu ho’oy mosé tédéng lén hitu.
1JN.5.21	Sanggéd anak daku! Tadang koém oné-mai sanggéd io pina-naéng.
2JN.1.1	Oné-mai aku, tu’a de weki serani latangt Endé ata poli pilén le Mori Keraéng agu latangt sanggéd anakn ata momang tu’ung laku. Toé hanang aku ata momang méu, maik sanggéd isét poli imbi Mori Keraéng kolé momang méus. 
2JN.1.2	Ai Mori Keraéng hitu poli nai ca anggit agu itén agu te loréng ité tédéng lén. 
2JN.1.3	Widang nggeluk, tabing agu hambor-libur oné-mai Mori Keraéng Ema, agu oné-mai hi Yésus Kristus AnakN, loréng ité oné imbi agu momang.
2JN.1.4	Nisang kéta nai daku, ai dumpu laku mangas iwod anakm ata mosé lorong ngoéng agu perénta ata poli tibad lité oné-mai Mori Keraéng Ema. 
2JN.1.5	Te ho’on Endé ga, tegi kéta tu’ung laku kudut sanggéd taung ité paka momang tau. Toé perénta weru ho’ot tegi daku, maik perénta danong main du pu’ungn imbi dité. 
2JN.1.6	Ho’oy betuan momang hitu: ngong ité paka mosé lorong perénta de Mori Keraéng. Agu betuan perénta hitu, ngong méu paka momang tau oné mosés, ného ata poli dengén le méu du pu’ungn imbis. 
2JN.1.7	Do tuad ata nggopét agu ngo oné temu tana linos. Ata nggopét situ toé imbi te hi Yésus Kristus poli wa’un oné lino ba tara de manusia. Hitus dé ata bali di Kristus te pandé wéléng ata. 
2JN.1.8	Jerék koém, boto rowaks sanggéd rébok dami latangt méu. Mping koém kudut tiba le méu lahé ata jepek oné-mai Mori Keraéng. 
2JN.1.9	Ata siot toé cau tu’ung toing di Kristus agu wéléng oné-mai toing situ, hia hitu toé patun te ciri anak de Mori Keraéng. Maik céing kaut ata cau tu’ung sanggéd toing situ, hia patun te ciri anak de Mori Keraéng Ema agu Anak. 
2JN.1.10	Émé manga ata mai cumang méu agu toé ba keréba ho’o, néka tabé agu néka tiba le méu oné mbarus. 
2JN.1.11	Ai céing kaut ata tabé hia hitu, hia kolé lut pandé da’at.
2JN.1.12	Alim po dod ngoéng daku te tombo agu méu, maik ogok te tulis molé, ai bengkes kig aku te ngo la’at méu kudut tombo dungka, wiga besikn cembes nai dité.
2JN.1.13	Tabé latang te hau oné-mai sanggéd anak de asé-ka’ém ata poli kolé piléd le Mori Keraéng.
3JN.1.1	Oné-mai aku tu’a de weki serani, latang te hi Gayus ata momang tu’ung laku.
3JN.1.2	Asé-ka’ég ata momang laku! Ngaji daku, nahé hau bolék lokém agu baca taram oné sanggén cao-ca. 
3JN.1.3	Cembes kéta naig, du pisa taus asé-ka’é ca imbi mai cé’é akus. Tombo disé te hau junggum tu’ung lorong sanggéd toing de Mori Keraéng. 
3JN.1.4	Toé manga nisang-nai ata céwé mésén latang te aku, po dengé te sanggéd ata lut aku mosé lorong perenta de Mori Keraéngs.
3JN.1.5	Asé-ka’ég ata momang laku! Gori de hau junggu kéta latang te asé-ka’é ca imbi. Ngot keturu kolés le hau asé-ka’é ca imbi koném po toé di pecing iséh. 
3JN.1.6	Polig téing saka-sin lisé momang de hau oné beréha weki serani. Di’an kolé émé campé isé le hau du lakod. Wintuk de hau hitu pandé cembes nai de Mori Keraéng. 
3JN.1.7	Tara lakod isé kudut wéwa ngasang di Kristus, agu toé manga tiba cao-ca oné-mai sanggéd atat toé imbi Mori Keraéng. 
3JN.1.8	Ité paka campé sanggéd ata wéwa Keréba Di’a, wiga ali hitu oné bod ité te wéwa toing molor de Mori Keraéng.
3JN.1.9	Wokok kaut tulis surak daku latang te weki serani, maik hi Diotréfés lawang akuy ai hia nanangn kolé te ciri tu’a de weki serani. 
3JN.1.10	Landing hitu émé maik aku cepisa, aku te cehéng tu’ung hi Diotréfés hitu, ai hia pandé da’at agu pandé wau ngasang daku. Toé hanang hitu. Hia kolé toé tiba asé-ka’é ca imbi situt mai ba toing molor. Ngot ré’ings liha weki serani kudut néka tiba ata situ. Weki serani situt tiba isé wurs liha.
3JN.1.11	Asé-ka’ég ata momang laku! Néka tomings le hau sanggéd pandé da’at, toming kaut ata di’ad. Céing ata pandé di’a, hia hitu paéng de Mori Keraéngn, maik céing ata pandé da’at, hia hitu toé paéng de Mori Keraéng. 
3JN.1.12	Sanggéd weki serani naring hi Démétrius. Mori Keraéng kaut naring hia koléy. Ami kolé tombo gauk di’a di Démétrius hitu. Pecing le méu te sanggéd tombo dami hitu ngancéng imbi laings.
3JN.1.13	Dod kéta ata paka tulis laku latang te hau, maik aku ogok te tulis molé. 
3JN.1.14	Ai mésén bengkes daku te gélang mai cumang hau kudut tombo dungkas laku. 
3JN.1.15	Hambor-libur loréng hau! Tabé oné-mai sanggéd haé rebam. Tabé daku latangt néténg haé reba dité.
JUD.1.1	Oné-mai hi Yudas, mendi de Mori Yésus Kristus agu asé-ka’é di Yakobus. Latang te isét poli piléd, ata momang le Mori Keraéng Ema agu sémbéng le Mori Yésus Kristus. 
JUD.1.2	Nahé nabit, hambor-libur agu momang penong oné méu.
JUD.1.3	Asé-ka’én ata momang kéta laku! Rémé koé mping’g aku tulis latangt méu, kudut te selamak cama dité. Tulis ho’o daku latangt méu ali hus naig te toing méu, kudut mping koé kis cau imbi hitut poli tiba le sanggéd weki serani. 
JUD.1.4	Ai toé pété ceha kolé te manga ata hunus kaut ngo oné bahi-réha méu, ngong isé siot poli wérét danong te tiba wahéngs. Isé situ dé ata lopé-lapét, pandé toé belar widang de Mori Keraéng, kudut redok belek da’at disé, agu capu kéta lisé te cay kali Ata Pu’un kuasa, ngong hi Yésus Kristus Mori dité.
JUD.1.5	Maik koném po poli pecing sanggéd taung situ le méu, aku toing méu néka sesenga’i kolém, bo kali Mori Keraéng pandé selamak ro’éngN oné-mai tana Mesir, maik musi-main pandé ampus Liha isét toé imbi. 
JUD.1.6	Nggitu kolé sanggéd malékat siot toé junggu oné watas kuasad, og kali legong osang baté ka’éngd. Mori Keraéng oké isé oné osang nendep agu langki isé dengkir leso beté-bicar. 
JUD.1.7	Cama ného hitu, Sodom agu Gomora agu sanggéd béndar baling maid, ata poli loma ata agu léor belek da’at, poli tanggong wahéng oné api tédéng lén luing langga latang te sanggén ata.
JUD.1.8	Céwén kolé, sanggéd ata situ pandé rengkes wekid le nipi. Isé rendak kuasa de Mori Keraéng agu loér sanggéd malékat mengit éta Surga. 
JUD.1.9	Ngot hi Mikhaél tu’a de sanggéd malékat, du léwang tau agu jing da’at latang te rapu di Musa, toé cukung te wahéng jing da’at hitu ali curup loér, maik nggo’o kaut taé, “Nahé Mori Keraéng renti hauy!” 
JUD.1.10	Maik ata da’at situ loér sanggéd malékat siot toé pecing lisé. Ngot ba wekid ného kaka siot mila,' kunjung pandé da’at koném po pecing lisé. Hituy dé ata pandé ampus isé laing. 
JUD.1.11	Copels dé isé, ai lut salang baté lako di Kain agu cembur nggere-oné salang wéléng di Biléam soho nanang tiba séng. Isé ampus taungs, ai téti rampas ného hi Korah. 
JUD.1.12	Ba weki disé so’o pandé luék pucu de méu du lonto hang cama, ai isé longkir kétas, toé ritaks ali nuk kaut weki rud. Isé cama ného rewung hiot wéwét le buru toé cir usang; cama ného haju hiot toé manga cir wuad koném po cekeng wua; ného haju siot poli kebut wakéd agu rengga kéta taungs. 
JUD.1.13	Isé cama ného bombang golok, tua wusan. Nenggitu kolé isé pandé wusa sanggéd da’at ata pandé ritak laing. Isé cama ného ntala mbéot. Latang te isé poli mengkekn osang nendep tédéng lén.
JUD.1.14	Hi Hénokh, waé te pitun di Adam, poli ba pedé danong latang te isé situ, nggo’o taén, “Mori Keraéng agu cebu kétas malékat nggeluk te mais. 
JUD.1.15	Mai disé kudut bicar sanggén ata agu Mori Keraéng téing wahéng oné sanggéd ata pandé da’at. Morin kolé te wahéngs sanggéd ata ndékok agu ata itang landing le curup loér.” 
JUD.1.16	Ata situ ngga’ut mtaung agu maja ata. Mosé disé lut kaut belek da’atd. Tombo disé joak latangt weki rud agu adong ata te tiba delek.
JUD.1.17	Asé-ka’é ata momang laku! Idep koé apa ata poli tombod oné méu danong le sanggéd rasul di Yésus Kristus Mori dité. 
JUD.1.18	Polig tombon lisé oné méu, “Turung cemoln lino tuad ata loér méu, ngong ata siot mosé lorong belek da’atd.” 
JUD.1.19	Isé situ mai te pandé biké, ai isé oné-mai lino ho’od ata toé paéng Nai Nggeluk. 
JUD.1.20	Asé-ka’én ata momang laku! Mbo koé mosés lut imbis oné hi Kristus agu ngaji koém oné Nai Nggeluk. 
JUD.1.21	Mosé koém oné mbau momang de Mori Keraéng, cang agu géréng nabit de Mori dité Yésus Kristus latang te mosé tédéng lén. 
JUD.1.22	Ba’éng koés ata siot gégo naid 
JUD.1.23	agu céla isé oné-mai api kudut selamakd. Toto koé ba’éng oné ata iwod loréng agu jerék wekis. Ngot kodo wéngko weki ata papé disé, ai poli réngkes le ndékokd.
JUD.1.24	Asé-ka’én ata momang laku! Mori Keraéng ata ngancéng sémbéng méu, kudut méu néka timpokm agu dadé méu toé do’éng ndékok bolo-mai rangaN hitut mengit agu nisang nai. 
JUD.1.25	Cay kali Mori Keraéng Ata Sambé ité létang li Yésus Kristus, Mori dité. Hia dé Mori hitut mengit, angos, du pu’ung médé main dengkir te ho’on agu tédéng lén. Amén!
REV.1.1	Ho’oy si’ang de Mori Yésus Kristus ata widang le Mori Keraéng, kudut toi oné sanggéd mendiN apa ata kudut gélang jiri laing. Mori Yésus poli widang si’ang hitu oné mendiN hi Yohanés lut malékatN hitut wuat Liha. 
REV.1.2	Hi Yohanés tombo sanggéd cao-ca situt poli itad oné uré, ngong tombo de Mori Keraéng ata téing mberesy li Yésus Kristus lut saka-siN. 
REV.1.3	Mosé di’a isé situt bacang agu séngétn pedé ho’o, agu lorong apa ata tulis bonén, ai ruis’g cekengn.
REV.1.4	Oné-mai hi Yohanés latang te weki serani situt pitu liupd oné propinsi Asia Koé. Widang agu hambor-libur loréng méu, oné-mai Mori Keraéng, ngong Hia hitut manga agu poli mangan agu te maiy. Tabé kolé oné-mai pitud nai situt manga olo-mai seriga Diha. 
REV.1.5	Tabé kolé oné-mai hi Yésus Kristus, Saka-si hitut junggu, atat laring cain to’o oné-mai ata mata agu hitut manga kuasan latang te sanggéd raja oné lino ho’o.
REV.1.5	Hi Kristus poli momang ité agu poli céla ité oné-mai ndékokd ali daraN. 
REV.1.6	Hia kolé poli wintuk ité ciri ca wa’u latang te imam kanang, te gori keturu latang te Mori Keraéng, Ema Diha. Latang te Hiay mengit agu kuasa dengkir lén. Amén.
REV.1.7	Lélo dé, Hia mai lobo rewungy, agu néténg mata te lélo Hia, nggitu kolé isét poli jelok Hia. Sanggéd wa’u oné lino te jéjéngs landing Hia. Yo, toé celan! Amén!
REV.1.8	“Aku dé Du Wangkan agu Du Cemoln,” curup de Mori Keraéng, hitut manga, poli mangan, hitut kudut maiy, agu pu’un kuasa.
REV.1.9	Aku, hi Yohanés asé-ka’és ca imbi ata lut cama oné susa, oné ca tana de adak agu oné gepek géréng Mori Yésus. Aku poli okég oné nuca Patmos, landing wéro pedé de Mori Keraéng ata mberesy le Mori Yésus lut saka-siN. 
REV.1.10	Du leso de Mori Keraéng, aku kuasa le Nai Nggeluk agu aku dengé musi mai tonig, ca reweng ata nilor kétay, ného runing de terompét. 
REV.1.11	Nenggo’oy reweng hitu, “Tulis di’a-di’as apa ata ita le hau, agu katus tulis de hau situ latang te pitu liup weki serani: Oné Éfésus, Smirna, Pérgamus, Tiatira, Sardis, Filadélfia agu oné Laodikia.”
REV.1.12	Itu kali holésg aku kudut lélo, reweng diong hitu. Du poli holésg, ita laku pitud wa’i lampu emas. 
REV.1.13	Oné bahi-réha wa’i de lampu situ manga cengata cama ného Anak Manusia, paké juba léwé haéng wa’in wa, agu oné berambangn wolét le kendik emas. 
REV.1.14	WukN bakok ného wulu jimbal, cama ného bakok de bua, agu mataN cama ného dila de api. 
REV.1.15	Wa’iN, mbilar cama ného tembaga wara oné api; rewengN cama ného ngangut de waé wa’ay. 
REV.1.16	Oné limé wanangN cau pitud ntala, oné-mai mu’uN losa ca keléwang harat bali, agu rangaN gérak kétay ného cias de leso lésak.
REV.1.17	Du poli itan Hia laku, sujuk aku wa wa’iN, cama ného ata matak. Maik Hia témba limé wanangN lobo aku, agu mai taéN, “Néka rantang! Aku dé ata Du Wangkan agu Du Cemoln. 
REV.1.18	Aku dé Hia hitut Mosé. Aku poli matag, maik lélo ga, Aku mosék dengkir lén. Aku ata cau kuasa latang te mata agu kuasa latang te lino data mata. 
REV.1.19	Landing hitu tulis apa ata poli itad le hau, so’ot mangad te ho’on ko situt jiri laingd tai. 
REV.1.20	Ho’os pété ceha ntala situt pitu ata poli ita le hau oné limé wanang Daku, agu pété ceha pitud wa’i lampu emas situ: Pitu ntala situ ngong malékat de pitu liup weki serani, agu pitu wa’i lampu situ ngong pitu liup weki serani.”
REV.2.1	“Tulis koé latang te malékat de weki serani oné Éfésus: Ho’oy curup Diha, ata cau pitu ntala situ oné limé wanangN agu lako oné beréha pitu wa’i lampu emas situ. 
REV.2.2	Pecing laku sanggéd goris, rébok agu gepeks. Pecing laku, te méu toé manga lembaks latang te sanggén ata da’at. Méu poli damang isét caro weki rud rasul, kalim po toé. Ali hitu, pecing le méu te isé situ ata nggopét. 
REV.2.3	Méu kali kong lembaks, agu kong ta’ong susas ali ngasang Daku. Méu metek kis. 
REV.2.4	Koném po nenggitu Aku mbéis méu, ai méu toé momang Akum ného du wangkan. 
REV.2.5	Landing hitu nuk dé, lengn délem pa’u de méu hitu! Teser ga one-mai ndékoks, agu pu’ung kolé ba wekis ného du wangkan. Émé toé, Aku mai oné méu te emi wa’i lampu oné-mai osangd. 
REV.2.6	Maik manga kin ata di’an oné méu: cama ného Aku, méu jogot sanggéd pandé data nungku di Nikolaus.
REV.2.7	Céing ata manga tilun, poro séngét apa ata curup le Nai Nggeluk oné sanggéd weki serani. Céing ata ontong, te sendos Laku hang wua oné-mai pu’u haju ata téing mosé hitut manga oné Uma Firdaus de Mori Keraéng.”
REV.2.8	“Tulis koé latang te malékat de weki serani oné Smirna:
REV.2.8	Ho’oy curup oné-mai Hia hitut Du Wangkan agu Turung Cemol, ata poli matan agu poli mosé kolén. 
REV.2.9	Pecing laku susa agu lénggé de méu, maik bora kis méu. Pecing kolé laku sanggéd pocu latang te méu oné-mai isét caro weki rud ata Yahudi, kalim po toé. Ai isé situ ro’éng de jing da’ats. 
REV.2.10	Néka rantang méu te ta’ong susa! Ata tu’ungn jing da’at te peké pisa tau weki de méu nggere-oné bui. Méu ta’ong susa tédéng cepulu leso. Pandé hitu de jing da’at, kudut damang agu susa méu. Méu kali ga, poro junggu dengkir matas. Ali hitu, Aku widang méu mosé tédéng lén.
REV.2.11	Céing ata manga tilun, poro séngét apa ata curup le Nai Nggeluk oné sanggéd weki serani:
REV.2.11	Céing ata ontong, hia toé manga susan ali mata te suan, ngong mata tédéng lén.”
REV.2.12	Tulis koé latang te malékat de weki serani oné Pergamus.
REV.2.12	Ho’oy curup Diha hitut paké keléwang harat bali:
REV.2.13	Pecing Laku nia méu ka’éngs, ngong oné osang seriga de jing da’at. Méu junggu oné Aku, ngot metek kin imbis oné Aku, agu du uwa di Antipas saka-si Daku ata junggu oné Aku, ata mbelé bolo ranga de méu oné osang de jing da’at. 
REV.2.14	Maik manga ata toé henan Laku: Oné-mai méu manga pisa taus ata lorong toing di Biléam. Hi Biléam hitu toing hi Balak kudut pandé wéléng ata Israél, wiga isé hang takung siot latang te io pina naéng agu ngoéng atas. 
REV.2.15	Nenggitu kolé, manga oné-mai méu ata cau toing data nungku di Nikolaus. 
REV.2.16	Landing hitu, teserm ga! Émé toé teserm, Aku te mai oné méu kudut purak isé le keléwang ho’ot losa oné-mai mu’u Daku.
REV.2.17	Céing ata manga tilun, poro séngét apa ata curup le Nai Nggeluk oné sanggéd weki serani:
REV.2.17	Céing ata ontong, oné hia hitu téing Laku hang manna ata pété ceha; agu widang Laku watu bakok atat bétan manga tulis weru ngasangn ata toé pecing lata bana, maik hanang lihat tiban kanang.”
REV.2.18	“Tulis koé latang te malékat de weki serani oné Tiatira:
REV.2.18	Ho’oy reweng de Anak de Mori Keraéng, hitut mataN ného dila de api agu wa’iN cama ného tembaga: 
REV.2.19	Pecing Laku sanggéd gori de méu: Nenggitu kolé momang agu imbi de méu, nenggitu kolé gori keturus agu gepeks. Pecing Laku te gori de méu hitut turung cemoln, céwé do oné-mai situt laring cain. 
REV.2.20	Maik Aku mbéis méu, ai méu ondang kaut hi Izébél, iné-wai hiot caro weki run nabi te pandé wéléng sanggéd mendi Daku, wiga pandé loma agu hang de takung io pina-naéng. 
REV.2.21	Aku poli téing hia sokor latang te teser, maik hia toé ngoéngn te teser oné mai pandé loman. 
REV.2.22	Lélo dé, Aku te peké hia lobo wongka toko data beti. Isét loma hia te pekes Laku nggere-oné mendo mésé, émé isé toé tara tesers oné-mai sanggéd pandé da’at cama laing agu iné-wai hitu. 
REV.2.23	Ata lut iné-wai hitu kolé te mbeles Laku, wiga ali hitu pecing le sanggéd weki serani te Aku dé ata pamotn nuk agu nai data. Aku te léko néténg-néténg méu lorong agu pandés. 
REV.2.24	Maik latang te méu, sanggéd ata bana oné Tiatira, ata toé lorong toing da’at hitu agu toé kawé co’oy lok lé-lok laun jing da’at, taé Laku agu méu: Aku toé gorig te tambang mendo bana oné méu. 
REV.2.25	Maik apa ata manga oné méu, cau situ dengkir cai Daku.
REV.2.26	Céing ata ontong agu pandé sanggéd gori Daku dengkir agu cemoln, latang te hia widang Laku kuasa te perénta sanggéd wa’u. 
REV.2.27	Hia te perénta isé ali dongkar beci kudut pandé biké isé cama ného rewut lewing tana. Kuasa diha hitu, cama ného kuasa ata tiba Daku oné-mai EmaG. 
REV.2.28	Latang te hia hitu widang Laku ntala awo mai par.
REV.2.29	Céing ata manga tilun, poro séngét apa ata taé le Nai Nggeluk oné sanggéd weki serani.”
REV.3.1	“Tulis koé latang te malékat de weki serani oné Sardis:
REV.3.1	Ho’oy reweng Diha, ata paéng pitud nai de Mori Keraéng agu pitud ntala situ: Pecing Laku sanggéd gori de méu: Taés méu mosém, kalim po matam! 
REV.3.2	To’o ga agu mberes koé apa ata ngai mangad situt tiong kudut matas, ai toé kéta manga ita can Laku gori de méu ata jepekn oné ranga de Mori Keraéng. 
REV.3.3	Landing hitu nuk dé titong ata poli tiba agu dengé le méu; lorongs le méu agu teserm ga! Ai émé toé wela matas, Aku kudut mai oné méu ného ata takok, agu ného weter kaut, ai toé pecing le méu du nia leson. 
REV.3.4	Maik oné Sardis manga pisa taus ata siot hedis kin wéngko wekid; isé kopn te lako cama agu Akus déméng ceca bakokd.
REV.3.5	Céing ata ontong, ata hitu te paké le juba bakoky. Aku toé koso ngasang diha oné Buku Data Mosé. Aku kudut tura ngasangn oné ranga de EmaG agu oné ranga de sanggéd malékat Diha.
REV.3.6	Céing ata manga tilun, poro séngét apa ata taé le Nai Nggeluk oné sanggéd ata serani.”
REV.3.7	“Tulis koé latang te malékat de weki serani oné Filadélfia: Ho’oy pede oné-mai Hiat Nggeluk, Hiat Molor ata cau kunci de Raja Daud. émé céngka Liha toé manga ata ngancéng tadun; émé tadu Liha, toé kolé manga ata ngancéng céngkan. 
REV.3.8	Pecing Laku sanggéd gori de méu: Lélo ga, Aku poli céngka para latang te méu, ata toé ngancéng tadun le céing kaut. Pecing Laku te méu toé danga mberes, maik méu lorong curup Daku agu toé pali ngasang Daku. 
REV.3.9	Lélo dé, pisa taus oné-mai ro’éng de jing da’at, ngong isé situt ata caro weki rud ata Yahudi, kalim po toé. Isé situ ata nggopéts. Isé situ te téings Laku oné méu, kudut isé suju olo-mai wa’i de méu agu kudut baé lisé te Aku momang méuk. 
REV.3.10	Méu poli lorong curup Daku kudut gepek te géréng Aku. Wiga ali hitu, Aku kolé te sémbéng méu oné cekeng susa hitut kudut hena temu tana lino. Cekeng susa hitu te damang sanggén ata oné lino. 
REV.3.11	Aku ruis te maik! Landing hitu, cau kid apa ata manga oné méu, kudut néka cengatan koé te emi koso-nolak oné-mai ontong de méu.
REV.3.12	Céing ata ontong, hia hitu te pandé siri laingy Laku oné Mbaru Nggeluk de Mori Keraéng. Hia hitu te ka’éng tédéng lén oné osang hitu. Ngasang de Mori Keraéng agu ngasang de béndarN, ngong Yérusalém weru ata wa’u éta-mai Surgan, tulis Laku oné weki data hitu. Nenggitu kolé ngasang ata werun Daku te tulis oné hiay.
REV.3.13	Céing ata manga tilun, poro séngét apa ata taé le Nai Nggeluk oné sanggéd ata serani.”
REV.3.14	“Tulis koé latang te malékat de weki serani oné Laodikia:
REV.3.14	Ho’oy pedé oné-mai hi Amin, Saka-si hitut junggu agu molor, pu’ud sanggéd dédék de Mori Keraéng. 
REV.3.15	Pecing Laku sanggéd gori de méu. Méu toé ces agu toé kolang. Céwé di’an méu paka ces ko kolang! 
REV.3.16	Jari, woko mut kaut méu agu toé ces ko kolangm, Aku te roa kolé méu oné-mai mu’uG. 
REV.3.17	Ai taé de méu: Ami boragm agu toé manga géong’gm. Maik toé pecing le méu te méu do géongs, agu hindi-haés mosés, lénggé, buta agu lacom. 
REV.3.18	Itu tara toings méu Laku, kudut méu weli oné Aku emas gicing, wiga méu ciri boram. Wéli kolé baju bakok oné Aku te pakés, kudut méu néka mbolangm te pandé ritak laing. Weli kolé rewos te luma oné matas, wiga méu ngancéng itam. 
REV.3.19	Céing ata momangn Laku, hia rondong agu boboly Laku. Landing hitu, wingker agu teser koém ga!
REV.3.20	Lélo dé, Aku hesé bolo-mai para agu nontong. Émé manga ata dengé nontong Daku hitu, céngka dé liha para, Aku ngo bonék kudut cumang agu hang cama-cama agu hia.
REV.3.21	Céing ata ontong, hia te lonto cama-cama agu Akuy lobo seriga Daku, ného Aku kolé poli ontong’g agu lonto cama-cama agu EmaG lobo seriga Diha.
REV.3.22	Céing ata manga tilun, poro séngét apa ata taé le Nai Nggeluk oné sanggéd ata serani.”
REV.4.1	Poli hitu ita laku: Ca para éta Surga ngai céngka kin agu reweng hitut dengé laku danong, tombo oné aku cama ného runing de terompét, “Maih wa mai ga, Aku te toto oné hau apa ata paka jari laingn tai.” 
REV.4.2	Lampuk kétak aku kuasa le Nai Nggeluk. Lélo laku manga ca seriga, agu Cengata ata lonto oné seriga hituy. 
REV.4.3	Hiat lonto oné seriga hitu, itan laku néra taran ného kéta luju Yaspis agu luju Sardis. Ca toso-dimar ata néran cama ného luju zamrud, wéngké-léok seriga hitu. 
REV.4.4	Baling-mai seriga hitu, manga suampulu patd seriga bana ata lonto le suampulu patd Tu’a. Sanggéd Tu’a situ, sélék ceca bakoks agu songkok emas éta sa’id. 
REV.4.5	Oné-mai seriga hitut oné beréha, tuan pasat agu genggus ata mpirang kétay runingn. Bolo-mai seriga situ, manga pitud culu ata ngai dila haok kid. Hitus dé pitu nai de Mori Keraéng. 
REV.4.6	Oné dungka seriga hitu, manga ita cao-ca ata ného tacik sereméng ata cino kétay cama ného watu nggireng. Baling-mai seriga hitu, oné pat bincungn, manga patd kaka, lanar mata bolo-mai agu bemusi mai. 
REV.4.7	Kaka hitut laring cain, cama ného singay. Hitut te suan, cama ného japi laki. Hitut te telun, rangan cama ného ranga de manusia. Agu hitut te patn, cama ného ntangis lari lélapn. 
REV.4.8	Néténg kaka situ manga gici enem lebéd, boné agu be pe’ang lebé situ lanar mata. Toé kéta beténgs déré naring wié-lesod:
REV.4.8	“Nggeluk, nggeluk, nggeluk ga Mori Keraéng,
REV.4.8	Mori ata Pu’un Kuasa, ata poli mangan, ata mangan agu hitut kudut maiy.”
REV.4.9	Néténg kaka situ déré naring, hiang agu tombo wali di’a oné Hiat lonto seriga, Hia hitu mosé tédéng lén. 
REV.4.10	Itug kali cunemd suampulu patd tu’a situ bolo-mai ranga Diha hitut lonto lobo seriga hitu agu io Hias, ngong Hia hitut mosé tédéng lén. Isé na’a was songkok emas bolo-mai seriga hitu, cang agu taéd:
REV.4.11	“Yo Mori, agu Mori Keraéng dami, Ité naun te tiba naring, hiang agu kuasa; ai Ité poli dédék sanggéd cao-ca; agu landing le anor Dité sanggéd taung situ mangas agu poli dédékd.”
REV.5.1	Itug kali ita laku ca surak ata ngai lulungn oné limé wanang Diha hitut lonto oné seriga. Surak hitu poli tulis bonén agu bepé’angn, agu palasy le pitu roku. 
REV.5.2	Ita kolé laku cengata malekat ata gala kétay, agu télés kéta rewengn, “Céing ata patun te nggé’i sanggéd roku situ kudut surak hitu ngancéng céngkan?” 
REV.5.3	Maik éta Surga ko oné lino ko bewa-mai lino, toé kéta manga cengatan ata ngancéng céngkan surak hitu te lélo bonén. 
REV.5.4	Aku rétang’k ali wéong naig, ai toé kéta manga cengatan ata patun te céngkan surak hitu te lélo bonén. 
REV.5.5	Itug kali mai taé de cengata ata tu’a situ, “Néka rétang é! Lélo dé, singa oné-mai panga Yéhuda, ngong waé di Daud polig ontongn, wiga Hia ngancéng nggé’id pitu roku situ agu céngka surak hitu.”
REV.5.6	Itug kali ita laku ca Anak Jimbal hesé oné bahi-réha seriga hitut léok le patd kaka agu sanggéd tu’a. Anak Jimbal hitu lélon laku néhot poli mbelén, pitud ranggan agu pitud kolé matan: Hitus pitud nai de Mori Keraéng ata poli wuat nggere-oné temu tana lino. 
REV.5.7	Itug kali main Anak Jimbal hitu te tiba surak hitu oné-mai limé wanang Diha hitut lonto éta seriga. 
REV.5.8	Du tiban Liha surak hitu, kaka pat situ agu suampulu pat tu’a suju olo-mai ranga Diha. Néténg-néténg isé, cau gici ca’d kecapi agu ca piala emas ata kembus le nus dupa: Hitu dé ngaji de sanggéd weki serani. 
REV.5.9	Étan lisé ca déré weru:
REV.5.9	“Ité patun te tiba surak hitu agu nggé’i sanggéd rokun; ai Ité poli mbeléd. Ali dara Dité, poli weli sanggéd manusia oné-mai néténg-néténg panga, curup, wa’u agu ro’éng do latang te Mori Keraéng. 
REV.5.10	Ité poli pandé isé ciri ca wa’u latang te imam kanang, te gori keturu latang te Mori Keraéng dité, agu isé te perénta ného rajas oné lino.”
REV.5.11	Itug kali ita agu dengéd laku reweng de malékat ata do kétas léok-mai seriga, pat kaka agu sanggéd tu’a-tu’a situ. Dod malékat situ toé ngancéng rékéngd, 
REV.5.12	agu télés kéta déréd,
REV.5.12	“Anak Jimbal hitut poli mbelé patun te tiba kuasa, bora, nggalas, mberes, hiang, mengit, agu sanggéd naring!”
REV.5.13	Itug kali dengé laku déré de sanggéd lawa Surga agu oné lino, bewa-mai lino, agu sanggéd taung situt manga bonén tacik, “Latang te Hia hitut lonto éta seriga agu latang te Anak Jimbal hitu, sanggéd naring, hiang, mengit agu kuasa dengkir lén!” 
REV.5.14	Walé de kaka pat situ, “Amén”, agu sanggéd taung tu’a situ kolé suju agu ios.
REV.6.1	Itug kali itan laku Anak Jimbal hitu nggé’i roku hitut laring cain oné-mai pitud roku situ. Dengé laku ca oné-mai patd kaka situ rewengn cama ného gentur de genggus, “Mai é!” 
REV.6.2	Ita laku ga manga ca jarang jampi, atat létin cau ca pana agu widang oné hia ca songkok emas. Itu kali téti-toda ného ata laki mangir kudut haéng ontong.
REV.6.3	Du Anak Jimbal hitu nggé’i roku te suan, dengé laku taé de kaka hitut suan, “Mai é!” 
REV.6.4	Itu kali ngo nggere-oloy ca jarang bana ata wulu raé ného dila api. Hia hitut létin tiba kuasa kudut pandé mora-meres hambor-libur oné lino, wiga manusia mbelé cama taud. Ali hitu, latangt hia widang ca keléwang mésé.
REV.6.5	Du Anak Jimbal hitu nggé’i roku hitut te telun, dengé laku taé de kaka hitut te telun, “Mai é!” Ita laku manga kéta ca jarang bolong agu hiat létin cau ca dacing oné limén. 
REV.6.6	Dengé laku néhot manga reweng oné bahi-réha kaka pat situ, “Ca bakuk gandum ca dinar kéta pikan. Ca dinar kéta te weli telu bakuk pesi. Landing hitu, néka pandé mbora mina agu anggor hitu.”
REV.6.7	Du Anak Jimbal hitu nggé’i roku hitut te patn, dengé laku taé de kaka hitut patn, “Mai é!” 
REV.6.8	Ita laku ga, manga kolé ca kéta jarang ta’a agu léros wulun. Hiat létin ngasangn hi Mata, tana adakn lut hia kin. Latangt isé, téing pati pat lino te kuasad, kudut mbelé ali keléwang, ali darem, ali dod beti mésé agu ali sanggéd kaka rani oné lino.
REV.6.9	Du Anak Jimbal hitu nggé’i roku hitut te liman, ita laku bewa-mai compang sanggéd wakar disét poli mbeléd, landing le keréba reweng de Mori Keraéng lut saka-si disé. 
REV.6.10	Télés kéta reweng disé, “Yo Mori, Itét Cau Kuasa ata nggeluk agu molor, cepisa kéta kolé di, té Ité beté-bicar agu mbelé lawa oné lino, ai isé poli mbelé ami?” 
REV.6.11	Néténg isé tiba gici ca juba bakok. Og jerad isé kudut asi maél di cekoén, dengkir rapak dod asé-ka’é ata keturu laing agu asé-ka’é ca imbi disé te mbelé cama ného isé.
REV.6.12	Du Anak Jimbal hitu nggé’i roku hitut te enem, noing kéta laku tuan nupung mésé agu ita laku mata leso ciri nendep, cama ného tuil wié mésé agu wulang ciri ndéréng mana daray. 
REV.6.13	Sanggéd ntala éta awang nawors nggere-cé’é lino, cama ného wua haju ara ata rémé ta’ad nawor taungs du kéngkung le buru warat. 
REV.6.14	Nenggitu kolé awang mora cama ného surak hitut lulungy, agu hésot taungs sanggéd poco agu sanggéd nuca oné-mai osangd. 
REV.6.15	Sanggéd taung raja oné lino, tuang mésé, serdadu pangkat mésé, ata bora, ata cau kuasa, sanggéd mendi ko toé mendi, tepeng taungs oné liang agu oné ngero watu nampar éta poco. 
REV.6.16	Mai curup disé one sanggéd poco agu oné watu nampar situ, “Rencom ga te képé ami, ceha koé ami rantang ita Lihat lonto éta seriga agu oné-mai rabo de Anak Jimbal hitu. 
REV.6.17	Ai caig leson rabo mésé disé. Céing kéta ata ngancéng ta’ongn rabo hitu?
REV.7.1	Poli hitu, ita laku patd malékat hesé oné patd bincung de lino. Isé caka pat buru de lino, kudut néka manga ata solok oné tana masa, oné tacik ko oné sanggéd haju. 
REV.7.2	Itu kali itan laku cengata malékat bana, tua awo-mai parn mata leso. Hia ba cap de Mori Keraéng ata téing mosé. Ali reweng hitut télés kéta, malékat hitu kepok agu patd malékat haén ata poli tiba kuasa te pandé mbora lino agu tacik, 
REV.7.3	“Asi di pandé mbora lino, tacik ko sanggéd haju émé toé di caps lami sa’i gala de sanggéd mendi de Mori Keraéng!”
REV.7.4	Polis toi oné aku sanggéd isé te tiba cap hitu: Ceratus pat-mpulupat sebu atad ata poli tiba cap oné-mai sanggéd wa’u Israél.
REV.7.5	Oné-mai isét poli tiba cap hitu, panga di Yéhuda, campulusua sebu atas;
REV.7.5	panga di Rubén campulusua sebus;
REV.7.5	panga di Gad, campulusua sebus;
REV.7.6	panga di Asyér, campulusua sebus;
REV.7.6	panga di Naftali, campulusua sebus;
REV.7.6	panga di Manasyé, campulusua sebus;
REV.7.7	panga di Siméon, campulusua sebus;
REV.7.7	panga di Lewi, campulusua sebus;
REV.7.7	panga di Isakhar, campulusua sebus;
REV.7.8	panga di Zébulon, campulusua sebus;
REV.7.8	panga di Yoséf campulusua sebus;
REV.7.8	agu panga di Benyamin, campulusua sebus.
REV.7.9	Poli hitu ita laku: monggur-kouk kétas lawa oné mai néténg wa’u, panga, uku agu curup hesé bolo-mai seriga agu bolo-mai ranga de Anak Jimbal. Sanggéd taung isé paké juba bakoks agu oné liméd cau saung cigir. 
REV.7.10	Ali reweng hitut télés kéta, mai taéd,
REV.7.10	“Selamak dité hanang oné-mai Mori Keraéng ata lonto éta seriga, agu oné-mai Anak Jimbal!”
REV.7.11	Sanggéd taung malékat hesé léok seriga, sanggéd ata tu’a agu patd kaka. Malékat situ io agu suju bolo-mai seriga hitu agu bong Mori Keraéngs. 
REV.7.12	Mai curupd,
REV.7.12	“Toé cela, Amén! Sanggéd naring, mengit, nggalas, wali di’a, hiang, kuasa agu mberes hanang latang te Mori Keraéng dité dengkir lén! Amén!”
REV.7.13	Mai réi de cengata oné-mai sanggéd ata tu’a situ agu aku, “Céing isé so’ot paké juba bakoks, agu nia-maid isé?” 
REV.7.14	Walé daku, “Mori, ité ata pecingn.” Itu kali mai taé diha agu aku, “Ho’os ata siot poli célad oné-mai susa mésé. Isé poli wewas jubad le dara de Anak Jimbal kudut ciri bakok. 
REV.7.15	Itu tara heséd isé bolo-mai seriga de Mori Keraéng agu ngaji wié-lesod oné Mbaru Nggeluk Diha. Itug kali Hia hitut lonto éta seriga, lekap ndéiN kudut sémbéng isé. 
REV.7.16	Isé toég manga darem agu masa waé, agu ceres de mata leso toé hena isé. 
REV.7.17	Ai Anak Jimbal hitut oné bahi-réha seriga hitu te lami iséy. Hia te émba isé nggere-oné ulu waé ata téing mosé. Mori Keraéng te koso sanggéd lu’u mata disé.”
REV.8.1	Du Anak Jimbal nggé’i roku hitut te pitun, itug kali lik-mentuk éta Surga toé haéng ca jam béhéngn. 
REV.8.2	Og itad laku pitud malékat ata hesé bolo-mai ranga de Mori Keraéng, agu isé tiba pitud terompét.
REV.8.3	Manga kolé cengata malékat ata ba dupa emas hesé bolo-mai compang. Oné hia téing kemenyan te keté dupa, kudut takung cama agu ngaji de sanggéd ata serani éta compang emas bolo-mai seriga hitu. 
REV.8.4	Oné-mai limé de malékat hitu, nus de dupa hitu kembus nggere-éta Mori Keraéng, cama laing agu ngaji de sanggéd ata serani. 
REV.8.5	Itug kali emin dupa hitu le malékat, na’a bonén le api wara oné-mai compang agu wéwéng nggere-oné lino. Itu kali dengén mpirang genggus mésé, wili-welok pasat agu nupung.
REV.8.6	Poli hitu, néténg malékat pitu situ cau terompét mengkek te tebangs.
REV.8.7	Du tebangn terompét le malékat hitut laring cain, rodo wéwéngs usang bua agu api ata halok le daray nggere-cé’é lino. Og kali muntung pati laing telus lino agu haju, agu ngkewus taungs sanggéd remang ta’a.
REV.8.8	Du tebangn terompét le malékat hitut te suan, manga cao-ca ného kéta poco méséy ata dila-haok ali api wéwéng nggere-oné tacik. Tacik hitu pati laing telus ciri daray, 
REV.8.9	wiga ampus pati laing telus ici tacik agu kepaln.
REV.8.10	Du tebangn terompét le malékat hitut te telun, pa’u ca ntala mésé éta-mai awang dila-haok mana culuy, agu hena pati laing telus ngalor agu ulu waé. 
REV.8.11	Ngasangn ntala hitu, Apsintus, ngong “Pa’it.” Pati laing telus waé ciri pa’its, agu dod ata mata le inung waé pa’it situ.
REV.8.12	Du tebangn terompét le malékat hitut te patn, capék pati laing telus mata leso, wulang agu sanggéd ntala, wiga mora pati laing telus nérad. Mora pati laing telus gérak de leso, nenggitu kolé wié.
REV.8.13	Itug kali itan laku ca ntangis ata lélap éta awang langkas agu mai taén cang agu kepokn, “Copél, copél, copél da’at isét ka’éng oné lino, émé dengé kolé runing terompét de telu malékat haéd.”
REV.9.1	Og kali tebang terompetn malékat hitut te liman, ita laku can ntala ata pa’u éta-mai awang nggere-wa lino. Hia tiba kunci de ngampang mata. 
REV.9.2	Ntala hitu céngka para de ngampang mata hitu, itu kali kembus nusn, cama ného nus de api mésé kétay. Mata leso agu awang ciri nendep ali nus hitu. 
REV.9.3	Oné-mai nus hitu holol pé’angd sanggéd pusu nggere-oné lino. Pusu situ tiba kuasa, cama ného kuasa de sanggéd letik oné lino. 
REV.9.4	Pusu situ ré’ings te pandé rowak sanggéd remang ko pu’u haju ko sanggéd po’ong cabana. Isé akit kaut manusia ata toé di palas le cap de Mori Keraéng oné sa’i galad. 
REV.9.5	Pusu situ kolé ré’ing te akit caing mata ata situ, remo wahéng kaut tédéng lima wulang. Betin wahéng hitu, cama ného beti akit de letik. 
REV.9.6	Tédéng lima wulang hitu, manusia ngoéng te mata, maik toé kin mata; kawé mata, maik toé cumangy mata hitu.
REV.9.7	Tara de pusu situ, cama ného jarang siot mengkek kudut ngo rampas. Oné longkord, manga songkok emas; rangad cama ného ranga data manusia. 
REV.9.8	Wukd cama ného wuk de iné-wai agu ngis disé cama ného ngis de singa. 
REV.9.9	Berambang disé tadu le baju beci. Renggép lebéd cama ného nggotak de wa’i jarang do ata lari mburuk nggere-oné osang rampas. 
REV.9.10	Oné ikod, manga lacu’n cama ného lacu letik. Bonén ikod situ manga kuasad kudut wahéng manusia tédéng lima wulang. 
REV.9.11	Raja ata perénta isé, malékat hitut papongn ngampang mata. Ngasangn raja hitu hi Abadon, oné curup disét Ibrani; ko hi Apolion, oné curup disét Yunani, betuan ngong “Ata Pandé Copél.” 
REV.9.12	Copél hitut laring cain, laun ga. Poli hitu, manga lut kolé suad copél.
REV.9.13	Og kali tebangn terompét hitu le malékat te enemn, dengé laku reweng oné-mai pat bincung de compang emas hitut bolo-mai Mori Keraéng. 
REV.9.14	Reweng hitu taé oné malékat hitut te enemn, “Legos ga malékat pat situt pongo oné waé mésé Éfrat hitu.” 
REV.9.15	Itug kali legod malékat pat situ. Isé poli ambid latang te jam, leso, wulang agu ntaung kudut mbelé pati laing telus sanggéd manusia. 
REV.9.16	Dengé laku, nekid serdadu situt léti jarang sua ratus jutad. 
REV.9.17	Nenggitu de ita laku oné urég sanggéd ata léti jarang, sélékd baju beci ata ndéréng ného api, ula agu léros ného mburé. Sa’id jarang situ cama ného sa’i de singa, oné-mai mu’ud losa api, nus agu mburé. 
REV.9.18	Le telu copél so’o, ngong api, nus agu mburé ata losa oné-mai mu’u de jarang situ, mbelé pati laing telus sanggéd manusia oné lino. 
REV.9.19	Ai kuasa de jarang situ manga oné mu’ud agu oné ikod. Ai ikod cama ného ular ata manga sa’id; agu ali ikod situ isé wahéng manusia.
REV.9.20	Maik manusia bana situt retangd, ata toé mata le copél hitu, toé kéta tesers te io pina-naéng. Isé ruda kétas io jing da’at agu io pina-naéng cao-ca oné-mai emas, pérak, perunggu, watu agu haju ata toé ngancéng ita, dengé ko lakos. 
REV.9.21	Isé toé tesers oné-mai mbelé ata, janto ata, ngoéng ata agu tako ceca data.
REV.10.1	Itu kali itan laku cengata malékat bana ata gala kétay, wa’u éta-mai Surgan. Malékat hitu wéngko laing rewungy agu toso-dimar éta sa’in, rangan néra mana mata leso agu wa’in ného siri apiy. 
REV.10.2	Oné limén cau ca lulung surak koé ata ngai céngka kin. Wa’i wanangn wedi tacik, wa’i léon wedi tana lino. 
REV.10.3	Itu kali télés kéta rewengn cama ného ngorong de singa. Du poli curupn hia, mpirang waléd pitu genggus situ. 
REV.10.4	Du poli tombod genggus pitu situ, aku ngoéng te tulis, maik dengé laku ca reweng éta-mai Surga taén, “Néka tulis le hau! Kong cehad apa ata poli taé le pitu genggus situ.”
REV.10.5	Poli hitu ita laku malékat hitut wedi tacik agu tana lino, téti limé wanangn nggere-éta awang. 
REV.10.6	Hia sumpay landing le Mori Keraéng hitut mosé tédéng lén, ata poli dédék awang, tana, tacik, agu sanggéd icin boné. Mai wadan, “Toé manga rémpé-rémpé kolé ga! 
REV.10.7	Émé runing’g terompét de malékat hitut te pitun, hitug dé rapakn te wérét pété ceha de Mori Keraéng, ného hitut poli keréban Liha oné sanggéd mendi nabiN.”
REV.10.8	Reweng hitut poli dengé laku éta-mai Surga, taé kolé oné aku, “Ngoh ga, emi surak hitut ngai céngkan oné limé de malékat hitut wedi tacik agu linoy.” 
REV.10.9	Itu kali ngog aku oné malékat hitu agu tegi laku, kudut hia téing surak hitu oné aku. Mai walén, “Emi agu hang le hau ga! Surak ho’o te pandé pa’it tukam, maik oné mu’um, noing le hau mecikn ného waé wani.” 
REV.10.10	Og kali emin laku surak hitu oné-mai limen agu hangy laku. Oné mu’ug, noingn laku mecik ného waé wani, maik du poli kodeln, pa’it laku noingn oné tuka. 
REV.10.11	Mai jera diha oné aku, “Hau paka wéro kolé pedé nanéng de Mori Keraéng oné sanggéd wa’u, uku, curup agu oné sanggéd raja.”
REV.11.1	Poli hitu, tiba laku ca helung ného dongkar te wolo, nenggo’o taén, “Ngoh ga, kudut wolo le hau Mbaru Nggeluk de Mori Keraéng agu compangN, rékéngs le hau isét ngaji bonén. 
REV.11.2	Landing néka wolo natas de Mbaru Nggeluk hitu, ai natas hitu poli téing oné sanggéd wa’u bana, agu isé situ te wedi Béndar Nggeluk tédéng pat-mpulusua wulang.” 
REV.11.3	Aku te jera sua taus saka-si cang agu paké ceca tanda cekeng susa. Isé situ te ba wéro pedé Daku tédéng ca sebu sua ratus enem pulu leso.
REV.11.4	Ngong isé situ dé, sua haju zaitun agu sua wa’i lampu situt hesé bolo-mai ranga de Mori agu Ngaran tanan wa – béangn éta. 
REV.11.5	Émé manga ata siot kudut pandé wahéng isé, buntar api oné-mai mu’ud, pandé ngkewus taung ata bali disé. Nenggitu dé taran mata diset pandé wahéng sua saka-si situ. 
REV.11.6	Isé manga kuasa te tadu awang kudut néka cai usang tédéng ba pedé hitu. Isé kolé manga kuasad kudut sanggéd ulu waé te célung ciri dara. Manga kolé kuasad isé te wahéng lino le do tarad copél du nia kaut ngoéngd.
REV.11.7	Émé isé poli téing saka-sid, itu kali tuad kaka wa-mai ngampang mata kudut dungkang isé, wiga koda agu mbelés. 
REV.11.8	Rapu disé héla oné salangn béndar mésé, oné osang panggoln Mori disé. Ngasang alitn béndar hitu, caron Sodom ko Mesir. 
REV.11.9	Sanggéd wa’u, panga, uku agu curup te ita rapu situ tédéng telu agu beréhan leso, ré’ing te néka boaks rapu situ. 
REV.11.10	Isét ngai ka’éng oné lino cembes kéta naid, woko matas sua saka-si situ. Isé pandé ramé agu katu taud koso nolak, ai sua nabi situ poli ba do wahéng latang te sanggén ata oné lino.
REV.11.11	Du telu agu beréhan leso laun ga, main nai mosé de Mori Keraéng nggere-oné sua rapu de nabi situ, wiga isé mosé kolés. Sanggéd ata situt ita isé, ciri rantang keta taungs. 
REV.11.12	Itug kali sua nabi situ, dengé ca reweng ata télés kétay éta-mai Surga, “Maim wa-mai ga!” Itu kali héndéngd isé nggere-éta Surga, wéngko laing awangs, bolo-mai ranga data bali disé.
REV.11.13	Og kali kéngkungn nupung mésé. Béndar hitu rencoy pati laing cepulu, pitu sebud ata mata ali nupung hitu. Sanggéd taung ata bana rantang da’ats, itug kali bong agu naring Mori Keraéng hitut éta Surga.
REV.11.14	Copél hitut te suan polig laun: maik jerék ga! Copél hitut te telun wa ranga gi.
REV.11.15	Du tebangn terompét le malékat hitut te pitun, dengé reweng ata raos kéta oné Surga,
REV.11.15	“Kuasa te perénta lino, oné limé de Mori dité agu oné limé Diha hitut poli palasN. Hia dé Raja te perénta tédéng lén.”
REV.11.16	Itug kali sua-mpulupat tu’a situt lonto oné seriga bolo-mai ranga de Mori Keraéng suju, io agu bong Hias, 
REV.11.17	cang agu taéd,
REV.11.17	“Yo Mori, Mori Keraéng Ata Pu’un kuasa, ata manga agu ata poli mangan.
REV.11.17	Ami wali di’a oné Ité, ai Ité poli cau kuasa méséD agu ciri Raja ata pu’ungn perénta.
REV.11.18	Sanggéd wa’u bana poli cincu-arud,
REV.11.18	ai rapakg sokorn cai rabo Dité kudut bicar sanggéd ata mata. Ho’og rapakn sokor te téing lahé latang te sanggéd mendi nabiD agu latang te sanggéd ro’éngM,
REV.11.18	ngong isét io agu suju Ité, wan koé étan tu’a.
REV.11.18	Ho’o kolég rapakn sokor latang te ampus céing kaut ata pandé rowakn tana lino.”
REV.11.19	Itug kali céngkan Mbaru Nggeluk de Mori Keraéng éta Surga agu itay Peti Reké oné Mbaru Nggeluk hitu. Og wili-welokn pasat agu mpirang genggus, nupung mésé agu usang bua.
REV.12.1	Poli hitu ita ca tanda mésé éta awang: Cengata iné-wai rédung laing mata lesoy, wulang wa wa’in agu éta sa’in tesong bali-bélo oné-mai campulusuad ntala. 
REV.12.2	Hia lari na’ang wekin agu pasar kin le beti kudut loas. 
REV.12.3	Itu kali ita ca tanda bana éta awang; agu lélo ga, ca manunggé ata ndéréng-werot kétay, manga pitud sa’in agu cepulud ranggan. Éta sa’in hitu, manga pitud songkok. 
REV.12.4	Le ikon sorok pati telus ntala éta awang agu péncars liha nggere-wa tana lino. Itu kali hesén manunggé hitu bolo-mai iné-wai hitut kudut loas, jengkek te omet muing Anakn du poli loasn. 
REV.12.5	Iné-wai hitu loas cengata Anak ata rona, ata te perénta sanggéd wa’u ali dongkar beci. Maik Anak koé hitu rodo wentangy te ba nggere-oné Mori Keraéng agu serigaN. 
REV.12.6	Iné-wai hitu losi nggere-oné satar mambaky, ca osang ata poli mengkekn le Mori Keraéng latang te hia, kudut nituy hia tinun tédéng ca sebu sua ratus enempulu leso.
REV.12.7	Poli hitu tuan rampas éta Surga. Sanggéd malékat agu tu’ad hi Mikaél rampas te dungkang manunggé hitu. Koném po manunggé hitu campé le sanggéd malékatn, 
REV.12.8	maik toé ngancéng ta’ang lisé wiga kodas; og wurd éta-mai osang Surga. 
REV.12.9	Manunggé mésé ko ular médé hitu, ngong Jing da’at hitut pandé wéléng ata oné tana lino, péncar nggere-wa linoy, cama laing agu sanggéd malékatn.
REV.12.10	Itu kali dengén laku reweng ata télés kétay éta-mai Surga,
REV.12.10	“Ho’og cain selamak de Mori Keraéng latangt ro’éngN!
REV.12.10	Ho’og toton kuasa de Mori Keraéng Raja dité,
REV.12.10	agu kuasa di Kristus hitut poli rekéN.
REV.12.10	Ai Jing da’at, hia hitut wié-leson mboték asé-ka’é
REV.12.10	ca imbi dité bolo-mai ranga de Mori Keraéng,
REV.12.10	polig wurd oné-mai osang Surga.
REV.12.11	Asé-ka’é dité poli pandé kodan Jing da’at hitu le dara de Anak Jimbal,
REV.12.11	agu le keréba molor oné-mai Mori Keraéng hitut wéwa disé. Isé condo moséd dengkir matad.
REV.12.12	Landing hitu, naka ga, oé Surga agu sanggés taung méut ka’éng bonén!
REV.12.12	Maik copél da’at, oé lino agu tacik, ai Jing da’at hitu,
REV.12.12	poli wa’u oné méun déméng rabo mésén,
REV.12.12	ai pecing liha ho’o wa ranga’g leson.”
REV.12.13	Du doing le manunggé hitu te hia polig péncar nggere-wa linoy, léor liha iné-wai hitut poli loas Anak ata ronan. 
REV.12.14	Maik iné-wai hitu tiba suad lebé de ntangis mésé, kudut lélap nggere-oné osang ka’éngn oné satar mambak. Nituy hia tinun, tédéng telu agu beréha-ntaung, wiga cépéy oné-mai rani de manunggé hitu. 
REV.12.15	Itug kali manunggé hitu buntar mbang mésé kudut pandé wa’a iné-wai hituy. 
REV.12.16	Maik iné-wai hitu campé le linoy. Lino hitu céngka mu’un te omet mbang hitut buntar le manunggé. 
REV.12.17	Manunggé hitu rabo da’at kétay oné iné-wai hitu, wiga purak taungs liha sanggéd bija banan iné-wai hitu, ngong sanggéd atat lorong perénta de Mori Keraéng, agu isét saka-si laing latang te kuasa de Mori Yésus. 
REV.12.18	Itu kali hesén manunggé hitu oné lupi tacik.
REV.13.1	Poli hitu, ita laku ca kaka ata pé’ang oné-mai tacik délem, cepulud ranggan agu pitud sa’in. Néténg ranggan manga songkok agu oné néténg sa’in manga tulis te loér-lokét Mori Keraéng. 
REV.13.2	Kaka hitut ita daku, ného kéta énggo mésé, wa’in ného wa’i de beruang agu mu’un ného mu’u de singa. Manunggé hitu téing oné kaka hitu mberesn, serigan agu kuasa mésén. 
REV.13.3	Itug kali itan laku, cay oné-mai sanggéd sa’in, manga réu ata ina gi. Maik émé danong réu hitu ngancéng copél mosén. Sanggén ata oné temu tana lino lenget kéta taungs, itu kali lut kaka hitud. 
REV.13.4	Io lisé manunggé hitu, ai hia téing kuasan oné kaka hitu. Ion kolé lisé kaka hitu, mai taéd, “Céing kéta ata cama ného kaka ho’o? Céing kéta lakin te dungkang hia?” 
REV.13.5	Kaka hitu tiba kuasa te caro sanggéd taung curup mésé nai agu rendak Mori Keraéng. Hia kolé tiba kuasa latang te perénta tédéng patmpulu sua wulang béhéngn. 
REV.13.6	Itu kali kaka hitu pu’ung rendak Mori Keraéng agu loér ngasangN. Nenggitu kolé liha pandé rendak osang ka’éng de Mori Keraéng agu lawa Surga. 
REV.13.7	Kaka hitu kolé tiba kuasa te lawang agu pandé kodas sanggéd ro’eng de Mori Keraéng. Tiba kolé liha kuasa te perénta sanggéd wa’u, tana, curup agu uku. 
REV.13.8	Sanggén taung ata ka’éng oné temu tana lino te io hias, ngong isé siot du pu’ung dédékn tana lino toé manga ngasangd oné Buku Data Mosé de Anak Jimbal, hitut poli mbelén.
REV.13.9	Céing ata manga tilun, séngét koé liha!
REV.13.10	Céing ata poli wérét te dekong, hia te dekongy; céing ata poli wérét te mbelé le sempilangy, toét toé hia hitu paka mbelé le sempilangy.
REV.13.10	Landing hitu ata sékékn kéta latang te weki serani, paka imbi agu alus nai.
REV.13.11	Itu kali itan laku ca kaka ata pé’ang oné-mai tana bonen. Manga suad ranggan ného rangga de anak jimbal, agu rewengn ného reweng de manunggé. 
REV.13.12	Sanggéd kuasa ata tiba liha oné-mai kaka hiot laring cain, pandé tu’ungs liha bolo-mai rangan. Wiga lino agu sanggéd ata ka’éng bétan, duduks liha te io kaka hitut laring cain, hiot polig inan réu mbéakn. 
REV.13.13	Kaka te suan hitu pandé tanda lenget méséy. Peké liha api éta-mai awang nggere-wa tana lino, bolo-mai ranga data do. 
REV.13.14	Hia pandé wéléng isét ka’éng oné lino le tanda lenget hitut sendos te pandé liha bolo-mai ranga de kaka hitut laring cain. Sanggéd isé, jeras liha te hesé ca patung ata taran ného kaka hitut poli réu ali sempilang, maik ngai mosé kin. Patung hitu paka io agu suju lisé. 
REV.13.15	Kaka te suan hitu sendong te pur nai nggere-oné patung hitu, wiga patung hitu ngancéng tomboy agu ngancéng mbelé sanggéd atat toé io hias. 
REV.13.16	Sanggén taung lawa, étan tu’a wan koé, ata bora ko ata lénggé, ata mendi ko toé mendi, duduks liha kudut tiba palas oné limé wanangd ko oné sa’i galad. 
REV.13.17	Néka kéta manga cengatan te weli ko te pika cao-ca émé toé manga palasn, ngong ngasang run de kaka hitu, ko angka te milung toi ngasangn.
REV.13.18	Ata sékékn ho’o ga, nggalas nai. Atat nggalas nain ngancéng rékéng betuad angka de kaka hitu, ai angka hitu betuan ngong ngasang de cengata manusia. Ho’os angka situ: enem ratus enempulu enem.
REV.14.1	Itu kali itan laku Anak Jimbal hesé éta golo Sion. Ata hesé cama laing agu Hia, dod ceratus patmpulu pat sebu. Oné néténg sa’i galad, manga tulis ngasang Diha agu ngasang de EmaN. 
REV.14.2	Dengé laku reweng éta-mai awang, cama kaut ngorong de waé cunca agu mpirang de genggus. Reweng hitu, dengé laku cama kéta ného runing de kecapi. 
REV.14.3	Ata situt ceratus patmpulu pat sebu, téti ca déré weru bolo-mai seriga ata léok le patd kaka agu sanggéd tu’a. Toé kéta manga ata banan ata baén déré weru hitu, hanang isét ceratus patmpulu pat sebu ata poli célad oné-mai lino. 
REV.14.4	Isé situ, ngong ata siot nggélok kid moséd, ného ata reba ata toe di neki agu iné-wai. Isé lut nggere-nia kaut wan lakon Anak Jimbal hitu. Oné-mai sanggéd manusia, isé situ ata poli sambéd ného takung laring cain latang te Mori Keraéng agu latang te Anak Jimbal. 
REV.14.5	Isé situ toé dé’it manga nggopétd agu toé manga cela moséd.
REV.14.6	Itug kali itan laku cengata malékat bana lélap éta awangy. Malékat hitu wéwa Keréba Di’a tédéng lén latangt sanggén ata oné lino, ngong te sanggén wa’u, uku, tana agu curup. 
REV.14.7	Hia curup agu reweng mésén, “Hiang ga agu bong Mori Keraéng, ai ho’og leson te toto beté-bicarN. Mai ga, te io agu suju Hia ata poli dédék tanan wa agu béangn éta, tacik agu sanggéd ulu waé.”
REV.14.8	Malékat te suan, lut hiay agu mai taén, “Polig rencon! Béndar mésé Babél polig rencon! Béndar hitu ata pandé langu sanggéd wa’u le anggorn, ngong belek da’at kudut loma.”
REV.14.9	Malékat te telun, lut kolé iséy agu mai taén, “Émé cengata io kaka agu patungn hitu, agu tiba palas oné sa’i galan ko oné limén, 
REV.14.10	hia te inung anggor ata toé manga halokn, ngong rabo mésé de Mori Keraéng ata poli légén oné piala. Ata nenggitu te wahéng ali api agu mburé bolo-mai ranga de sanggéd malékat nggeluk agu de Anak Jimbal. 
REV.14.11	Nus api hitut wahéng isé, toé ké’ét kembusn nggere-éta caing tédéng lén. Wié-lesod isé tiba wahéngs, ngong isét io kaka agu patungn hitu, agu céing kaut ata poli tiba palas ngasang de kaka hitu.”
REV.14.12	Ata sékékn ho’o ga, alus-nai de sanggéd weki serani ata lorong perénta de Mori Keraéng agu imbi oné hi Yésus Kristus.
REV.14.13	Poli hitu dengé laku reweng éta-mai Surga, “Tulis ga: Pu’ung ho’o muing, mosé di’a sanggéd atat mata neki ca agu Mori Keraéng.” “Tu’ung, toé cela,” walé de Nai Nggeluk, “kudut isé te gel oné-mai gori wuli-mpoatd, ai cir sanggéd keturu disé, loréng iséy.”
REV.14.14	Itug kali itan laku, manga rewung bakok. Bétan lonto cengata ného Anak Manusia ata tesong ca songkok emas agu cau kandong harat. 
REV.14.15	Cengata malékat bana, pé’ang oné-mai Mbaru Nggeluk, agu getas kéta rewengn oné Hia hitut lonto bétan rewung: “Ako ga, arep le kandong hitu, ho’og cekengn ako, ai lino ho’o té’é gi!” 
REV.14.16	Itu kali Hiat lonto bétan rewung, tiap kandongN agu arép lino ho’o.
REV.14.17	Poli hitu cengata malékat bana pé’ang oné-mai Mbaru Nggeluk éta Surga. Hia kolé cau ca kandong harat. 
REV.14.18	Cengata malékat bana kole mai oné-mai compangn. Hia manga kuasan latang te api, agu getas curupn oné malékat hitut cau kandong harat, “Tiap kandong haratm hitu, keteks anggor oné lino, ai té’é kéta taungs ga!” 
REV.14.19	Itu kali malékat hitu tiap kandongn nggere-wa lino te ketek wua anggor situ agu peké te kéco oné watu pénang mésé, ngong rabo de Mori Keraéng. 
REV.14.20	Sanggéd wua anggor situ kéco pé’ang-mai béndar agu oné-mai watu pénang mésé hitu wa’a dara, langkasn caing rapa jarang, agu léwén telu ratus kilo métér.
REV.15.1	Itug kali itan laku ca tanda lenget mésé bana éta awang. Manga pitud malékat ata ba pitud copél turung cemol. Hitus kali cemold rabo de Mori Keraéng.
REV.15.2	Ita kolé laku cao-ca ného tacik sereméng halok le api. Oné lupi tacik sereméng hitu, hesés sanggéd ata situt poli ontong dungkang kaka situ agu patungd agu angka ngasangn. Isé cau kecapi ata téing de Mori Keraéng. 
REV.15.3	Itu kali étan lise déré de Anak Jimbal agu déré di Musa, mendi de Mori Keraéng hitu. Nggo’oy icin déré hitu:
REV.15.3	“Mésé agu lenget laing sanggéd gori Dité yo Mori,
REV.15.3	Mori Keraéng Ata Pu’un kuasa!
REV.15.3	Agil agu molor sanggéd salang Dité,
REV.15.3	yo Raja de sanggéd wa’u!
REV.15.4	Céing ata toé hiang Ite yo Mori,
REV.15.4	agu toé bong ngasang Dité?
REV.15.4	Ité kali ata nggeluk!
REV.15.4	Sanggéd wa’u te mai suju agu io Ités,
REV.15.4	ai si’ang keta agiln sanggéd beté-bicar Dité.”
REV.15.5	Poli hitu ita laku céngkay Mbaru Nggeluk éta Surga, ngong Ndéi Saka-si. 
REV.15.6	Pitud malékat ata ba pitud copél situ, pé’ang oné-mai Mbaru Nggeluk. Malékat pitu situ sélék ceca hemél ata bakok mbot agu ndili-ndélap, oné pucud wolét kendik emas. 
REV.15.7	Ca oné-mai patd kaka situ, téing oné malékat pitu situ, pitud piala emas ata penong ali rabo de Mori Keraéng. 
REV.15.8	Itug kali Mbaru Nggeluk de Mori Keraéng penong le nus mengit agu kuasaN. Toé kéta manga cengatan ata ngancéng ngo boné Mbaru Nggeluk hitu, émé toé di cemol pitu copél ata ba le pitu malékat situ.
REV.16.1	Itug kali dengén laku reweng ata getas kétay oné-mai Mbaru Nggeluk, curup agu pitu malékat situ, “Ngom ga agu cok icid pitu piala rabo de Mori Keraéng hitu nggere-oné lino.”
REV.16.2	Og ngon Malékat hitut laring cain agu cok liha ici pialan nggere-oné lino. Itug kali tuad wicul ata pandé copél laing oné sanggéd ata situt manga palas de kaka hitu agu isét suju patungn.
REV.16.3	Malékat te suan, cok ici pialan lobo tacik, itug kali waé tacik hitu ciri daray, cama ného dara data mata, agu sanggéd cao-ca situt mosé oné tacik mata kéta taungs.
REV.16.4	Malékat te telun, cok ici pialan bétan sanggéd ngalor agu ulu waé, itug kali waé situ ciri dara taungs.
REV.16.5	Dengé laku taé de malékat hitut manga kuasan latang te waé,
REV.16.5	“Agild Ité, Itét manga agu ata poli manga! Ité ata nggeluk,
REV.16.5	ai Ité poli téing wahéng ho’o.
REV.16.6	Patun muing isé te tiba wahéng hitu.
REV.16.6	Te ho’on, Ité téing isé inung dara.
REV.16.6	Ai isé poli pandé bowo dara de sanggéd ata serani agu sanggéd nabi.”
REV.16.7	Itug kali dengén laku reweng oné-mai compang hitu,
REV.16.7	“Yo Mori, Mori Keraéng, Ata Pu’un Kuasa, molor agu agil sanggéd beté-bicar Dité.”
REV.16.8	Malékat hitut te patn, cok ici pialan oné mata leso. Itug kali mataleso tiba kuasa te tapa ngkewus taung manusia. 
REV.16.9	Muntung ngkewus kéta taung manusia ali leng bail kolangn api hitu. Itug kali loér-lokétn lisé ngasang de Mori Keraéng hitut manga kuasan latang te sanggéd copél situ. Maik isé toé tesers oné-mai ndékok agu toé bong Mori Keraéng.
REV.16.10	Malékat hitut te liman, cok ici pialan bétan seriga de kaka hitu. Itug kali tana hitut peréntan ciri nendep, agu manusia pasar kérek ngis ali leng bail betin. 
REV.16.11	Isé loér-lokét Mori Keraéng hitut éta Surga, ai le beti agu le wicul. Maik isé toé tara tesers oné-mai sanggéd pandé da’atd.
REV.16.12	Malékat hitut te enem, cok ici pialan béta-mai waé mésé Éfrat. Itug kali metin waén, wiga sanggéd raja situt mai awo-mai par ngancéng lagén. 
REV.16.13	Ita kolé laku telud jing da’at ata ba tara de ngerék, losa oné-mai mu’u de manunggé, mu’u de kaka agu mu’u de nabi tangké. 
REV.16.14	Hitus dé jing da’at ata pandé tanda lenget. Isé ngo cumang sanggéd raja oné temu tana lino, kudut wikit te cama laing rampas oné leso mésé, ngong leso de Mori Keraéng Ata Pu’un kuasa.
REV.16.15	“Lélo dé, Aku mai ného ata takok. Mosé di’a hia hitut tokong kin agu mengkek kin ceca sélékn, wiga toé ritak te lako déméng lacon.”
REV.16.16	Itug kali telu jing da’at situ impung sanggéd raja oné ca osang, ngasangn Harmagédon oné curup Ibrani.
REV.16.17	Poli hitu, malékat te pitun cok ici pialan nggere-éta awang. Itug kali dengé reweng ata getas kéta oné-mai seriga boné Mbaru Nggeluk, “Poli taungs pandéd ga!” 
REV.16.18	Og kali wili-welokn pasat agu mpirang genggus, agu tuan nupung mésé ata toé dé’it manga nenggitun du pu’ung mangan manusia oné lino. Hituy dé nupung ata mésé tu’ung. 
REV.16.19	Béndar mésé hitu renco pati laing telu agu renco kolé sanggéd béndar de wa’u situt toé pecing Mori Keraéng. Béndar Babél kolé toé hémong te pandé copél le Mori Keraéng. Téing Liha piala hitut penong ali anggor rabo méséN. 
REV.16.20	Sanggéd nuca mora meres, agu sanggéd poco toég manga ita koléd. 
REV.16.21	Usang bua ata mendon néténg weras anggatn lima-mpulu kilo, pa’u éta-mai awang rempé sanggén ata. Og kali manusia situ loér Mori Keraéngs, soho mésén kéta copél le usang bua hitu.
REV.17.1	Itug kali main cengata oné-mai malékat pitu situt ba pitud piala, taé oné aku, “Mai ga, aku kudut toto oné hau wérét latang te iné-wai mbérong mésé, hitut lonto oné osang ata do waén. 
REV.17.2	Sanggét raja oné lino poli loma agu hiad, agu sanggéd ata oné lino poli langud taung le anggor loma diha.” 
REV.17.3	Poli hitu Nai Nggeluk de Mori Keraéng kuasa akuy, agu dadék aku le malékat hitu nggere-oné satar mambak. Ita laku cengata iné-wai lonto bétan ca kaka ata wara kuntem wulun. Kaka hitu manga pitud sa’in agu cepulud ranggan, agu oné wekin penong le tulis loér-lokét Mori Keraéng. 
REV.17.4	Iné-wai hitu paké ceca lango agu towé wara kuntem ata rimbi-roék le emas, luju agu mutiara. Oné limén manga ca piala emas ata penong le nelung agu rinek cir de pandé loman. 
REV.17.5	Oné sa’i galan manga tulis ca ngasang ata toé pecing lata betuan. Ho’oy ngasang hitu, “Aku dé Babél mésé, endé de sanggéd iné-wai mbérong agu ata hiwe-hawek oné lino.” 
REV.17.6	Ita laku iné-wai hitu, langu le dara de weki serani agu dara datat mata landing le téing sakasi latangt Mori Yésus.
REV.17.6	Du itan laku iné-wai hitu, lenget kétak aku. 
REV.17.7	Itu kali taé de malékat hitu oné aku, “Co’o tara lengetm hau ta! Aku kudut tombo oné hau pété ceha de iné-wai hitu agu pété ceha de kaka hitut léti diha, ngong kaka hitut pitud sa’in agu cepulud ranggan.
REV.17.8	Kaka hitut ita le hau, mosé dé’ity danong, maik te ho’on toég mangay. Tiong te tua koléy oné-mai ngampang mata, agu te ampusy. Sanggén ata oné lino, ata toé manga ngasangd oné Buku Data Mosé du pu’ung dédékn tana lino, ciri lengets émé ita kaka hitu, ai danong mosé dé’ity, maik te ho’on toég mangay, landing te tua koléy. 
REV.17.9	Ata sékékn ho’o ga, idep agu nggalas nai. Pitu sa’i situ, ngong pitud golo ata lonto de iné-wai mbérong hitu. 
REV.17.10	Pitu sa’i situ kolé, ngong pitud raja: Limad polis kenid ga, hitut ca rémé cau kuasa kin agu hitut ca kolé, toéd caiy. Émé cai hia tai, dokong kaut cau kuasan. 
REV.17.11	Kaka hitut manga dé’ity danong, maik te ho’on toég mangay, ngong raja te alon. Hia hitu cengata oné-mai pitud raja situ ata tiong te ampusy gi. 
REV.17.12	Cepulu rangga situt ita le hau, ngong cepulu raja ata toé di cau kuasas. Maik isé te cau kuasas cama laing agu kaka hitu, ce-jam kali béhéngn. 
REV.17.13	Cepulu raja situ, nai ca anggit-tuka ca léléngs kudut téing mberes agu kuasad oné kaka hitu. 
REV.17.14	Isé kudut rampas dungkang Anak Jimbal. Maik Anak Jimbal hitu agu sanggéd ata situt imbi Hias, ngong isét poli piléd agu poli béntad, ngancéng pandé kodas raja situ, ai Anak Jimbal hitu dé, Mori de sanggéd mori agu Raja de sanggéd raja.”
REV.17.15	Mai kolé taé de malékat hitu, “Sanggéd waé situt poli itad le hau, ata lonto le iné-wai mbérong hitu, ngong sanggéd wa’u, uku, ro’éng, tana agu curup. 
REV.17.16	Cepulu rangga agu kaka hitut ita le hau, te kodo lisé iné-wai mbérong hitu. Enggerep lise sangged cao-can agu pandé laco hia; hang lisé nurun agu tapa ngkewusy le api. 
REV.17.17	Ai Mori Keraéng poli pandé gérak nai disé, kudut pandé sanggéd nanéng Diha, wiga isé nai ca anggit-tuka ca léléng te téing kuasad oné kaka hitu dengkir rapakd sanggéd reweng de Mori Keraéng. 
REV.17.18	Iné-wai mbérong hitut ita le hau, ngong béndar mésé hitut perénta sanggéd raja oné lino.”
REV.18.1	Poli hitu ita laku cengata malékat bana wa’u éta-mai Surgan. Hia manga kuasa mésén, agu lino ho’o ciri géraky ali mengit diha. 
REV.18.2	Mai kepok de malékat hitu,
REV.18.2	“Polig rencon! Polig rencon Babél, béndar mésé hitu!
REV.18.2	Béndar hitu poli ciri osang ka’éng agu osang
REV.18.2	tepeng de sanggéd jing da’at agu sanggéd kaka rinek.
REV.18.3	Tara rencon béndar hitu, ai sanggéd wa’u poli inung anggor belek da’atn kudut loma.
REV.18.3	Sanggéd raja oné lino poli loma agu hiad,
REV.18.3	agu sanggéd ata dagang poli ciri borad ali toé ngancéng po’é belek da’atn.”
REV.18.4	Dengé kolé laku reweng bana éta mai Surga,
REV.18.4	“Ngo méu ga! Oé ro’éng Daku, pé’angm nitu-mais,
REV.18.4	kudut méu néka lut sanggéd ndékokn agu toé hena le copél diham.
REV.18.5	Ai sanggéd ndékok diha moncok caing awang,
REV.18.5	agu Mori Keraéng toé hémong sanggéd da’at diha.
REV.18.6	Lékos le méu apa ata poli pandé diha latang te méu,
REV.18.6	agu lékos le méu oné hia suangkali alép lorong pandén,
REV.18.6	halok kolé oné pialan anggor rani suangkali alép.
REV.18.7	Téing hia wahéng agu walu,
REV.18.7	cama dod ného mengit ko bora hitut poli dé’it mantén liha.
REV.18.7	Ai paci mtaung hia:
REV.18.7	Aku lonto lobo kedéra ného ratuk,
REV.18.7	toé iné-wai luangk,
REV.18.7	toé kéta manga dé’it walug.’
REV.18.8	Landing le hitu, oné ca leso kaut sanggéd copél te hena hias,
REV.18.8	ngong puru, walu, agu darem.
REV.18.8	Hia te tapa ngkewusy oné api,
REV.18.8	ai mberesn Mori Keraéng hitut beté-bicar hia.”
REV.18.9	Sanggéd raja oné lino ata poli loma agu manté borad cama agu hia, te rétangs agu walus, du ita lisé kembus nus api hitut tapa hia. 
REV.18.10	Isé te hesé tadangs nitu-maid, ai rantang hena le wahéngn, agu mai jéjéngd,
REV.18.10	“Copél, Copél hau ge, oé béndar mésé Babél,
REV.18.10	béndar mberes,
REV.18.10	ai oné ca jam kaut wérét beté-bicar latang te hau!”
REV.18.11	Sanggéd ata dagang oné lino rétangs agu walus landing iné-wai hitu, ai toé manga atan kolé te weli ceca disé. 
REV.18.12	Toég manga ata welid emas, pérak, luju, agu mutiara disé. Nenggitu kolé towé lénan hemél, towé lango oné-mai sutera agu towé wara kuntem. Do kolé tarad ceca disé oné-mai haju bengé, lolak, haju wegit, perunggu, beci, pualam, 
REV.18.13	loké ndingar, laci, sanggéd cao-ca ata benged, mur, dupa, anggor, mina, sepét, woja, lembu, japi, jimbal, jarang, keréta ata poto le jarang, mendi agu ngot ata taki rampas. 
REV.18.14	Mai kolé taéd ata dagang situ,
REV.18.14	“Sanggéd taung situ te ngoéng ciri maki de hau, toé mangas ga.
REV.18.14	Nenggitu kolé sanggéd bora agu ceca ata manikd,
REV.18.14	mora taungs ga,
REV.18.14	toé ngancéng dumpu kolés le hau!”
REV.18.15	Isét pika ceca situ, ata poli ciri borad le iné-wai hitu te hesé tadangs, ai rantang hena le wahéngn. Isé jéjéngs agu walus, cang agu taéd,
REV.18.16	“Copél, Copél hau ge, oé béndar mésé,
REV.18.16	ata paké towé lénan hemél, towé lango,
REV.18.16	towé wara kuntem hitut rimbi-roék le emas,
REV.18.16	luju agu mutiara,
REV.18.16	ai ca jam kanang bora do situ mora-meres taungs.”
REV.18.17	Néténg nakhoda, ata léti kepal, ata gori oné kepal agu sanggén ata kawé hangd oné tacik, hesé tadang kétas. 
REV.18.18	Itu kali kepokd du ita lisé kembusn nus api oné-mai béndar hitut muntung, “Toé dé’it manga béndar bana ata mésén ného béndar ho’o.” 
REV.18.19	Isé wowor kebok oné wuwungd tanda walu, cang agu jéjéng,
REV.18.19	“Copél, copél, oé béndar mésé,
REV.18.19	ai lihas tara sanggéd atat manga kepal oné tacik,
REV.18.19	ciri boras. Maik oné ca jam kaut mora-meres taungs.
REV.18.20	Oé lawa Surga, nakam ga, ai béndar hitu polig rencon!
REV.18.20	Oé weki serani, sanggéd rasul agu nabi, nakam ga,
REV.18.20	ai Mori Keraéng poli wahéng hian te léko sanggéd pandé diha latang te méu.”
REV.18.21	Poli hitu cengata malékat ata mberes téti ca watu ata cama mésé ného watu pénang, itu kali peké nggere-oné tacik, mai taén,
REV.18.21	“Nenggitu dé Babél, béndar mésé hitu,
REV.18.21	te wewak nggere-way,
REV.18.21	wiga toé manga tua kolén.
REV.18.22	Bonén hau,
REV.18.22	toé manga dengé kolé reweng disét labar kecapi,
REV.18.22	isét déré,
REV.18.22	isét tebang sunding agu terompét.
REV.18.22	Toé kéta manga cengatan ata pecing te gori sanggéd ata manikn,
REV.18.22	toé manga dengé koléd pék watu pénang.
REV.18.23	Gérak de lampum,
REV.18.23	pesa gi.
REV.18.23	Ramé kawing toég manga.
REV.18.23	Ai sanggéd ata dagangm danong ciri tuang mésé oné lino,
REV.18.23	agu ali mbeko jantom pandé wéléng sanggéd wa’u.”
REV.18.24	Tara wahéngn béndar Babél,
REV.18.24	ai bonén manga ita dara de sanggéd nabi, dara de weki serani,
REV.18.24	agu dara de sanggéd ata poli mbeléd oné lino.
REV.19.1	Poli hitu dengé laku raos kéta reweng de lawa do éta Surga,
REV.19.1	“Aleluya!
REV.19.1	Selamak, mengit agu kuasa manga oné Mori Keraéng dité.
REV.19.2	Beté-bicar Diha molor agu agiln.
REV.19.2	Polig liha wahéngn iné-wai mbérong mésé hitu,
REV.19.2	ata pandé rowak lino ali loman.
REV.19.2	Mori Keraéng poli wahéngn iné-wai mbérong hitu te léko dara de sanggéd mendiN.”
REV.19.3	Sua laing duangn kolé, taé disé,
REV.19.3	“Aleluya!
REV.19.3	Yo, toé celan! Kembus nus de béndar hitu toé manga ké’étn.”
REV.19.4	Suampulupat tu’a agu pat kaka situ, io agu suju Mori Keraéng hitut lonto bétan kedéra hitu, mai taéd,
REV.19.4	“Amén, Aleluya.”
REV.19.5	Itu kali dengé reweng oné-mai kedéra hitu,
REV.19.5	“Naring ga Mori Keraéng dité,
REV.19.5	oé sanggés méu mendi Diha, méut hiang Hia,
REV.19.5	wan koé, étan tu’a!”
REV.19.6	Poli hitu dengé laku raos de lawa do, cama ného ngorong de waé mbang agu mpirang de genggus mésé,
REV.19.6	“Aleluya!
REV.19.6	Ai Mori Keraéng dité, Ata Pu’un kuasa polig ciri Rajan.
REV.19.7	Ali hitu, mait ga ité naka agu cembes nai te bong Hia!
REV.19.7	Ai leso kawing de Anak Jimbal cai gi, agu nacaN polig mengkekn.
REV.19.8	Nacan hitu polig sélék ceca lénan hemél ata ndili-ndelap agu bakok mbot!”
REV.19.8	(Lénan hemél hitu, ngong sanggéd pandé ata molord de weki serani).
REV.19.9	Itu kali malékat hitu jera aku, “Tulis ga: Mosé di’a isét siro te hang cama oné ramé kawing de Anak Jimbal.” Mai kolé taén, “Ho’oy keréba ata molorn tu’ung, ai oné-mai weki Run Mori Keraéng.” 
REV.19.10	Itug kali aku suju bolo-mai wa’i, maik mai taén, “Néka pandé nenggitu! Ai aku kolé ca mendi cama-ného hau agu sanggéd asé-ka’é ca imbim, ata cau tu’ung saka-si de Mori Yésus. Suju Mori Keraéng kaut! Ai saka-si de Mori Yésus hitu te téing nggalas atat ba pedé de Mori Keraéng.”
REV.19.11	Itug kali itan laku céngkay para Surga. Manga ca jarang jampi agu Hiat létin, ngasangn: “Ata Junggu agu Molor.” Hia agiln oné beté-bicar agu oné rampas. 
REV.19.12	MataN cama ného dila apiy, sa’iN tesong do kéta songkok. Oné WekiN manga tulis ngasang ata toé kéta pecing lata betuan, hanang le weki run. 
REV.19.13	Hia paké juba ata poli lembo oné dara agu ho’oy ngasangN: “Reweng de Mori Keraéng.” 
REV.19.14	Sanggéd serdadu Surga lorong Hias, léti jarang jampis agu paké lénan hemél ata bakok mbot. 
REV.19.15	Oné-mai mu’uN, losa ca keléwang harat latang te béba sanggéd wa’u wiga kodas. Hia te perénta isé ali dongkar beci. Kera anggorN oné watu pénang, ngong cumpeng de Mori Keraéng Ata Pu’un Kuasa. 
REV.19.16	Oné jubaN agu oné pa’aN, manga tulis ngasang ho’o: “Raja de sanggéd raja agu Mori de sanggéd mori.”
REV.19.17	Itug kali itan laku cengata malékat hesé oné mata lesoy. Malékat hitu kepok agu getas kéta rewengn oné sanggéd kaka lélap éta awang, “Mai ga, impung cé’é ho’om kudut hang cama oné ramé mésé de Mori Keraéng. 
REV.19.18	Mai ga, hang nuru de sanggén raja, nuru de tu’ad sanggéd serdadu, nuru de sanggéd berambang tana, nuru de sanggéd jarang agu ata létid, nuru de sanggén mendi ko toé mendi, agu nuru de sanggéd ata, wan koé, étan tu’a.”
REV.19.19	Poli hitu, ita laku kaka hitu agu sanggéd raja oné lino lawang agu serdadun, nekeks kudut rampas dungkang Hiat léti jarang agu sanggéd serdaduN. 
REV.19.20	Kaka hitu dekoy cama-cama agu nabi tangké situt poli pandé tanda lenget bolo-mai rangan. Tanda lenget situ poli pandé wéléng isét poli tiba tanda oné-mai kaka hitu, agu isét poli suju patungn. Kaka agu nabi tangken peké déméng moséd nggere-oné api agu mburé hitut dila haok kin. 
REV.19.21	Sanggéd ata lut isé, béba mata taungs le keléwang hitut losa oné-mai mu’u Dihat léti jarang hitu. Sanggéd kaka lélap béjé taungs ali hang nuru disé.
REV.20.1	Itug kali itan laku cengata malékat wa’u éta-mai Surgan. Hia cau ca ranté mésé agu anak kunci ngampang mata. 
REV.20.2	Deko liha manunggé, ular tu’a hitu, ngong Jing Da’at, agu pongo liha tédéng ca sebu ntaung. 
REV.20.3	Poli hitu peké liha nggere-oné ngampang mata, tadu liha agu na’a roku bétan. Ali hitu, manunggé hitu toé ngancéng kolé pandé wéléng sanggéd wa’u, émé toé di cemol ca sebu ntaung hitu. Itu po legoy, maik te dokong kaut.
REV.20.4	Itug kali itan laku dod seriga agu penong atat lonto bétan. Isé situ tiba kuasa latang te beté-bicar. Ita kolé laku sanggéd wakar disét poli poka bokakd ali téing saka-si latang te Mori Yésus, agu landing ba keréba de Mori Keraéng. Isé so’o danong toé suju kaka hitu agu patungn, agu toé kolé tiba palas oné sa’i galad agu oné limé wanangn. Isé te mosé kolés agu perénta ného rajas cama laing agu hi Kristus tédéng ca sebu ntaung. 
REV.20.5	Ho’oy dé ngasangn to’o kolé laring cain. Maik ata mata situt iwod, toé to’o kolés émé toé di rapak ca sebu ntaung. 
REV.20.6	Mosé di’a isé situt lut oné to’o kolé laring cain hitu. Isé patun te ciri ata nggeluk. Mata te suan, toé manga kuasan latang te isé. Isé te ciri imam de Mori Keraéngs agu di Kristus, agu te perénta cama laing agu Kristus tédéng ca sebu ntaung.
REV.20.7	Du rapakn ca sebu ntaung hitu, og kali jing da’at hitu lego oné-mai osang baté rantén. 
REV.20.8	Hia ngo oné pat bincung lino kudut pandé wéléng sanggéd wa’u, ngong hi Gog agu hi Magog. Og kali impungd bantang te rampas. Dod weki disé cama ného laing sili tacik. 
REV.20.9	Itug kali mbihi-mbehard oné temu tana lino, agu purak ndéi de weki serani agu béndar hitut momang de Mori Keraéng. Maik wa’u api éta-mai awang, pandé ngkewang taungs. 
REV.20.10	Jing da’at hitut pandé wéléng isé, péncar nggere-oné api agu mburé hitut dila haok. Oné osang hituy dé poli okéd kaka agu nabi tangké hitu. Nitus isé tiba wahéng wié-lesod tédéng lén.
REV.20.11	Itug kali itan laku ca seriga bakok mésé agu Hiat lonto bétan. Awang agu tana mora bolo-mai ranga Diha, wiga toé manga ita koléd. 
REV.20.12	Itas laku sanggéd ata mata, étan tu’a agu wan koé, hesé bolo-mai seriga hitu. Og kali céngkad sanggéd surak, agu ca surak bana kolé, ngong Surak Data Mosé. Sanggéd ata mata tiba beté-bicars lorong agu pandéd, ného apa ata poli tulisd oné surak situ. 
REV.20.13	Itug kali, téingd le tacik sanggéd ata mata situt manga oné hia. Mata agu Adak de mata kolé téing sanggéd ata mata situt manga oné hia. Sanggéd ata mata situ, tiba beté-bicars lorong agu panded. 
REV.20.14	Poli hitu, Mata agu Adak de mata hitu peké nggere-oné api méséy. Hituy dé mata te suan: Api mésé, ngong api neraka. 
REV.20.15	Néténg ata situt toé ita ngasangd oné Surak Data Mosé hitu, peké nggere-oné api mésé hituy.
REV.21.1	Poli hitu, ita laku awang weru agu lino weru. Awang, lino, agu tacik hitut laring cain toég mangas. 
REV.21.2	Ita kolé laku béndar nggeluk, ngong Yérusalém weru, wa’u éta-mai Surgan, oné-mai Mori Keraéng. Béndar nggeluk hitu polig sélékn, cama ného naca ata géréng kopé harat. 
REV.21.3	Itug kali dengén laku reweng ata getas kéta oné-mai seriga hitu, “Lélo dé, ndéi de Mori Keraéng manga oné beréha manusia, agu Hia kudut ka’éng cama agu iséY. Isé te ciri ro’éng Diha, agu weki run Hia te loréng isé, agu ciri Mori Keraéng diséy. 
REV.21.4	Hia te koso lu’u disé, agu toég manga kolé mata, walu, jéjéng ko ngawa-ngaés, ai sanggéd taung situt manga, polis morad ga.”
REV.21.5	Mai taé de Mori Keraéng hitut lonto bétan seriga, “Lélo dé, te ho’on Aku pandé sanggéd cao-ca te ciri weru!” Mai kolé taén oné aku, “Tulis ga, ai sanggéd curup so’o molord agu ngancéng imbi laings.” 
REV.21.6	Ce duangn kolé curupN, “Sanggéd taung, polig jarid. Akuy dé Alfa agu Oméga, Du Wangkan agu Du Cemoln. Ata masa waé, téing bod kaut laku te inung oné-mai ulu waé mosé. 
REV.21.7	Céing ata ontong, hia te tiba taung sanggéd so’o, agu Aku te ciri Mori Keraéng dihak, hia te ciri anak Dakuy. 
REV.21.8	Maik sanggéd ata siot kekop, toé imbi, janto, lenci, mbelé ata, mbérong, io pina-naéng agu sabi nggopét, isé te tiba makid oné api agu mburé mésé hitut dila haok kin. Ho’oy dé mata te suan.”
REV.21.9	Poli hitu, mai cengata oné-mai pitu malékat ata cau pitud piala, ata penong le pitu copél turung cemol hitu, cumang akuy mai taén, “Mai cé’é ho’o, aku kudut toto oné hau, haé kilo de Anak Jimbal.” 
REV.21.10	Itu kali Mori Keraéng Nai Nggeluk kuasa akuy, agu malékat hitu dadé akuy nggere-éta poco mésé ata langkas kétay. Toi liha oné aku béndar nggeluk Yérusalém weru, hitut wa’u éta-mai Surgan oné-mai Mori Keraéngn. 
REV.21.11	Béndar nggeluk hitu penong ali mengit de Mori Keraéng, agu néran cama ného luju hiot manik kéta, ného luju yaspis ata cino mana watu nggireng. 
REV.21.12	Turéngn de béndar hitu mésé agu langkasn, manga campulusuad lewangn. Néténg lewang situ lami le cengata malékat, agu manga tulis ngasang de campulu sua panga Israél. 
REV.21.13	Bawo-main, be lé-main, be salé-main agu be lau-main béndar hitu manga gici telud lewang. 
REV.21.14	Turéng de béndar hitu, hesé lobo campulusua watu ligéng ata manga tulis ngasang de campulusua rasul de Anak Jimbal.
REV.21.15	Malékat hitut curup agu aku, cau ca dongkar wolo oné-mai emasn, latang te wolo béndar hitu, lewangn agu turéngn. 
REV.21.16	Tara de béndar hitu pat bincungy, léwén cama agu ngénggan. Itu kali wolon liha béndar hitu. Si’ang léwén sua sebu pat ratus kilo métér, nenggitu kolé ngénggan agu langkasn. 
REV.21.17	Du poli wolon turéng le malékat hitu, langkasn enempulu métér lorong wolo de manusia. 
REV.21.18	Turéng hitu pandé oné-mai luju yaspis, agu béndar hitu pandé oné-mai emas gicing, cama kaut ného nggireng de sereméngy. 
REV.21.19	Sanggéd ligéng turéng de béndar hitu, ringgi-roék le sanggéd tara de luju. Ligéng laring cain pandé oné-mai luju yaspis, te suan le luju nilam, te telun le luju mirah, te patn le luju zamrud, 
REV.21.20	te liman le luju unam, te enem le luju sardis, te pitun le luju ratna cempaka, te alon le luju beril, te ciokn le luju krisolit, te cepulun le luju krisopras, te campulu can le luju lazuardi agu te campulusuan le luju kecubung. 
REV.21.21	Campulu sua lewang situ, ngong campulusua mutiara: Néténg lewang pandé oné-mai ca mutiara. Sanggéd salang de béndar hitu pandé oné-mai emas gicing, cama ného nggireng de sereméng.
REV.21.22	Toé manga itan laku Mbaru Nggeluk bonén, ai weki run Mori Keraéng, Mori Pu’un Kuasa, agu Anak Jimbal ciri Mbaru Nggelukn. 
REV.21.23	Béndar hitu toé manga sékék mata leson agu wulang latang te néran, ai mengit de Mori Keraéng pandé néran agu Anak Jimbal hitu luing lampun. 
REV.21.24	Sanggéd wa’u te karong le gérak de béndar hitu, agu sanggéd raja oné lino ba borad oné hia. 
REV.21.25	Sanggéd lewang de béndar hitu céngka kid tédéng leso, ai toég manga wié. 
REV.21.26	Bora agu hiang de sanggéd wa’u te ba oné hias. 
REV.21.27	Toé ngancéng ngo boné béndar hitud sanggéd cao-ca ata rinek, ata pandé lenci ko ata nggopét, maik hanang isét manga ngasangd oné Surak Data Mosé de Anak Jimbal hitu.
REV.22.1	Itug kali toin liha oné aku ngalor waé mosé oné be réha salang de béndar hitu, ata cino ného watu nggireng wa’a oné-mai seriga de Mori Keraéng agu seriga de Anak Jimbal. 
REV.22.2	Oné bali-balin ngalor hitu, manga pu’u haju te teing mosé ata wua campulu sua ngkalin centaung ko cengkalin cewulang. Saung de haju situ, paké latang te musa beti de sanggéd wa’u. 
REV.22.3	Oné béndar hitu toég manga kolé ata mawang le Mori Keraéng. Seriga de Mori Keraéng agu seriga de Anak Jimbal, te mangay bonén béndar hitu, agu sanggéd mendi Diha te ngaji agu io Hias. 
REV.22.4	Isé te ita ranga Dihas, agu ngasang Diha te tulis oné sa’i galad. 
REV.22.5	Toég manga kolé wié oné béndar hitu, ai isé toé manga sékék gérak de lampu agu gérak de mata leso. Mori Keraéng dé te pandé gérak isé, agu isé te perénta ného rajas dengkir lén.
REV.22.6	Mai taé de malékat hitu oné aku, “Sanggéd curup so’o molord agu ngancéng imbi laings. Mori Keraéng ata téing Nai NggelukN oné sanggéd nabi, poli wuat malékatN kudut toi oné sanggéd mendi Diha apa ata paka gélang jari laing.”
REV.22.7	Taé de Mori Yésus, “Idep di’a-di’a, tiong’g Aku te maiK. Mosé di’as ata siot lorong sanggéd reweng pedé de surak ho’o!”
REV.22.8	Aku hi Yohanés, akuy dé ata poli dengé agu itad sanggéd taung situ. Du poli dengéd agu itad laku, cunem agu sujuk bolo-mai wa’i de malékat ata poli toid sanggéd taung situ. 
REV.22.9	Landing mai taén, “Néka pandé nenggitu! Ai aku kolé ca mendi cama-ného hau agu sanggéd asé-ka’é ca imbim, sanggéd nabi, agu sanggéd isét lorong curup de surak ho’o. Suju Mori Keraéng kaut!” 
REV.22.10	Itu kali mai taé diha, “Néka roku sanggéd reweng pedé de surak ho’o, ai ho’o wa rangag leson. 
REV.22.11	Céing ata pandé da’at, kong kaut pandé da’atn; céing ata pandé rinek, kong kaut rinekn; agu céing kaut ata pandé molor, ruda kin pandé molor hitu; céing ata nggeluk wekin, ruda kin pandé nggeluk wekin!”
REV.22.12	Taé de Mori Yésus, “Idep di’a-di’a, tiong’g Aku te maiK kudut ba koso nolak te léko sanggéd ata lorong agu pandéd. 
REV.22.13	Akuy dé Alfa agu Oméga, Du Wangkan agu Du Cemoln. ”
REV.22.14	Mosé di’a isét wewas jubad, ai isé patun te hang sanggéd wua haju situt téing mosé agu ocok lut sanggéd lewang nggere-oné béndar hitu. 
REV.22.15	Maik isét ného acu, isét janto, isét mbérong, isét paki ata, isét io pina-naéng agu isét pandé nggopét ka’éng bepé’ang béndar hitu. 
REV.22.16	“Aku dé hi Yésus, ata poli wuat malékatG kudut téing saka-si sanggéd taung so’o oné weki serani. Akuy dé cingn, ngong waé di Daud, ntala géwang ata néra kéta.”
REV.22.17	Taé de Nai Nggeluk agu haé-kilo de Anak Jimbal, “Mai ga!” Céing ata dengén, poro taé kolé liha, “Mai ga!” Céing ata masa waé, mai ga. Céing ata ngoéng te inung, inung kaut waé mosé hitu!
REV.22.18	Aku téing saka-si oné néténg ata siot séngét sanggéd curup pedé de Mori Keraéng oné surak ho’o. Aku hi Yohanés té ing langga ho’o, “Céing kaut ata tambang curup bana oné-mai sanggéd curup daku so’o, ata hitu tambang téing copéln le Mori Keraéng ného ata poli tulis oné surak ho’o. 
REV.22.19	Nenggitu kolé, céing kaut ata pandé rehong cekoén kaut sanggéd curup daku so’o, ata hitu pandé rehong le Mori Keraéng maki diha oné-mai haju te téing mosé agu oné-mai béndar nggeluk, ného situt poli tulis oné surak ho’o.” 
REV.22.20	Mai kepok Diha hitut téing sanggéd curup so’o, “Yo, toé celan, Aku te mai gélangk!” Amén, mai go Mori Yésus!
REV.22.21	Widang de Mori Yésus, loréng sanggés taung méu! Amén.
