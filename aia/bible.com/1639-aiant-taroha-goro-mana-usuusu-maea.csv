MAT.1.1	Naani mamaani ꞌiniai burungana Jisas Kraest na huta mai baaniai burungana Deved mea Ebraham.
MAT.1.2	ꞌIa Ebraham naasi amana Aisak,
MAT.1.2	ꞌia Aisak amana Jekop,
MAT.1.2	ꞌia Jekop amana Jiuda miraaui doꞌoranaꞌi,
MAT.1.3	ꞌia Jiuda amana Peres mia Sira (inadarua ꞌia Tama).
MAT.1.3	ꞌIa Peres amana Hesron,
MAT.1.3	ꞌia Hesron amana Ram,
MAT.1.4	ꞌia Ram amana Aminadab,
MAT.1.4	ꞌia Aminadab amana Nason,
MAT.1.4	ꞌia Nason amana Salmon,
MAT.1.5	ꞌia Salmon amana Boas (ꞌia Rehab naasi inana).
MAT.1.5	ꞌIa Boas amana Obed (inana ꞌia Rut),
MAT.1.5	ꞌia Obed amana Jesi,
MAT.1.6	ꞌia Jesi amana Mwaeraha Deved.
MAT.1.6	ꞌIa Deved amana Solomon (inana ꞌia Batsiba, nararu haꞌiwai gaꞌu a Uraea).
MAT.1.7	ꞌIa Solomon amana Rehobom,
MAT.1.7	ꞌia Rehobom amana Abaeja,
MAT.1.7	ꞌia Abaeja amana ꞌAsa,
MAT.1.8	ꞌia ꞌAsa amana Jehosofat,
MAT.1.8	ꞌia Jehosofat amana Joram,
MAT.1.8	ꞌia Joram amana Usaea,
MAT.1.9	ꞌia Usaea amana Jotam,
MAT.1.9	ꞌia Jotam amana Ehas,
MAT.1.9	ꞌia Ehas amana Hesikaea,
MAT.1.10	ꞌia Hesikaea amana Manase,
MAT.1.10	ꞌia Manase amana Amon,
MAT.1.10	ꞌia Amon amana Josaea,
MAT.1.11	ꞌia Josaea amana Jekonaea miraaui doꞌoranaꞌi. Rau huta gaarangiai madoraa ra wairaaui Israel ꞌari naꞌi Babilon ꞌanai haꞌi slev ꞌiniraau.
MAT.1.12	Naꞌi murinai wairaau ada i Israel ꞌari Babilon
MAT.1.12	ꞌia Jekonaea amana Saltiel,
MAT.1.12	ꞌia Saltiel amana Serababel,
MAT.1.13	ꞌia Serababel amana Abiud,
MAT.1.13	ꞌia Abiud amana Elaeakim,
MAT.1.13	ꞌia Elaeakim amana Aso,
MAT.1.14	ꞌia Aso amana Sadok,
MAT.1.14	ꞌia Sadok amana Akim,
MAT.1.14	ꞌia Akim amana Eliud,
MAT.1.15	ꞌia Eliud amana Eleasa,
MAT.1.15	ꞌia Eleasa amana Matan,
MAT.1.15	ꞌia Matan amana Jekop,
MAT.1.16	ꞌia Jekop amana Josep, mwane ana Meri. ꞌIa Meri inana Jisas nara ꞌunua ꞌiniai Haꞌatahi.
MAT.1.17	ꞌE taꞌi tangahuru mana hai ugui inoni tahamora beia Ebraham tari beia Deved, maꞌe taꞌi tangahuru mana hai roꞌu tahamora beia Deved tari madoraa ra wairaaui Israel ꞌari Babilon. Mana tahamora naꞌi ꞌohasi tari ꞌoha na huta i Haꞌatahi ꞌe taꞌi tangahuru mana hai ugui inoni roꞌu.
MAT.1.18	Naani mamaani ꞌiniai huta ana mai a Jisas Kraest. ꞌIa Meri inana Jisas, ra durua tanaa i mwane na atana ꞌia Josep. Naꞌi naꞌo ma rarugu haꞌiwai, ra sadoia doꞌa toꞌora ꞌiniai mena anai Hiꞌona Maea. 
MAT.1.19	ꞌIa Josep nara duruduru tanaa ꞌanai waina Meri, ꞌe sae odo-odo. ꞌA ꞌadomaꞌinia doꞌai horosiai duruduru ana ma aiꞌa raba haua beiai rongo raha, ꞌinia ꞌa aiꞌa raba haꞌanimaia Meri naꞌi maadaaui noni.
MAT.1.20	Naꞌi ꞌoha na waiꞌadoꞌado mau suriai mahosi, ꞌe enjel ana God ꞌa haꞌataꞌi tanaa naꞌi mauruꞌaa. ꞌA oꞌani ꞌinia, “Josep baaniai burungana Deved, ꞌoi abui haꞌataꞌaiai ꞌadomaꞌimu ꞌanai waina Meri. ꞌInia ni rurua na haua ꞌiniai gare, ꞌa toꞌo ꞌiniai mena anai Hiꞌona Maea. 
MAT.1.21	Manaꞌi ꞌoha nai huta mai garesi, ꞌoi haꞌa-atana ꞌinia Jisas,
MAT.1.22	Naasi duruduru ana God ꞌa toꞌo haꞌa-momoriꞌa ꞌonaai taha na haꞌateengaꞌinia Araha God naꞌi ngoonai rarabea oꞌani, 
MAT.1.23	“ꞌE gere urao na aiꞌa mauru goni mau beia ta mwane nai rurua, maꞌai haꞌahutaa ta gare mwane marai ꞌunua ꞌinia Imanuel. Ni ꞌadoꞌado ꞌanai ata naasi, ꞌia God ꞌa awa beigia.”
MAT.1.24	ꞌOha ꞌia Josep ꞌa rarai baaniai mauru, ꞌa haua ꞌonaai ꞌunua anai enjel ana Araha God. ꞌA waina Meri, 
MAT.1.25	maꞌata ꞌa aiꞌa mauru goni beia tari ꞌoha na haꞌahutaa i gare mwane ana. Mia Josep ꞌa haꞌa-atana ꞌinia Jisas.
MAT.2.1	ꞌIa Jisas ꞌa huta naꞌi Betlehem, ꞌe ꞌomaa naꞌi Provensi Jiudea ꞌoha na mwaeraha Herod. Aiꞌa orea mau ma raꞌi sae madoma ra boi baaniai dora na araꞌa iei sina ra ada naꞌi Jerusalem 
MAT.2.2	mara heisongaꞌi oꞌani, “Naꞌi hei na huta iei mwaeraha adaaui Jiu? Meu reꞌiai heeꞌu naꞌi dora na araꞌa iei sina na haꞌataꞌiniai huta ana, mameu boi ꞌanai haꞌarahesia.”
MAT.2.3	Naꞌi ꞌoha ꞌia Herod ꞌa rongoa oꞌasi, ꞌa taꞌaa diꞌu i ꞌadomaꞌina, beiraau roꞌu hakoi sae naꞌi Jerusalem. 
MAT.2.4	Ma ꞌunu goniraau mai Naꞌohadaaꞌi Piriisi mana Haꞌausuri ꞌanai Ringe anaꞌia Moses maagu songaꞌiniraau oꞌani, “Naꞌi hei nai huta iei Haꞌatahi?”
MAT.2.5	Miraau oꞌani, “Naꞌi Betlehem naꞌi Provensi Jiudea. ꞌInia naasi maho na ꞌia God na ꞌunua naꞌi ngoonai Rarabea oꞌani,
MAT.2.6	‘Betlehem, ꞌo ororiu diꞌu naꞌi Jiudea,
MAT.2.6	ꞌinia baaniꞌo nai huraꞌa mai mwaeraha
MAT.2.6	nai marungiraaui noni aguꞌi, ꞌiraau Israel.’ ”
MAT.2.7	Mia Herod ꞌa ꞌunuraau girugiru moi sae madoma magu songaꞌiniraau ꞌiniai ꞌoha heꞌua narau tahamora reꞌiai heeꞌu. 
MAT.2.8	ꞌA oꞌani ꞌiniraau maagu haꞌa-taariraau wou, “Moi ꞌari Betlehem mamoi sibaniai garesi. ꞌOha moi sadoia, moi ahoꞌi mai ꞌini ꞌanai haꞌarangasia tanaau mawaigu ꞌari roꞌu wou ꞌanai haꞌarahesia.”
MAT.2.9	Marau ꞌari, rau reꞌia roꞌu mau taꞌi heeꞌu narau reꞌia gaꞌu ani, ꞌa naꞌotaradaau. ꞌAgu papaku naꞌi ahoranai dora na awa iei gare. 
MAT.2.10	Rau waꞌewaꞌe raha diꞌu ꞌoha rau reꞌiai heeꞌu. 
MAT.2.11	Rau siri ruma marau reꞌiai gare beia inana ꞌia Meri. Rau topiraꞌi ruru marau haꞌarahesia. Rau rahiꞌi huraꞌa i bane adaaꞌi marau banea tanaa i gol mana rua mareho siꞌini goro nara ꞌunua ꞌinia franginsens mana myrrh. 
MAT.2.12	Naꞌi muri, ꞌia God ꞌa haꞌabasuraau naꞌi mauru do rai abu ahoꞌi ꞌari beia Herod. Miraau ahoꞌi wou naꞌi ꞌomaa adaau naꞌi tara heꞌeteꞌi.
MAT.2.13	Murinai ahoꞌi adaaui sae madoma, ꞌe enjel ana Araha God ꞌa haꞌamaranga tanaa Josep naꞌi mauru. ꞌA oꞌani ꞌinia, “Josep, ꞌoi rarai maꞌoi waiai gare mia inana mamoi hora ꞌari Ijip, ꞌinia Herod ꞌai sibaniai gare ꞌanai haꞌamaesia. Moi awa ꞌisi tari ꞌoha wai ꞌunua tanaꞌo do moi ahoꞌi mai ꞌini.”
MAT.2.14	Mia Josep ꞌa rarai ma waiai gare mia inana naꞌi rodosi marau hano ꞌanai Ijip. 
MAT.2.15	Rau awa ꞌisi tari ꞌoha na mae a Herod. Rau haua oꞌasi ꞌanai haꞌatoꞌoa haꞌa-momori taha na ꞌunua Araha God naꞌi ngoonai Rarabea oꞌani, “ꞌAu ꞌunua huraꞌa i gare agua baaniai Ijip.”
MAT.2.16	ꞌOha ꞌia Herod ꞌa sadoia do ꞌiraaui sae madoma rau pwariꞌiaꞌa, ꞌa taesuꞌa diꞌu i ahuna, ma atengaꞌinia dorai ngahu haꞌamaesiꞌi hako mwane garemwane naꞌi Betlehem, taraawaꞌa naꞌi rua harisi ma dio, mana garemwane suriꞌi roꞌu i ꞌomaa gaarangiai Betlehem. ꞌIa Herod ꞌa haua oꞌasi suria ꞌiraaui sae madoma rau ꞌunua do ꞌe rua harisi na bwane hako murinai haꞌataꞌi na haa i heeꞌusi. 
MAT.2.17	Naꞌi ꞌoha na haua oꞌasi a Herod, ꞌa toꞌo haꞌa-momoriꞌa i taha na ꞌunua Rarabea Jeremaea na oꞌani,
MAT.2.18	“ꞌE angi uru-uru ra rongoa naꞌi ꞌomaai Ramaa. ꞌIa Resel ꞌa angisiraaui gare anaꞌi ma aiꞌa ꞌirisia dorai haꞌa-aroahuna, ꞌinia ꞌiraaui gare anaꞌi ra maeꞌa.”
MAT.2.19	Murinai mae ana Herod, ꞌe enjel ana Araha God ꞌa haꞌataꞌi tanaa Josep naꞌi mauru naꞌi Ijip. 
MAT.2.20	ꞌA oꞌani ꞌinia, “ꞌOi rarai maꞌoi waiai gare mia inana mamoi ahoꞌi ꞌari Israel. ꞌInia ꞌiraaui nei ra sibania ꞌanai haꞌamaesia ra maeꞌa.”
MAT.2.21	Mia Josep ꞌa rarai ma waiai gare mia inana marau ahoꞌi ꞌari Israel. 
MAT.2.22	Naꞌi ꞌoha na ꞌia Josep ꞌa rongoa do ꞌia Akeleas ꞌa mwaeraha orisia amana ꞌia Herod naꞌi Provensi Jiudea, ꞌa mamaaꞌutaꞌi ahoꞌi ꞌari Jiudea. Mana nata maho na ꞌomesia roꞌu naꞌi nata mauru, ra ꞌunua wetewete tanaa doꞌai ꞌari Provensi Galili. 
MAT.2.23	Naasi rau ꞌari marau awa naꞌi Nasaret ma haꞌa-momoriꞌa i taha nara ꞌunua i Rarabea oꞌani, “Rai ꞌunua ꞌiniai ai Nasaret.”
MAT.3.1	Muridi taraꞌi harisi ra hako, ꞌia Jon Bwareomaea ꞌa taraawaꞌa tarohaꞌinia huraꞌai haꞌatee ana God naꞌi dora mangasara naꞌi Provensi Jiudea. 
MAT.3.2	ꞌA oꞌani, “Moi rihosi baaniꞌi ora-oraꞌa amooꞌi, ꞌinia ni madoraa na ꞌia God ꞌai marungiraaui noni anaꞌi ꞌa gaarangiꞌa.” 
MAT.3.3	ꞌIa Jon naasia moꞌo na ꞌia rarabea Aisaea ꞌa haꞌateengaꞌinia mau mai oꞌani naꞌi ꞌoha bwani,
MAT.3.3	“ꞌE nei nai totoro huraꞌa naꞌi dora mangasara. ꞌAi haꞌatee oꞌani,
MAT.3.3	‘Moi haꞌaagau! ꞌIa Araha ꞌa gaarangi boiꞌa. Moi haꞌa-odoodoai tara tanaa.’ ”
MAT.3.4	ꞌIa Jon ꞌa awa ꞌonaai huunai rarabea. ꞌA hoꞌowaꞌa ꞌiniꞌi bwana ra tauꞌarodi ꞌiniꞌi warihui kamel, ma rorowaꞌa ꞌiniai rorowaꞌa nara tauꞌarona ꞌiniai uri-uri mwamwaa mana mahoingau anaꞌi naasi ngabo mana modiꞌo ni hasimou. 
MAT.3.5	ꞌIraau saenai Jerusalem, ma raꞌi sae baaniai Provensi Jiudea mana ꞌomaa gaarangiai wai rahai Jodan rau boi beia Jon 
MAT.3.6	ꞌanai haꞌarangasiꞌi ora-oraꞌa adaaꞌi ma bwareomaearaau naꞌi wai Jodan.
MAT.3.7	Naꞌi ꞌoha ꞌia Jon ꞌa reꞌiraaui Farisei miraaui Sadiusi rau boi beia ꞌanai bwareomaearaau, ꞌa oꞌani ꞌiniraau, “ꞌIꞌamou mwane mwaa taꞌaꞌi! ꞌA ꞌua? Mou ꞌadomaꞌinia doni bwareomaea moi nai ꞌaꞌauhiꞌamou ꞌanai bainihu baaniai haꞌa-mamaꞌai na ꞌia God ꞌai haꞌataaria mai? 
MAT.3.8	ꞌOnaa namou raba bwareomaea mamoi nugasiꞌi barongamooꞌi nara taꞌaꞌi, mamoi hauꞌi mareho goro nai haꞌataꞌinia domou rihosi baaniꞌi ora-oraꞌa amooꞌi. 
MAT.3.9	Mou gasigu ꞌadomaꞌinia doꞌia God ꞌa bwaꞌi haꞌa-mamaꞌaiꞌamou do ꞌiniai huta amoou mai ꞌonaai warowaronaꞌi a Ebraham. ꞌInau wai ꞌunua tanaꞌamou, ꞌia God ꞌa matai haꞌa-ahoꞌitaꞌiniꞌi hau ꞌini, marai haꞌi warowaronaꞌi a Ebraham. 
MAT.3.10	ꞌIa God ꞌa haꞌaagauꞌa ꞌanai haꞌa-mamaꞌairaaui nei nara aiꞌa ꞌadomaꞌi orisi. ꞌA ꞌonaai nei na haꞌaagau ꞌanai araiꞌi dioi mwane hasiꞌei. ꞌOnaa nara bwaꞌi hungu ꞌiniꞌi hua goro, ꞌai ara dio suriꞌi raridi mai gaasiꞌi araꞌai ꞌeu ꞌanai suu gataꞌiniꞌi.
MAT.3.11	“ꞌInau ꞌau bwareomaeaꞌamou ꞌinia moi wai ꞌanai haꞌataꞌinia domou orisi. ꞌIa moꞌo nai boi murigu ꞌai bwareomaeaꞌamou ꞌiniai Hiꞌona Maea mana ꞌeu. ꞌIia ꞌa ororiu diꞌuau. ꞌInau aiꞌa arari ꞌanai daaꞌi tanaa i sandol anaꞌi ꞌonaai sae tatauꞌaro ana. 
MAT.3.12	ꞌIia ꞌa haꞌaagau ꞌanai hoairaaui noni goro baaniraaui nei taꞌaꞌi, ꞌonaai nei na hoaiꞌi koradi wiit anaꞌi baaniꞌi kahokahodi. ꞌIia ꞌai nugaraaui noni goro naꞌi dora goro, maꞌai haꞌa-mamaꞌairaaui noni taꞌaꞌi, ꞌonaai nei na nuga haꞌagorohiꞌi koradi wiit anaꞌi naꞌi dora ꞌadaꞌi mana kahokahodi ꞌa suu gataꞌiniꞌi naꞌi ꞌeu na bwarai kuru.”
MAT.3.13	Mia Jisas ꞌa hano baaniai Galili ma ꞌari wai Jodan doꞌia Jon ꞌai bwareomaeaa naꞌiei. 
MAT.3.14	ꞌIa Jon ꞌa aiꞌa ꞌirisia oꞌasi ma oꞌani, “Ni ꞌuaana naꞌogu boi beiau ꞌinia ꞌanai bwareomaea? Iꞌoe naꞌo gaꞌi bwareomaeau!”
MAT.3.15	Mia Jisas ꞌa oꞌani ꞌinia, “Nugaa mai ꞌonaai ꞌunua agua. ꞌIgaraa garai haua maꞌata i heiꞌirisina God.” Naasi mia Jon ꞌagu bwareomaeaa Jisas.
MAT.3.16	Naꞌi ꞌoha na ꞌia Jisas ꞌa araꞌa baaniai wai, i aro ꞌa heihoa ma ꞌomesiai Hiꞌona Maea ana God ꞌa dio naꞌi hungana ꞌonaai waibora. 
MAT.3.17	Maꞌe ringe na ao mai baaniai aro ꞌa oꞌani, “Naani gare agua nau taꞌahia ororiu mau ahugoro ꞌinia.”
MAT.4.1	Mana Hiꞌona Maea ꞌa waia Jisas ꞌari dora mangasara doꞌia Saetan ꞌai ohongia. 
MAT.4.2	ꞌIa Jisas ꞌa aiꞌa ngau suriai hai tangahurui dangi mana hai tangahurui rodo magu hioro. 
MAT.4.3	Mia Saetan ꞌa boi beia ma oꞌani ꞌinia, “ꞌOnaa iꞌoe garena God, ꞌoi haꞌatee tanaꞌi hau ꞌini marai ahoꞌitaꞌi bredi.”
MAT.4.4	Mia Jisas ꞌa oꞌani ꞌinia, “Naꞌi Usu-usu Maea ra usu oꞌani, ‘I sae ꞌa bwaꞌi tahi moi ꞌiniai huai bredi, maꞌata ꞌinia roꞌu i haꞌatee ana God.’ ”
MAT.4.5	Mia Saetan ꞌa waia Jisas ꞌari Jerusalem, ꞌi ꞌomaa nara ꞌunua roꞌu ꞌiniai ꞌomaa maea. ꞌA haꞌa-urasia naꞌi dora ahaaha naꞌi hunganai Ruma Maea ana God 
MAT.4.6	ma oꞌani ꞌinia, “ꞌOnaa iꞌoe garena God ꞌoi rege auru, ꞌinia ra usua naꞌi Usu-usu Maea oꞌani, ‘ꞌIa God ꞌai haꞌa-taariraaui enjel anaꞌi ꞌanai ꞌaꞌauhiꞌo. Rai dau bwarasiꞌo ꞌiniꞌi rimadaaꞌi mana uwamuꞌi ra bwaꞌi maara ꞌiniꞌi hau.’ ”
MAT.4.7	Mia Jisas ꞌa aramia oꞌani, “Mana Usu-usu Maea ꞌa ꞌunua roꞌu oꞌani, ‘Moi abui haꞌimaania Araha God amoou.’ ”
MAT.4.8	Mia Saetan ꞌa waia Jisas araꞌa naꞌi hunganai hungahunga ahaaha ma haꞌataꞌiniꞌi tanaai mwani kantri hako naꞌi marewana mana totoꞌora adaaꞌi, 
MAT.4.9	ma oꞌani ꞌinia, “Wai haaꞌi hako tanaꞌo i mwane mareho ꞌini ꞌonaa ꞌoi topiraꞌi ruru tanaau maꞌoi haꞌarahesiau.”
MAT.4.10	Mia Jisas ꞌa oꞌani, “ꞌAriwou baaniau Saetan! Ra usua naꞌi Usu-usu Maea oꞌani, ‘Moi haꞌarahesia moi Araha God amoou, me ꞌiia moi namoi tauꞌaro tanaa.’ ”
MAT.4.11	Mia Saetan ꞌa ꞌaritaꞌinia Jisas miraaui enjel rau boi marau ꞌaꞌauhia.
MAT.4.12	Naꞌi ꞌoha na ꞌia Jisas ꞌa rongoa doꞌia Jon ꞌa awa naꞌi rumanihoꞌo, ꞌa ahoꞌi ꞌari Provensi Galili. 
MAT.4.13	Maꞌata ꞌa aiꞌa awa naꞌi Nasaret, ꞌa ꞌari na awa naꞌi Kapaniam naꞌi bobonai kae bwera i Galili, naꞌi dorai ano anai burungana Sebiulan mea Naftali. 
MAT.4.14	ꞌA haua oꞌasi ma toꞌo haꞌa-momoriꞌa i taha na ꞌunua Rarabea Aisaea oꞌani,
MAT.4.15	“ꞌA ragoi nei nara aiꞌa Jiu narau awa naꞌi Galili,
MAT.4.15	naꞌi dora nara ꞌunua roꞌu ꞌiniai ano ana Sebiulan mea Naftali
MAT.4.15	naꞌi gaarangiai kae bwera i Galili manaꞌi nata batarau ꞌiniai wai Jodan.
MAT.4.16	ꞌIraaui sae ꞌisi rau awa naꞌi kuhi,
MAT.4.16	maꞌata ra reꞌiaꞌa i bewaa.
MAT.4.16	Rau awa naꞌi mamaru ni mae,
MAT.4.16	maꞌata i bewaa ꞌai bewaasiraau.”
MAT.4.17	Mia Jisas ꞌa taraawaꞌa haꞌausuriraaui sae. ꞌA oꞌani, “Moi rihosi, na heimarungi ana God na awa naꞌi aro, ꞌa gaarangiꞌa!”
MAT.4.18	Naꞌi ꞌoha ꞌia Jisas ꞌa hahano naꞌi bobonai kae bwera i Galili, ꞌa ꞌomesiai rua haꞌidoꞌorada, ꞌia Saemon, nata ata ꞌia Pita, mia Andru. Naꞌi ꞌohasi, raru ahuasi ꞌiniai huꞌo, suria ꞌiraruasi raꞌi sae ahu-ahuasi. 
MAT.4.19	Mia Jisas ꞌa oꞌani, “Murui suriau! ꞌOnaai rauꞌi amuruꞌi iiꞌa naꞌi wai, ꞌa oꞌasi roꞌu, wai haꞌausuriꞌamurua ꞌanai waiꞌi mai sae beiau.” 
MAT.4.20	Naꞌi mau ꞌohasi, raru nugasiꞌi huꞌo adaruꞌi ma raru suria.
MAT.4.21	Mia Jisas ꞌa ꞌariwou ma reꞌia Jems mia Jon naꞌi ora beia amadarua ꞌia Sebedi. Rau orimaꞌiniꞌi huꞌo adaaꞌi ma oꞌani ꞌinirarua, “Murui suriau.” 
MAT.4.22	Mararu ꞌaritaꞌiniai amadarua beiai ora mararu hano beia Jisas.
MAT.4.23	ꞌIa Jisas ꞌa ꞌari suriꞌi ꞌomaa naꞌi Galili ma haꞌausurirai sae suriꞌi rumani haꞌarahesi adaaꞌi Jiu. ꞌA tarohaꞌinia tanaraaui taroha goro ꞌiniai heimarungi ana God na awa naꞌi aro, ma haꞌagorohiraau ahoꞌi nei na toꞌiraau i mwane daoha heꞌeteꞌi hairiu. 
MAT.4.24	I tarohana ꞌa ꞌadarara ꞌari suriai mwane dora naꞌi Galili, tari ꞌari naꞌi Provensi Siria. ꞌIraaui sae na toꞌiraau i mwane daoha heꞌeteꞌi hairiu maꞌua ra rongomaataꞌi diꞌu, ra wairaau mai tanaa. Taraꞌi sae ra bwaunira i adaro, ma taraꞌi sae ra manumanuꞌa, ma taraꞌi sae ra mae hakoi uwadi. Maꞌata ꞌia Jisas ꞌa haꞌagorohiraau hako ahoꞌi. 
MAT.4.25	ꞌE kae ruruha narau hano suria Jisas baaniꞌi mwane dora heꞌeteꞌi hairiu. Taraꞌi nei baaniai Galili, manaꞌi Dekapolis, naꞌi Jerusalem mei Jiudea manaꞌi nata bataraui wai rahai Jodan.
MAT.5.1	ꞌOha ꞌia Jisas ꞌa reꞌiai rago diꞌu adaaui sae nara hano suria, ꞌa hane araꞌa naꞌi gere hungahunga ma heinagu auru. ꞌIraaui rongoiusuri anaꞌi rau heinagu garigaria 
MAT.5.2	ma haꞌausuriraau oꞌani,
MAT.5.3	“ꞌIa God ꞌai haꞌagorohiraaui nei ra ꞌuꞌuria suriꞌi mwani maho ꞌonaai sae na pohara.
MAT.5.3	ꞌIraau rai awa naꞌi bahainai heimarungi ana God na awa naꞌi aro.
MAT.5.4	ꞌIa God ꞌai haꞌagorohiraaui nei ra ahutotou.
MAT.5.4	ꞌIa God ꞌai haꞌa-aroꞌi ahudaaꞌi.
MAT.5.5	ꞌIa God ꞌai haꞌagorohiraaui nei ra awa manego.
MAT.5.5	Rai daaꞌi mwani mareho goro na duruduru ꞌinia God.
MAT.5.6	ꞌIa God ꞌai haꞌagorohiraaui nei nara huunai raba awa odo-odo naꞌi maana,
MAT.5.6	ꞌinia ꞌia God ꞌai haua tanaraau i taha nara ꞌirisiasi.
MAT.5.7	ꞌIa God ꞌai haꞌagorohiraaui nei rau ahu taꞌahira i nei nara awa ha-haꞌarohaꞌa,
MAT.5.7	ꞌinia ꞌia God ꞌai ahu taꞌahiraau roꞌu.
MAT.5.8	ꞌIa God ꞌai haꞌagorohiraaui nei na tahingadaaꞌi ra odo-odo,
MAT.5.8	ꞌinia rai reꞌia God.
MAT.5.9	ꞌIa God ꞌai haꞌagorohiraaui nei nara haꞌa-hagugoniraau goro i noni.
MAT.5.9	ꞌIa God ꞌai ꞌunuraau ꞌiniꞌi gare anaꞌi.
MAT.5.10	ꞌIa God ꞌai haꞌagorohiraaui nei ra nora taꞌairaau ꞌiniai haua adaaui taha na ꞌirisia God.
MAT.5.10	ꞌIraau rai awa naꞌi bahainai heimarungi ana God na awa naꞌi aro.
MAT.5.11	“ꞌIa God ꞌai haꞌagorohiꞌamou naꞌi ꞌoha ra haꞌatee haꞌa-taꞌaiꞌamou, mara nora taꞌaiꞌamou mara ꞌunuꞌi mwane maho pwariꞌi ꞌiniꞌamou, suria ꞌiꞌamou raꞌi rongoiusuri aguꞌi. 
MAT.5.12	ꞌOha na oꞌasi, moi abui ahutotou, maꞌata moi waꞌewaꞌe, ꞌinia ꞌe heitahari na raha na ꞌia God ꞌa haꞌaagau mamasiꞌamou ꞌinia naꞌi aro. Mamoi abui kakuꞌaa do ra bwane nora taꞌairaau oꞌasiꞌa roꞌu i rarabea naꞌi ꞌohabwani.”
MAT.5.13	“ꞌIꞌamou mou ꞌonaai solt tanaraaui inoni nai marewana. ꞌOnaa i solt ꞌagu bwaꞌi ngau asiꞌaꞌa, ꞌagu bwaꞌi hereꞌa roꞌu naraigui haua ꞌanai haꞌa-asiꞌaa ahoꞌi roꞌu! ꞌA goro dorai rasahaꞌinia huraꞌa i ꞌomaa marai buu hunia.
MAT.5.14	“ꞌIꞌamou mou ꞌonaai raita na bewaasiraaui inoni nai marewana na ꞌiraau hako i sae ra reꞌia ꞌonaai ꞌomaa nara tauꞌarona naꞌi hunganai hungahunga. 
MAT.5.15	Bwaꞌi sae nai suungiai raita maigui nugaa naꞌi bahainai raboꞌo. ꞌAi nugaa maꞌata naꞌi dora ꞌana mai marewasiraau hakoi sae naꞌi raronai ruma. 
MAT.5.16	ꞌA oꞌasi roꞌu, moi abui giruꞌi baaniraaui noni here goro namou haaꞌi. Maꞌata moi haꞌataꞌiniꞌi huraꞌa ꞌonaai marewa marai reꞌiꞌi marai haꞌa-aneanea Amamoou araꞌai aro ꞌinia.”
MAT.5.17	“Moi abui ꞌadomaꞌinia do ꞌinau ꞌau boi ꞌanai haꞌa-aiꞌaꞌi Ringe anaꞌia Moses mana haꞌausuringaꞌi adaaꞌi Rarabea. ꞌAu boi ꞌanai haꞌatoꞌoꞌi huunai ꞌadoꞌado ꞌadaꞌi. 
MAT.5.18	Aro mana ano ꞌai anoro ma bwaꞌi ta gere dora naꞌi Ringe anaꞌia Moses nai aiꞌaa. Mwane maho nara usuꞌi naꞌiei rai toꞌo hako. 
MAT.5.19	ꞌOnaa ꞌoi raesia ta gere dora naꞌi Ringe anaꞌia Moses maꞌoi haꞌausuriraau roꞌu taraꞌi nei ꞌanai haua ꞌonaai haua amua, ꞌo bwaꞌi ororiu moeꞌa naꞌi hourana ni aro. Ma ꞌonaa ꞌoi haꞌisuriꞌi hako maꞌoi haꞌausuriraaui sae ꞌanai haua ꞌonaai haua amua, ꞌia God ꞌai haꞌa-ororiuꞌo naꞌi hourana ni aro. 
MAT.5.20	ꞌIraaui Farisei miraaui Haꞌausuri ꞌanai Ringe rau ꞌadomaꞌinia dorau odo-odo naꞌi maana God ꞌiniai suriꞌi adaaꞌi Ringe anaꞌia Moses. Me ꞌonaa mou bwaꞌi odo-odo diꞌu baaniraau, mou bwaꞌi siri mwadaꞌu naꞌi hourana ni aro.”
MAT.5.21	Mia Jisas ꞌa oꞌani roꞌu, “ꞌIꞌamou mou bwane ꞌiraraai Ringe ana Moses na oꞌani, ‘Abui heingahu,
MAT.5.22	Maꞌata, ꞌinau wai ꞌunua tanaꞌamou, ꞌiatei nai taesuꞌa ꞌana ta sae ꞌai siri naꞌi hihiiri. Ma ꞌonaa ꞌiatei nai ꞌunu bweu ꞌinia ta sae, rai waia naꞌi Kansol
MAT.5.23	“Naasi ꞌonaa ꞌo waai bane amua ꞌanai nugaa naꞌi hunganai dorani hoꞌasi naꞌi Ruma Maea ana God maꞌogu aidangisia doꞌe sae na taesuꞌa mumua, 
MAT.5.24	ꞌoi nugaa gaꞌu i bane amua, maꞌoi ahoꞌi ꞌanai hagu ahoꞌi beia moꞌo na taesuꞌa mumua maꞌoigui ahoꞌi roꞌu ꞌanai hauai bane amua tanaa God. 
MAT.5.25	Ma ꞌonaa na sae na taesuꞌa mumua ꞌa raba waiꞌo naꞌi kooti, ꞌoi bonasia haꞌa-arataraa raurau beia. ꞌA gasi tarangaꞌiniꞌo tanaai sae hihiiri, mana sae hihiiri ꞌai tarangaꞌiniꞌo tanaai sae heheiꞌoi mai gaasiꞌo naꞌi rumanihoꞌo. 
MAT.5.26	Wai ꞌunua haꞌa-momori tanaꞌo, ꞌoi awa ꞌisi tari ꞌoha ꞌoi horia hakoi siha haꞌa narai ꞌunua tanaꞌo doꞌoi horia.”
MAT.5.27	Mia Jisas ꞌa oꞌani roꞌu, “ꞌIꞌamou mou bwane ꞌiraraa i Ringe ana Moses na oꞌani, ‘ꞌOi abui taritariꞌa baaniai urao amua maꞌua mwane amua.’
MAT.5.28	Maꞌata ꞌinau wai ꞌunua tanaꞌamou, ꞌiatei na reꞌiai urao ma ꞌadomaꞌi sisiwa ꞌinia, ꞌiia ꞌa bwane taritariꞌa beia naꞌi ꞌadomaꞌina. 
MAT.5.29	Naasi ꞌonaa na maa odomu nai haai maho naꞌo ora-oraꞌa ꞌinia, ꞌoi suki gaasia huraꞌa moi. ꞌA goro doꞌoi haꞌa-aiꞌaa ta taꞌi dorai abe moi, baaniai abemu hako nai siri naꞌi ꞌeu naꞌi dora ni rongomaataꞌi. 
MAT.5.30	Ma ꞌonaa na rima odomu nai haai maho naꞌo ora-oraꞌa ꞌinia, ꞌoi horosia maꞌoi gaasia. ꞌA goro doꞌoi haꞌa-aiꞌaa ta taꞌi dorai abe moi, baaniai abemu hako nai siri naꞌi ꞌeu naꞌi dora ni rongomaataꞌi.”
MAT.5.31	Mia Jisas ꞌa oꞌani roꞌu, “ꞌIꞌamou bwane ꞌiraraai Ringe ana Moses na oꞌani, ‘ꞌIatei nai gaasiai urao ana ꞌai haua moi ta usu-usu ni haigaasi tanaa ma nugasiaꞌa.’
MAT.5.32	Maꞌata ꞌinau wai ꞌunua tanaꞌamou, ꞌoi abui gaasiai urao amua ꞌonaa na aiꞌa taritariꞌa baaniꞌo. ꞌOnaa ꞌoi gaasia maꞌai waina ta saemwane heꞌeteꞌi, naia na gaasia amua nagu taritariꞌa ꞌinia beiai sae nagu waina roꞌu. I sae nagu waina roꞌu ꞌa taritariꞌa beiai urao anai sae heꞌeteꞌi.”
MAT.5.33	Mia Jisas ꞌa oꞌani roꞌu, “ꞌIꞌamou mou ꞌiraraa do ra haꞌa-aburaaui wauwa agaaꞌi ꞌanai horosiꞌi duruduru narau haaꞌi tanaa Araha God narau tohe ꞌiniꞌi naꞌi atana ꞌanai haaꞌi. Ra ꞌunua tanaraau do ꞌoha rai duruduru, rai araisuriꞌi maꞌata!
MAT.5.34	Mawai ꞌunua tanaꞌamou, ꞌoha moi hauai duruduru, moi abui tohe ꞌinia ta maho. Moi abui tohe ꞌiniai aro, ꞌinia naasi dora ni heimarungi ana God, 
MAT.5.35	maꞌua tohe ꞌiniai marewana, ꞌinia marewana ꞌiia ana God, maꞌua tohe ꞌiniai Jerusalem ꞌinia naasi ꞌomaa ana God, i mwaeraha hauasa. 
MAT.5.36	Abu tohe oꞌani roꞌu, ‘ꞌOnaa wai horosiai duruduru agua, ni warihugu ꞌai mamaahui.’ ꞌInia iꞌoe aiꞌa toꞌo mena ꞌanai haꞌamamahuia maꞌua haꞌa-buruburuꞌaai warihumu. 
MAT.5.37	Naasi ꞌonaa ꞌoi hauai duruduru, ꞌoi ꞌunua odo-odo moi ꞌio maꞌua bwaꞌi ma hakoꞌa. ꞌOnaa ꞌoigui tohe ꞌinia ta maho roꞌu, ma naasi neisi ꞌa boiꞌa baania Saetan.”
MAT.5.38	Mia Jisas ꞌa oꞌani roꞌu, “ꞌIꞌamou mou bwane ꞌiraraai Ringe ana Moses na oꞌani, ‘ꞌIatei nai kaaniai maana ta sae, rai kaania roꞌu i maana. Mia tei nai rubu husiai rihona ta sae, rai rubu husia roꞌu i rihona.’
MAT.5.39	Maꞌata, ꞌinau wai ꞌunua tanaꞌamou, moi abui heisuꞌusuꞌu ꞌiniai taꞌaa. ꞌOnaa ta sae na hidariai baba odomu, ꞌoi rihotaꞌi mai hida roꞌu naꞌi nata baba. 
MAT.5.40	ꞌOnaa ta sae nai raba waiꞌo naꞌi kooti ꞌanai rahia i toꞌoni abe amua ꞌanai suꞌuai mareho naꞌo haꞌatariꞌaa tanaa, ꞌoi haua roꞌu wou tanaa i toꞌoni tewa amua. 
MAT.5.41	ꞌOnaa ta sae heheiꞌoi nai haꞌa-ꞌusuꞌusuꞌo ꞌanai suruꞌia tanaa i anga ana suria ta taꞌi kilomita, ꞌoi waia suria ta rua kilomita. 
MAT.5.42	Naꞌi ꞌoha na sae ra haꞌangoni mareho, ꞌoi hisu. ꞌOha ra raba waia gaꞌu ta mareho amua suria moi ta gere madoraa, ꞌoi abui ruia.”
MAT.5.43	Mia Jisas ꞌa oꞌani roꞌu, “ꞌIꞌamou mou bwane ꞌiraraai Ringe ana Moses na oꞌani, ‘Moi taꞌahirai sae amooꞌi, mamoi ꞌutairaaui maerongamooꞌi.’
MAT.5.44	Maꞌata, ꞌinau wai ꞌunua tanaꞌamou, moi taꞌahiraaui maerongamooꞌi mamoi haꞌarahesi taradaaui nei ra nora taꞌaiꞌamou. 
MAT.5.45	ꞌOnaa moi haua oꞌasi, naasi ꞌa haꞌataꞌinia do ꞌiꞌamou raꞌi gare anaꞌia Amamoou araꞌai aro. ꞌInia ꞌiia ꞌa hauai sina tanaraau hakoi sae goro mana sae taꞌaꞌi, ma haaꞌi rangi tanaraau hakoi sae odo-odo mana sae ora-oraꞌa. 
MAT.5.46	ꞌA ꞌua? ꞌOnaa mou taꞌahiraau moi nei ra taꞌahiꞌamou, mou ꞌadomaꞌinia doꞌia God ꞌai tahariꞌamou goro ꞌinia? Reiꞌuaa ꞌiraau sae ha-haꞌatakisi namou wana bodio ꞌiniraausi, marau haa moi roꞌu oꞌasi. 
MAT.5.47	Ma ꞌonaa mou goro moi ꞌiniraaui nei ra goro ꞌiniꞌamou, naa ꞌiꞌamou mou aiꞌa heꞌeteꞌita baania namoiwou ta sae. ꞌInia ꞌiraaui sae ahurodo ra goro moi roꞌu ꞌiniraaui nei ra goro ꞌiniraau. 
MAT.5.48	Naasi ꞌiꞌamou moi goro tatarasi ꞌonaaia Amamoou na goro tatarasi.”
MAT.6.1	Mia Jisas ꞌa oꞌani roꞌu, “Moi waiꞌadoꞌado goro naꞌi ꞌoha moi haaꞌi here goro. Mou gasi haaꞌi beiai haꞌa-taꞌetaꞌe naꞌi maadi noni rago. ꞌOnaa moi haua oꞌasi, mamou bwaꞌi dau heitahari beia Amamoou araꞌai aro. 
MAT.6.2	ꞌOha ꞌoi hisungiraaui pohara ꞌoi abu haua beiai rongoo raha, ꞌinia naasi here rau haaꞌi sae pwapwaariꞌi suriꞌi rumani haꞌarahesi mei suriꞌi tara raha, ꞌinia rau ꞌirisia do rai haꞌatee haꞌa-taꞌetaꞌeraau. Wai ꞌunua haꞌa-momori tanaꞌamou, naꞌi ꞌoha nara haꞌatee haꞌa-taꞌetaꞌeraau, naasiꞌa i heitahari adaau. 
MAT.6.3	ꞌOha ꞌoi hisungiraaui sae pohara ꞌoi abui haꞌataꞌinia huraꞌa tanaraaui sae taha naꞌo haa, 
MAT.6.4	maꞌata ꞌoi haua naꞌi dora bainihu. Taha naꞌo haua naꞌi dora bainihu, ꞌia Amamu araꞌai aro ꞌa ꞌiraraa. ꞌIia naigui tahariꞌo ꞌiniai taha naꞌo haua.”
MAT.6.5	“ꞌOha moi haꞌarahesi moi abui ꞌonaairaaui sae nara here ꞌonaa dora odo-odo narau raba ura naꞌi rumani haꞌarahesi manaꞌi tara raha ꞌanai haꞌarahesi dorai reꞌiraau. Wai ꞌunua haꞌa-momori tanaꞌamou, naꞌi ꞌoha nara haꞌatee haꞌa-taꞌetaꞌeraau, naasiꞌa i heitahari adaau. 
MAT.6.6	Naasi ꞌoha ꞌoi haꞌarahesi ꞌoi siri ahii amua maꞌoi honosiai maraaruma maꞌoigui haꞌarahesi tanaa Amamu naꞌo bwaꞌi reꞌia. ꞌIia na ꞌiraraai taha naꞌo haua naꞌi dora bainihu, ꞌiia naigu tahariꞌo.
MAT.6.7	“Manaꞌi ꞌoha moi haꞌarahesi, moi abui ꞌonaairaaui sae ahurodo nara ꞌunu ori-oriꞌi haꞌatee nara aiꞌa rongo haꞌamadomaahu. Ra ꞌadomaꞌinia doni hiꞌona adaau ꞌai aramiꞌi haꞌarahesi adaaꞌi ꞌiniꞌi mwane haꞌatee nara haaꞌi. 
MAT.6.8	ꞌIꞌamou moi abui ꞌonaairaaui sae oꞌasi. ꞌIa Amamoou ꞌa bwani ꞌiraraai taha mou ꞌirisia mamougu haꞌangoni. 
MAT.6.9	Naasi ꞌoha moi haꞌarahesi, moi haꞌarahesi oꞌani:
MAT.6.9	Amameeu naꞌi aro,
MAT.6.9	na atamu ꞌai maea.
MAT.6.10	Na houramu ꞌai boi.
MAT.6.10	Na heiꞌirisimu rai haua naꞌi anoi bahai
MAT.6.10	ꞌonaai haua ada naꞌi aro.
MAT.6.11	Haua tanaꞌameu i mahoingau ꞌanai dangini.
MAT.6.12	ꞌOi ꞌadomaꞌi nugasiꞌameu ꞌiniꞌi ora-oraꞌa ameeꞌi
MAT.6.12	ꞌonaai ꞌadomaꞌi nugasiꞌi ameeꞌi nei ra haaꞌi ꞌino bwarasiꞌameu.
MAT.6.13	Maꞌoi ꞌaꞌauhiꞌameu ꞌanai ura bwarasiꞌi heiohongi
MAT.6.13	maꞌoi taatahi bwarasiꞌameu baania Saetan.
MAT.6.14	“ꞌOnaa moi ꞌadomaꞌi nugasiꞌi ora-oraꞌa adaaꞌi nei ra haaꞌi here ra aiꞌa goro tanaꞌamou, ꞌia Amamoou araꞌai aro ꞌai ꞌadomaꞌi nugasiꞌi ora-oraꞌa amooꞌi roꞌu. 
MAT.6.15	Ma ꞌonaa mou bwaꞌi, ꞌia Amamoou ꞌa bwaꞌi ꞌadomaꞌi nugasiꞌi roꞌu i ora-oraꞌa amooꞌi.”
MAT.6.16	“ꞌOha moi haꞌariritaꞌi ngau, moi abui ꞌome ahutotou beia ꞌonaai haua adaaui sae ra here ꞌonaa dora odo-odo. Rau ꞌome haꞌataꞌataꞌahi beia do nei narai reꞌiraau. Wai ꞌunua haꞌa-momori tanaꞌamou, naꞌi ꞌoha nara haꞌatee haꞌa-taꞌetaꞌeraau, naasiꞌa i heitahari adaau. 
MAT.6.17	Naasi ꞌoha ꞌoi haꞌariri, ꞌoi aromaa maꞌoi ꞌahaꞌaha goro 
MAT.6.18	neina bwaꞌi sae nai ꞌome ꞌiraraa doꞌo haꞌariri. Maꞌata ꞌia Amamu na ꞌiraraai taha naꞌo haua naꞌi dora bainihu, ꞌiia naigui tahariꞌo.”
MAT.6.19	“Moi abui boriboriꞌi totoꞌora ꞌanai marewanani, ꞌinia heꞌa mana ꞌadi ra mataꞌi haꞌataꞌaiꞌi, mana sae beriberi ra matai siri naꞌi ruma ꞌanai beriꞌi. 
MAT.6.20	Maꞌata moi haaꞌi mwani mareho goro neina ꞌa ꞌonaa domou nugaꞌi totoꞌora amooꞌi naꞌi aro, dora i heꞌa mana ꞌadi ra bwaꞌi matai haꞌataꞌaiꞌi naꞌiei mana sae beriberi ra bwaꞌi matai beriꞌi. 
MAT.6.21	Moi haua oꞌasi, ꞌinia na ꞌadomaꞌimu ꞌai awa tarau naꞌi dora na totoꞌora amuꞌi ra awa naꞌiei.”
MAT.6.22	“I maa ꞌa ꞌonaai raita anai abemu. Naꞌi ꞌoha na maamuꞌi ra goro hako, na abemu ꞌa honuraꞌi marewa. 
MAT.6.23	Ma ꞌonaa na maamuꞌi ra taꞌaꞌi, na abemu hako ꞌa honuraꞌi kuhi. ꞌOnaa ꞌo ꞌadomaꞌinia do ꞌo awa naꞌi marewa maꞌogu awa naꞌi kuhi, iꞌoe ꞌo huunai awa naꞌi kuhi.”
MAT.6.24	“ꞌA bwaꞌi sae nai tauꞌaro goro tanaai rua bwauodo. ꞌOnaa nai oꞌasi, me ꞌiia ꞌai ꞌitaa ta nei mai taꞌahiai nata nei. Maꞌua ꞌai ꞌadomaꞌi haꞌahoua tanei mana nata nei ꞌa bwaꞌi. Naasi ꞌa bwara ꞌanai tauꞌaro tanaa God ma doꞌoigui taꞌahia roꞌu i haꞌa.
MAT.6.25	“Naasi, wai ꞌunua tanaꞌamou, ꞌai abui taꞌaabemu ꞌiniai tahingamu ꞌado dangi, ꞌiniai taha ꞌanai ngaua mana gono mana bwana naꞌoi hoꞌosia. ꞌInia na tahingamu, aiꞌa moi ꞌanai ngaaꞌi mahoingau, mana abemu aiꞌa moi ꞌanai hoꞌosiai bwana. 
MAT.6.26	Moisui ꞌomesiraaui manu naꞌi ahoasara, rau aiꞌa hasi mahoingau mana ꞌeꞌeri maꞌua nuga tagumaꞌiniꞌi mahoingau naꞌi hare. Mia Amamoou araꞌai aro ꞌa hanganiraaui manu ꞌisi. Miꞌamou tanaa God, mou ororiu diꞌu baaniꞌi manu ꞌisi. 
MAT.6.27	Ma reiꞌuaa na towaꞌi taꞌaabemoou, me mareho nara taꞌaabemoou ꞌiniꞌisi, ra bwaꞌi ꞌaꞌauhiꞌamou ꞌanai haꞌatewaa ꞌari tahi namou haa naꞌi marewana.
MAT.6.28	“ꞌA ꞌua na taꞌaabemoou ꞌiniai bwana ꞌanai abemooꞌi? Moisu ꞌadomaꞌi suriꞌi tagai raraaua ni hasimou. Rau aiꞌa haua ta tauꞌaro maꞌua tata nadaau bwana. 
MAT.6.29	Mawai ꞌunua tanaꞌamou, reiꞌuaa ꞌia Mwaeraha Solomon ꞌa totoꞌora, maꞌata aiꞌa ta taꞌi bwana ana nai ꞌome goro taꞌisada beia ta taꞌi tagai raraaua. 
MAT.6.30	Hinihinimoou ꞌa kekerei diꞌu! ꞌOnaa ꞌia God na haꞌa-ꞌomegoroꞌi tagai raraaua nara ahurara moi gere madoraa maraigui suungiꞌi, ni ꞌua ana na bwaꞌi haaꞌi bwana ꞌinia tanaꞌamou?
MAT.6.31	“Naasi, moi abui oꞌani, ‘ꞌE taha gaigui ngaua, maꞌua ꞌe taha gaigu gonohia, maꞌua hoꞌosia?’ 
MAT.6.32	Naꞌisi mareho na ꞌiraaui sae narau aiꞌa aidangisia God rau ꞌadomaꞌi raha ꞌiniꞌi. Naasi ꞌai abui taꞌaabemoou, ꞌinia ꞌia Amamoou araꞌai aro ꞌa ꞌiraraa domou ꞌirisiꞌi mareho ꞌisi. 
MAT.6.33	Maho na ororiu diꞌu domoi haua, naasi ꞌanai awa tarau naꞌi bahainai heimarungi ana God mana awa suriai heiꞌirisina. ꞌOnaa moi haua oꞌasi, mia God ꞌai haua tanaꞌamoui mwani mareho ꞌisi. 
MAT.6.34	Naasi ꞌai abui taꞌaabemu ꞌiniai hoꞌoa. Dangini ꞌa toꞌoraai mareho ꞌana haaria ꞌanai taꞌaabemu ꞌinia.”
MAT.7.1	“ꞌOi abui hiiriai nata sae, ma naasi nara bwaꞌi hiiriꞌo roꞌu. 
MAT.7.2	ꞌInia rai hiiriꞌo ꞌiniai taꞌi hihiiri naꞌo haua tanaai nata sae. Mana taꞌi herehere naꞌo haua ꞌanai hiiriai nata sae, naia roꞌu narai haua tanaꞌo.
MAT.7.3	“Ni ꞌuaana naꞌo bonasiai rahia ꞌinia i gere mamamo naꞌi maanai nata sae, maꞌogu aiꞌa aidangisiai kae mamamo naꞌi maamu haariꞌo? 
MAT.7.4	ꞌA heꞌua naꞌogu matai ꞌunua ꞌinia tanaai nata sae doꞌoi ꞌaꞌauhia ꞌanai rahiai gere mamamo baaniai maana, miꞌoe ꞌe kae mamamo na awa naꞌi maamu! 
MAT.7.5	Pwariꞌi taꞌaa! Naꞌi naꞌo ꞌoi rahia gaꞌu i kae mamamo baaniai maamu haariꞌo neina ꞌoi matai wana goro ꞌanai rahiai mamamo baaniai maanai nata sae.”
MAT.7.6	Mia Jisas ꞌa hauai heihaꞌauu ꞌiniraaui nei nara ꞌitaai haꞌatee ana God. ꞌA oꞌani, “Moi abui haua tanaai misu i maho na maea, ꞌinia ꞌai rihotaꞌi ahoꞌi mumua ꞌanai here haꞌataꞌaiꞌo. ꞌA oꞌasi roꞌu, moi abui gaasiꞌi maho ra ororiu tanaai boo, ꞌinia ꞌai buu huniꞌi moi mai rihotaꞌi mumua ꞌanai here haꞌataꞌaiꞌo.”
MAT.7.7	“Naasi, wai ꞌunua tanaꞌamou, moi abui agohetaꞌi haꞌangoni. Ma naasi na mareho namoi haꞌangonia, ꞌia God ꞌaigui watea tanaꞌamou. Moi abui agohetaꞌi siba. Ma naasi na mareho namou sibania, moigui sadoia. Moi abui agohetaꞌi pwepwee. Ma naasi ꞌia God ꞌaigui tahangiai maraaruma tanaꞌamou. 
MAT.7.8	ꞌInia ꞌiatei nai haꞌangonia God ꞌiniꞌi taha na ꞌirisiꞌi, ꞌai hauꞌi tanaa. Mia tei nai siba, ꞌia God ꞌai haua tanaai taha na sibania. Mia tei nai pwepwee, ꞌia God ꞌai tahangia tanaai maraaruma.
MAT.7.9	“ꞌIatei ꞌiniꞌamou nai matai haua tanaai gare ana ta hau ꞌonaa ꞌai haꞌangoni bredi? 
MAT.7.10	Maꞌua ꞌai haua tanaa ta mwaa ꞌonaa ꞌai haꞌangoni iiꞌa? 
MAT.7.11	Reiꞌuaa naꞌo taꞌaa heꞌua, maꞌata ꞌo ꞌiraraꞌi maho goro ꞌanai haaꞌi tanaꞌi gare amuꞌi. ꞌOnaa na oꞌasi, mamoi ꞌiraraa haꞌagorohia doni Amamoou araꞌai aro ꞌai haaꞌi mwani mareho goro tanaraaui nei narau haꞌangonia.
MAT.7.12	“Ni here naꞌoi haua tanaai nata nei, ꞌai suriai here naꞌo ꞌirisia dorai haua tanaꞌo. Naasi ꞌadoꞌado ꞌanai Ringe anaꞌia Moses mana haꞌausuringaꞌi adaaꞌi Rarabea.”
MAT.7.13+MAT.7.14	“Na maraaruma anai dora ni mae ꞌa bwabwahora mana tara ꞌana ꞌa mwadaꞌu ꞌanai suria. Ma ragoi nei ra suriai tarasi. Na maraaruma anai tahi tarau ꞌa ꞌogo mana tara ꞌana ꞌa bwara ꞌanai suria, magu aiꞌa ragoi nei ra suria. Naasi, moi siri naꞌi maraaruma na ꞌogo.”
MAT.7.15	“Moi ꞌomeꞌome goro ꞌiniraaui rarabea pwapwaariꞌi. Ra ꞌome mamahu ꞌonaai siip manaꞌi raromada ra ꞌonaai misu hahaingau. 
MAT.7.16	Moi ꞌome ꞌiraraꞌi moi naꞌi herengada ꞌonaai ꞌome ꞌiraraꞌi amooꞌi hasiꞌei suriꞌi huadi. ꞌO bwaꞌi matai husia ta huai memeapu maꞌua ta huai ꞌaai baaniai waroraraki. 
MAT.7.17	Hasiꞌei goro ra hungu ꞌiniꞌi hua goro, mana hasiꞌei taꞌaꞌi ra hungu ꞌiniꞌi hua taꞌaa. 
MAT.7.18	Hasiꞌei goro ꞌa bwaꞌi haaꞌi hua taꞌaa mana hasiꞌei taꞌaa ꞌa bwaꞌi haaꞌi hua goro. 
MAT.7.19	ꞌAdonai hasiꞌei nara hungu ꞌiniꞌi hua taꞌaꞌi, ꞌia moꞌo na toꞌoraꞌi ꞌai ara gataꞌiniꞌi marai gaasiꞌi araꞌa naꞌi ꞌeu. 
MAT.7.20	Naasi, moi matai ꞌome ꞌiraraꞌi rarabea pwapwaariꞌi naꞌi taha na haꞌataꞌinia huraꞌa naꞌi barongana.
MAT.7.21	“Aiꞌa do ꞌiraau hakoi nei rau ꞌunuau ꞌiniai Araha adaau narai siri naꞌi heimarungi ana God araꞌai aro. ꞌIraau moi nei rau haꞌisuriꞌi heiꞌirisina Amagu naꞌi aro narai siri naꞌiei. 
MAT.7.22	Naꞌi dangi ni hihiiri ꞌai ragoi nei narai oꞌani, ‘Araha, ꞌiꞌameu meu tarohaꞌiniꞌi haꞌatee amuꞌi, ma ꞌiniai atamu meu taariꞌi adaro mameu hauꞌi ꞌiniꞌi mwane haꞌabuꞌoahu.’ 
MAT.7.23	Minau wai oꞌani ꞌiniraau, ‘Arai sae ora-oraꞌa, moi ꞌariwou! ꞌInau aiꞌa mataiꞌamou.’ ”
MAT.7.24	Mia Jisas ꞌagu oꞌani roꞌu, “Hoita naasi, ꞌiatei na rongoꞌi haꞌausuringaꞌi aguꞌi ma haꞌisuriꞌi ꞌa ꞌonaai sae madoma na tauꞌaronai ruma naꞌi hunganai hau. 
MAT.7.25	ꞌA dio i rangi raha mana wai ra ahe. I roꞌa ꞌa uuhiraꞌi wetewete mana ruma ꞌa aiꞌa arobo ꞌinia ꞌa ura baabau naꞌi hunganai hau. 
MAT.7.26	ꞌIatei na rongoꞌi haꞌausuringaꞌi aguꞌi ma aiꞌa haꞌisuriꞌi ꞌa ꞌonaai sae bweu na tauꞌaronai ruma naꞌi hunganai nuꞌunuꞌu. 
MAT.7.27	ꞌOha na dio i rangi raha mana wai ra ahe, i roꞌa ꞌa uuhiraꞌi wetewete mana ruma ꞌa arobo auru na maguru naꞌi ano.”
MAT.7.28	Naꞌi ꞌoha ꞌia Jisas ꞌa haaꞌi hako i mamaani ꞌini, ꞌiraaui sae rago rau heimwaotaꞌi diꞌu ꞌiniꞌi haꞌausuringaꞌi anaꞌi. 
MAT.7.29	ꞌInia ꞌa huunai ꞌiraraꞌi mareho na maaniꞌi, ꞌa aiꞌa ꞌonaairaaui Haꞌausuri ꞌanai Ringe anaꞌia Moses.
MAT.8.1	ꞌOha na ꞌia Jisas ꞌa dio ahoꞌi baaniai hungahunga, ꞌiraaui sae rago rau suria. 
MAT.8.2	Raugu ꞌome maꞌe sae lepa na boi ma topiraꞌi ruru auru tanaa Jisas ma oꞌani, “Araha, ꞌonaa ꞌo mwaꞌemwaꞌe, maꞌo gaꞌi haꞌagorohiau ahoꞌi baaniai daoha na toꞌiauni.”
MAT.8.3	ꞌIa Jisas ꞌa tarangaꞌinia huraꞌai rimana, ꞌa dau wou beia ma oꞌani, “ꞌIo, ꞌau mwaꞌemwaꞌe moi, ꞌoi goroꞌa ahoꞌi.” Naꞌi mau ꞌohasi mana abena ꞌagu goro ahoꞌi. 
MAT.8.4	Mia Jisas ꞌa oꞌani ꞌinia, “ꞌOi abu maania gaꞌu tanaa ta sae i maho na toꞌo beiꞌo. ꞌOi ꞌari odo-odo beiai Piriisi mai ꞌiraraa haaria do iꞌoe ꞌo goro ahoꞌi. Naasi maꞌoi hauai bane amua tanaai Piriisi mai hoꞌasi ꞌinia ꞌonaai ꞌunua ana Moses, ꞌanai haꞌataꞌinia tanaraaui noni doꞌo goroꞌa.”
MAT.8.5	Naꞌi ꞌoha ꞌia Jisas ꞌa ada naꞌi ꞌomaai Kapaniam, ꞌe ai Rom, ꞌe naꞌohadaaui heheiꞌoi, ꞌa boi beia ma oꞌani ꞌinia, 
MAT.8.6	“Araha, i sae tatauꞌaro agua ꞌa daoha raha. ꞌIia ꞌari ruma agua. ꞌA rongomaataꞌi diꞌu maagu aiꞌa ririhotaꞌiꞌa.”
MAT.8.7	Mia Jisas ꞌa oꞌani, “ꞌIo. Wai ꞌari haꞌagorohia ahoꞌi baaniai daohasi.”
MAT.8.8	Mana saemauasi ꞌa oꞌani, “Araha, ꞌoi abui ꞌari, ꞌinia ꞌinau ꞌau aiꞌa arari doꞌoi boi naꞌi ruma agua. ꞌOi haꞌatee moi mana sae tatauꞌaro agua ꞌai goroꞌa ahoꞌi. 
MAT.8.9	ꞌAu ꞌiraraa oꞌasi, suria ꞌinau ꞌau toꞌoraai nei na marungiau nawai haꞌisuriꞌi heiatengaꞌi anaꞌi, minau roꞌu ꞌau toꞌoraꞌi sae heheiꞌoi na ꞌiraau rai haꞌisuriꞌi roꞌu i heiatengaꞌi aguꞌi. Naꞌi ꞌoha nawai oꞌani ꞌinia ta taꞌi ꞌiniraau, ‘ꞌOi ꞌariwou ꞌisi,’ ꞌiia ꞌai haꞌisuriaꞌa maꞌata. Ma ꞌonaa nawai oꞌani ꞌinia ta nei ꞌiniraau, ‘ꞌOi boi ꞌini,’ ꞌiia ꞌai boiꞌa roꞌu maꞌata. Ma ꞌonaa wai oꞌani ꞌiniai sae tatauꞌaro agua, ‘ꞌOi hauai tauꞌaroni,’ ꞌiia ꞌai hauaꞌa maꞌata.”
MAT.8.10	Naꞌi ꞌoha na ꞌia Jisas ꞌa rongoai haꞌatee oꞌasi anai saemauasi, ꞌa heimwaotaꞌi diꞌu, ma oꞌani ꞌiniraaui nei rau hano suria, “Nau wai ꞌunua haꞌa-momori tanaꞌamou, aiꞌa ta taꞌi saeni Israel nawai ꞌomesia doꞌai hinihini tari ꞌonaaia moꞌoni. 
MAT.8.11	Wai ꞌunua tanaꞌamou, ꞌai ragoi nei ra aiꞌa Jiu rai boi baaniai mwane dora hako naꞌi marewana ꞌanai ngaugoni beia Ebraham, Aisak, mia Jekop naꞌi hourana ana God araꞌai aro. 
MAT.8.12	Maꞌai ragoi saeni Israel nara gaꞌi awa naꞌi hourana God naꞌi aro naragu bwaꞌiꞌa! Rai gaasiraau huraꞌai dora kuhi, dora rai angi marai ꞌara haꞌangingitaꞌi rihodaaꞌi naꞌiei.”
MAT.8.13	Mia Jisas ꞌa oꞌani ꞌiniai naꞌohadaaui heheiꞌoi, “ꞌOi ahoꞌi ꞌari ruma amua, i sae tatauꞌaro amua ꞌai goroꞌa ꞌonaai hinihinia amua.” Mau naꞌi ꞌohasi, mana sae tatauꞌaro anasi ꞌa goroꞌa ahoꞌi.
MAT.8.14	ꞌIa Jisas ꞌa ꞌari ruma ana Pita ma reꞌia do na hungona Pita ꞌa awa moi naꞌi beꞌana, ꞌinia ꞌa mataꞌi ma raorao i abena. 
MAT.8.15	ꞌA dau wou naꞌi rimanai uraosi mana mataꞌi ꞌa rigisia. Ma surutaꞌe ma haꞌaagau mahoingau ꞌana Jisas.
MAT.8.16	Naꞌi moi suꞌurahi mara wairaauꞌa mai tanaa Jisas nei ra bwaunira i adaro. ꞌAgu haꞌatee moia Jisas mana adaro ra huraꞌa baaniraau, ma haꞌagorohiraau hako ahoꞌi nei ra daoha. 
MAT.8.17	Ni haua ana oꞌasi ꞌa toꞌo haꞌa-momoriꞌa i taha na ꞌunua Rarabea Aisaea oꞌani, “ꞌA haꞌa-aiꞌaꞌi daoha ra toꞌigia.”
MAT.8.18	Mia Jisas ꞌa reꞌiraaui sae rago i ruru adaau mai ma ꞌunua tanaraaui rongoiusuri anaꞌi do rai taꞌe ꞌari nata batarau ꞌiniai kae bwera i Galili. 
MAT.8.19	Maꞌe Haꞌausuri ꞌanai Ringe anaꞌia Moses ꞌa boi beia Jisas ma oꞌani ꞌinia, “Haꞌausuri, ꞌinau wai suriꞌo reiꞌuaa ta dora naꞌoi ꞌari iei.”
MAT.8.20	Mia Jisas ꞌa oꞌani ꞌinia, “Na mwane mwamwaa wasi ra toꞌo dora ni mauru, mana manu ra toꞌoraꞌi nuꞌi. Minau na Garei Inoni, ꞌau aiꞌa toꞌo dora ni mono.”
MAT.8.21	Maꞌe taꞌi nei ꞌiniraaui nei rau suria Jisas ꞌa oꞌani, “Araha, wai ꞌari gaꞌu mawai toringia amagu.”
MAT.8.22	Mia Jisas ꞌa oꞌani ꞌinia, “ꞌOi suriauꞌa! ꞌOi nugasiraaui nei ra suriai tara ꞌanai mae tarau marai toringiraaui nei nara mae.”
MAT.8.23	Mia Jisas ꞌa taꞌe araꞌa naꞌi ora beiraaui rongoiusuri anaꞌi marau ꞌari nata batarau ꞌiniai kae bwera i Galili. 
MAT.8.24	Raugu ꞌasuꞌa naꞌi ꞌoha rau ꞌaꞌari mau maꞌe kae roꞌa na toꞌiraauꞌa. I tabaosi ra abwao taꞌeha naꞌi raronai ora. ꞌIa Jisas ꞌa mauru naꞌi ꞌohasi. 
MAT.8.25	Miraaui rongoiusuri rau ꞌariwou haꞌaraia Jisas, marau haꞌatee oꞌani, “Araha, ꞌoi haꞌatahigaau! Gai dodoꞌa naani!”
MAT.8.26	Mia Jisas ꞌa oꞌani, “ꞌA ꞌua mou mamaaꞌu ꞌinia? Hinihinimoou ꞌa kekerei diꞌu!” ꞌIa Jisas ꞌa ura araꞌa ma haꞌatee wetewete tanaai roꞌa mana tabaosi do rarui papaku. Mau naꞌi ꞌohasi ma biowaaꞌa. 
MAT.8.27	ꞌIraau rongoiusuri rau heimwaotaꞌi, rau oꞌani, “ꞌE sae heꞌua naani? Reiꞌuaa roꞌa mana tabaosi ra araisuria.”
MAT.8.28	Naꞌi ꞌoha ꞌia Jisas mana rongoiusuri anaꞌi rau tarau ꞌari nata batarau naꞌi kae bwera i Galili, rau ꞌoto naꞌi dora ra ꞌunua ꞌiniai Gadara.
MAT.8.29	ꞌOha raru reꞌia Jisas raru awara oꞌani, “Jisas, garena God, ꞌo raba ꞌuamiria? ꞌA ꞌua? Aiꞌa madoraa mau ꞌanai hihiiri, maꞌo bwane boiꞌa ꞌanai haꞌa-mamaꞌaiꞌamiria?”
MAT.8.30	Gere haꞌatau wou baaniai dorasi ꞌe kae wareai boo nara suasua ꞌisi. 
MAT.8.31	Mana adaro ra bongaꞌinia wetewete Jisas oꞌani, “ꞌOnaa ꞌoi taariꞌameu huraꞌa maꞌo watea mei siri suriꞌi boo.”
MAT.8.32	Mia Jisas ꞌa oꞌani, “Moi ꞌari!” Mana adaro ra huraꞌa baaniraruai rua saesi mara siri suriꞌi boo. Mana mwani boo ꞌisi ra ꞌeba dio suriai ahana mara rege dio naꞌi wai mara mae hako.
MAT.8.33	ꞌIraaui nei ra ꞌomesuriꞌi boo ꞌisi rau ꞌeba ꞌari ꞌomaa narau maaniai taha na toꞌo beiraaui boo mana rua sae na bwauniraruai adaro. 
MAT.8.34	Mana sae naꞌi ꞌomaasi rau huraꞌa mai ꞌanai heisadoi beia Jisas marau bongaꞌinia doꞌai hano daaraꞌi baaniai dora adaau.
MAT.9.1	ꞌIa Jisas mana rongoiusuri anaꞌi rau taꞌe araꞌa naꞌi ora marau ahoꞌi ꞌari naꞌi ꞌomaa na awa-awa iei.
MAT.9.2	ꞌOha rau ada, raꞌi sae rau suruꞌia mai sae na abena ꞌa nugu tanaa Jisas naꞌi beꞌana. ꞌOha ꞌia Jisas ꞌa ꞌome ꞌiraraai hinihinidaau, ꞌa oꞌani ꞌiniai saesi, “Garegu, ꞌai abui taꞌaabemu. Na ora-oraꞌa amuꞌi ꞌau ꞌadomaꞌi nugasiꞌi hako.”
MAT.9.3	Taraꞌi nei ꞌiniraaui Haꞌausuri ꞌanai Ringe anaꞌia Moses ra ꞌadoꞌado oꞌani, “ꞌIa moꞌoni ꞌa ꞌadomaꞌinia gasi do ꞌa taꞌisada beia God. ꞌIia ꞌa haꞌatee haꞌataꞌaia God!”
MAT.9.4	Maꞌata ꞌia Jisas ꞌa ꞌiraraai ꞌadomaꞌidaau ma oꞌani ꞌiniraau, “ꞌA ꞌua namou toꞌoraa ꞌiniai ꞌadoꞌado taꞌaasi? 
MAT.9.5	Taha na mwadaꞌu? ꞌAnai ꞌunua tanaai saesi doꞌau ꞌadomaꞌi nugasiꞌi ora-oraꞌa anaꞌi, maꞌua ꞌanai ꞌunua tanaa doꞌai ura maai hahano? ꞌAnai ꞌunua tanaa moꞌosi doꞌau ꞌadomaꞌi nugasiꞌi ora-oraꞌa anaꞌi ꞌa mwadaꞌu, ꞌinia ꞌa bwarai ꞌiraraa ꞌonaa ra ꞌadomaꞌi nugasiꞌi ora-oraꞌa anaꞌi maꞌua aiꞌa. 
MAT.9.6	Naasi, ꞌinau i Garei Inoni, wai hauai maho namou ꞌadomaꞌi haꞌabwaraa ma moiguꞌi ꞌiraraa do ꞌau toꞌoraa roꞌu i mena ꞌanai ꞌadomaꞌi nugasiꞌi ora-oraꞌa naꞌi marewanani.”
MAT.9.6	Naasi maagu oꞌani ꞌiniai sae na abe nugusi, “ꞌOi ura araꞌa maꞌoi suruꞌiai beꞌamu maꞌoi ꞌari ruma amua!”
MAT.9.7	Mana saesi ꞌa ura araꞌa ma ꞌari ruma ana. 
MAT.9.8	ꞌOha ꞌiraaui inoni hunga rau reꞌiai maho na toꞌosi rau mamaaꞌu marau haꞌa-aneanea God ꞌiniai haua ana i mena oꞌasi tanaai noni.
MAT.9.9	Naꞌi ꞌoha ꞌia Jisas ꞌa hano baaniai ꞌomaasi ꞌa reꞌiai sae ha-haꞌatakisi, atana ꞌia Matiu, ꞌa heinagu naꞌi dorani tatauꞌaro ana. Mia Jisas ꞌa oꞌani ꞌinia, “ꞌOi boi suriau ꞌonaai rongoiusuri agua.” ꞌIa Matiu ꞌa ura araꞌa ma suriaꞌa.
MAT.9.10	Mia Jisas mana rongoiusuri anaꞌi rau ngau naꞌi ruma ana Matiu. ꞌA ragoi sae haꞌatakisi mana sae taꞌaꞌi narau ngau beiraau. 
MAT.9.11	Ma taraꞌi Farisei rau reꞌiai haua oꞌasi ana Jisas marau songaꞌiniraauꞌa i rongoiusuri anaꞌia Jisas oꞌani, “Ni ꞌuaana na Haꞌausuri amoou ꞌa ngau ꞌinia beiraaui sae ha-haꞌatakisi mana sae taꞌaꞌisi?”
MAT.9.12	Mia Jisas ꞌa rongoa ma oꞌani ꞌiniraau, “Na sae nara goro moi abedi ra bwaꞌi rabasiai heiꞌaꞌauhi baaniai sae na matai haꞌagorohiꞌi daoha, me ꞌiraau moi nei nara daoha nara rabasiai heiꞌaꞌauhi. 
MAT.9.13	ꞌA oꞌasi roꞌu, ꞌinau boi naꞌi marewana, aiꞌa do ꞌanai ꞌaꞌauhiraaui noni odo-odo, maꞌata ꞌau boi ꞌanai ꞌaꞌauhiraaui noni ora-oraꞌa. Moi ꞌari mamoi sibaniai ꞌadoꞌado anai usu-usu naꞌi Usu-usu Maea na oꞌani, ‘ꞌE taꞌi maho na ororiu domoi haua, naasi goro ꞌiniraaui nata sae. Ni mahosi ꞌa ororiu diꞌuꞌi hoꞌasi namou haaꞌi tanaau.’ ”
MAT.9.14	ꞌIraaui rongoiusuri anaꞌia Jon Bwareomaea rau boi beia Jisas marau songaꞌinia oꞌani, “ꞌIꞌameu miraaui Farisei meu matai haꞌariritaꞌi ngau. Ni ꞌuaana na rongoiusuri amuꞌi rau aiꞌa haua oꞌasi ꞌinia?”
MAT.9.15	Mia Jisas ꞌa aramiraau oꞌani, “ꞌA ꞌua? Mou ꞌadomaꞌinia do ꞌiraaui nei ra awa naꞌi rongo-ni-haꞌiwai rai ahutotou naꞌi ꞌoha na awa beiraau a moꞌo ra haꞌahaꞌiwaia? ꞌAbwaꞌi! Maꞌata naꞌi ꞌoha rai waiai nei nara haꞌahaꞌiwaia baaniraau, ma raigui matai nuga ngau ahoꞌita.
MAT.9.16	“ꞌAbwaꞌi nei nai haa ta maakari bwana haoru ꞌanai tai bwarasiai dora na maakari naꞌi bwana bwani. ꞌOnaa ꞌai haua oꞌasi, naꞌi ꞌoha raigui wasiai bwanasi, na maakari bwana haorusi ꞌai niniro, mai hauaꞌa ta kae maakari nai raha diꞌu roꞌu wou naꞌi bwana bwanisi. ꞌInia na maakari bwana haoru aiꞌa taꞌisada beiai bwana bwani.
MAT.9.17	“Nata mareho roꞌu, ꞌabwaꞌi nei nai matai nuga waen haoru suriꞌi bei uri-uri mwamwaa bwani, ꞌinia na bei bwani ra bwane ꞌaꞌasi. Naꞌi ꞌoha na waen haoru ꞌai suꞌu, na bei bwani rai pusu. Naasi mana waen rai ahe gataꞌiniꞌi, mana bei rai maakari taꞌaꞌi. Na waen haoru rai nigaꞌi maꞌata naꞌi bei haoru mararui awa goro hako.”
MAT.9.18	Naꞌi ꞌoha ꞌia Jisas ꞌa mamaani mau, ꞌe saemaua adaaui Jiu na boi ma topiraꞌi ruru bwarasia Jisas ma oꞌani ꞌinia, “Gare urao agua ꞌa buraꞌi mae moi. ꞌOi boi karohia maai tahi ahoꞌi.”
MAT.9.19	Mia Jisas mana rongoiusuri anaꞌi rau ura araꞌa marau suriai saesi. 
MAT.9.20	Maꞌe urao na toꞌiai ꞌabu raha suriai taꞌi tangahurui harisi mana rua na awa roꞌu naꞌi ꞌohasi. ꞌA ꞌariwou naꞌi murina Jisas ma karohia wou naꞌi gaonai toꞌoni tewa ana Jisas. 
MAT.9.21	ꞌA ꞌiraraa haaria do ꞌonaa ꞌai karohia moi naꞌi toꞌoni ana Jisas ma ꞌa gaꞌi goro ahoꞌi baaniai daoha na toꞌiasi.
MAT.9.22	Mia Jisas ꞌa rihotaꞌi ma oꞌani ꞌinia, “Ina, ꞌoi waꞌewaꞌe. Na hinihinimu na haꞌagorohiꞌo ahoꞌi.” Naꞌi mau i ꞌohasi mana uraosi ꞌa goroꞌa.
MAT.9.23	Naꞌi ꞌoha nagu siri a Jisas naꞌi ruma anai saemaua adaaui Jiu ani, ꞌa reꞌiraaui sae ra adaꞌimae ra ago-ago mara rongo raha ma raꞌi nei nara uuhiꞌi gana suriꞌi ꞌau ꞌini ahutotou. 
MAT.9.24	Ma oꞌani ꞌiniraau, “Moi huraꞌa baaniai ruma! I gare uraosi ꞌa aiꞌa mae, ꞌiia ꞌa mauru moi.” Miraau daꞌataꞌinia. 
MAT.9.25	ꞌOha rau haꞌa-taariraau hako huraꞌa, ꞌia Jisas ꞌa siri wou naꞌi ahii anai garesi ma dau naꞌi rimana ma haꞌa-urataꞌea araꞌa. 
MAT.9.26	Naꞌi muri na taroha ꞌa ꞌadarara ꞌari suriai dorasi.
MAT.9.27	Naꞌi ꞌoha ꞌia Jisas ꞌa hano baaniai dorasi ꞌe rua sae kuru raru suria, raru awaawara oꞌani, “Pwirana Deved, ꞌoi arunga taꞌahimiria maꞌoi ꞌaꞌauhimiria.”
MAT.9.28	Naꞌi ꞌoha na siri ruma, raru siri suria ma songaꞌinirarua oꞌani, “ꞌA ꞌua? Muru hinihini do ꞌinau ꞌau matai haꞌa-wanawanaꞌamurua?”
MAT.9.28	Ma raru haꞌatee oꞌani, “Araha, miri hinihini.”
MAT.9.29	Ma dau wou suriꞌi maadaruꞌi ma oꞌani, “Suriai hinihini amurua, murui goroꞌa.” 
MAT.9.30	Ma raru taraawaꞌa wanawanaꞌa. Mia Jisas ꞌa haꞌabasurarua wetewete oꞌani, “Murui abui maaniai mahosi tanaa ta sae.” 
MAT.9.31	Me raru ꞌari nararu tarohaꞌinia Jisas ꞌari suria hakoi dorasi.
MAT.9.32	Aiꞌa orea mau huraꞌa adarua i rua sae kurusi mara waia roꞌu mai tanaa Jisas sae na baanguu, ꞌinia ꞌa sirihia i adaro. 
MAT.9.33	Mia Jisas ꞌa taaria i adaro huraꞌa baania mana saesi ꞌa taraawaꞌa ha-hadahada ahoꞌi roꞌu. ꞌIraaui noni hunga rau heimwaotaꞌi marau oꞌani, “Taraawaꞌa mau mai, aiꞌa ta maho oꞌani nai toꞌo naꞌi Israel.”
MAT.9.34	Miraaui Farisei rau oꞌani, “I mwaeraha adaaui adaro na haua tanaa i mena ꞌanai taariraau huraꞌai adaro.”
MAT.9.35	ꞌIa Jisas ꞌa ꞌari suriꞌi ꞌomaa raha mana gere ꞌomaa naꞌi dorasi ꞌanai haꞌausuriraaui sae suriꞌi rumani haꞌarahesi, ma tarohaꞌinia tanaraaui Taroha Goro ꞌiniai heimarungi ana God, mana haꞌagorohiꞌi ahoꞌi sae nara toꞌiraaui mwani taraani daoha mana riunga heꞌeteꞌi hairiu. 
MAT.9.36	ꞌOha na reꞌiraaui inoni hunga ꞌa ahu taꞌahiraau, ꞌinia rau awa haꞌarohaꞌa marau ꞌome haꞌataꞌataꞌahi ꞌonaai siip nara aiꞌa toꞌo sae ꞌanai ꞌomesuriꞌi. 
MAT.9.37	Mia Jisas ꞌa oꞌani ꞌiniraaui rongoiusuri anaꞌi, “Na nei nara haꞌaagau ꞌanai hinihiniau ra rago diꞌuꞌa ꞌonaai mwane hua nara mauaꞌa suriꞌi hasiꞌei. Mara aiꞌa rago i nei ꞌanai husiꞌi. 
MAT.9.38	Naasi, moi haꞌarahesi tanaa God maai haꞌataariꞌi huraꞌa taraꞌi mwane sae tatauꞌaro ꞌanai ꞌaꞌau naꞌi mou hasiꞌeisi.”
MAT.10.1	ꞌIa Jisas ꞌa soi goniraaui taꞌi tangahuru mana rua rongoiusuri ma haua tanaraaui mena ꞌanai taari adaro mana haꞌagorohiꞌi ahoꞌi nei na sadoira i mwani daoha mana riunga heꞌeteꞌi hairiu. 
MAT.10.2	Nara ꞌini atadaaꞌi taꞌi tangahuru mana rua haꞌataari:
MAT.10.2	ꞌIa Saemon, nata atana ꞌia Pita,
MAT.10.2	mea doꞌorana ꞌia Andru,
MAT.10.2	ꞌia Jems mea Jon, rua gare anaꞌia Sebedi.
MAT.10.3	ꞌIa Pilip,
MAT.10.3	ꞌia Batolomiu,
MAT.10.3	ꞌia Tomas,
MAT.10.3	ꞌia Matiu i sae na ha-haꞌatakisi,
MAT.10.3	ꞌia Jems garena Alfias,
MAT.10.3	ꞌia Tadias,
MAT.10.4	ꞌia Saemon baaniai ruruha narau raba taaria huraꞌai heimarungi adaaui Rom,
MAT.10.4	mea Jiudas Iskariot, ꞌia moꞌo na usuhaꞌinia Jisas tanaraaui maeronganaꞌi.
MAT.10.5	Naꞌi ꞌoha ꞌia Jisas ꞌa haꞌaagau ꞌanai haꞌa-taariraau huraꞌai taꞌi tangahuru mana rua haꞌataari, ꞌa heiatengaꞌi oꞌani tanaraau, “ꞌOha moi huraꞌa ꞌanai ꞌari ꞌanai tauꞌaro, moi abui taha suriꞌi ꞌomaa adaaꞌi Samaria mei beiraaui nei ra aiꞌa Jiu. 
MAT.10.6	Moi ꞌari moi beiraaui saenai Israel narau ꞌonaai siip ra teha baaniai ꞌomesuri siip. 
MAT.10.7	ꞌOha moi huraꞌa, moi maania doni heimarungi ana God na awa naꞌi aro ꞌa gaarangiꞌa. 
MAT.10.8	Moi haꞌagorohiꞌi ahoꞌi nei ra daoha maꞌua nei ra lepa. Moi taari adaro baanirai sae mamoi haꞌatahiꞌi ahoꞌi nei ra mae. ꞌInau ꞌau hisu dadaraꞌa tanaꞌamou ꞌiniꞌi mareho ꞌisi, naasi moi hisu ahoꞌi dadaraꞌa roꞌu tanaraaui noni.
MAT.10.9+MAT.10.10	“I sae ra tauꞌaro ꞌa arari dorai tagumaꞌiniraau ꞌiniai tauꞌaro adaau. Naasi ꞌoha moi hano, moi abu waiwai haꞌa maꞌua anga ni ꞌaariha maꞌua sandol maꞌua ꞌaꞌabi maꞌua do ta bwana roꞌu. 
MAT.10.11	ꞌOha moi ada ta ꞌomaa moi siba ꞌinia ta sae goro nai haꞌa-awahiꞌamou naꞌi ruma ana. Moi awa beia tari ꞌoha moi hano baaniai ꞌomaasi. 
MAT.10.12	ꞌOha moi ꞌari ta ruma, moi haꞌatee oꞌani, ‘Gooroha ana God ꞌai awa beiꞌamou.’ 
MAT.10.13	ꞌOnaa ꞌiraaui rumasi rai haꞌamaotoꞌamou, ꞌia God ꞌai haꞌagorohiraau, ma ꞌonaa rai ꞌitamou ma bwaꞌi haꞌagorohiraauꞌa. 
MAT.10.14	ꞌOnaa ꞌe ꞌomaa na aiꞌa raba haꞌamaotoꞌamou, maꞌua aiꞌa raba rongoꞌi heitarohaꞌi amoou, moi tarohiꞌi kahua baaniꞌi uwamooꞌi mamoi hano baaniai ꞌomaasi. Naasi ꞌe haꞌabasu tanaraau doꞌia God ꞌai haꞌa-mamaꞌairaau. 
MAT.10.15	Wai ꞌunua haꞌa-momori tanaꞌamou, naꞌi madoraa ni hihiiri, haꞌa-mamaꞌai nai haua God tanaai ꞌomaasi ꞌai taꞌaa diꞌu baaniai haꞌa-mamaꞌai nai haua tanaraaui Sodom mana Gomora.”
MAT.10.16	Mia Jisas ꞌa haꞌatee oꞌani, “Moi ꞌomeꞌome goro, suria ꞌiꞌamou mou ꞌonaaiꞌi siip nau haꞌataariꞌi huraꞌa naꞌi ꞌuruhadi misu hahairete. Naasi moi hihinanoꞌa ꞌonaai mwaa mamoi manego ꞌonaai waibora. 
MAT.10.17	Moi ꞌomeꞌome goro, ꞌinia taraꞌi nei rai waiꞌamou ꞌanai ꞌiꞌiꞌamou marai rohorohoꞌamou suriꞌi rumani haꞌarahesi adaaꞌi. 
MAT.10.18	Suria ꞌiꞌamou raꞌi rongoiusuri aguꞌi, rai waiꞌamou tanaraaui Primia mana Mwaeraha ꞌanai hiiriꞌamou. Naasi ꞌoha goro amoou ꞌanai tarohaꞌinia huraꞌa i Taroha Goro tanaraau mei tanarai nei ra aiꞌa Jiu. 
MAT.10.19	Naꞌi ꞌoha rai waiꞌamou ꞌanai hiiriꞌamou, moi abui ꞌadomaꞌi raha ꞌiniai taha moi maaniꞌi, ꞌinia moi ꞌiraraai taha moi maaniꞌi naꞌi madoraasi. 
MAT.10.20	Na maho na moi maaniꞌi, aiꞌa ꞌadoꞌadomooꞌi haarimoou mei baaniai Hiꞌona Maea nai haꞌataaria mai a Amamoou.
MAT.10.21	“Naꞌi ꞌohasi, sae rai usuhaꞌiniꞌi doꞌoradaaꞌi mana gare adaaꞌi nara hinihiniau tanaraaui nei nara raba haꞌamaesiraau. Mana gare rai haꞌimae beiꞌi amadaaꞌi mana inadaaꞌi marai usuhaꞌiniraau roꞌu tanaraaui nei rai haꞌamaesiraau. 
MAT.10.22	ꞌIraaui noni rai ꞌutaiꞌamou, suria ꞌiꞌamou raꞌi rongoiusuri aguꞌi. Ma ꞌonaa moi ura baabau tari haꞌahakonai madoraa taꞌaasi, moigu daua namooui tahi tarau. 
MAT.10.23	ꞌOnaa rai nora taꞌaiꞌamou ta ꞌomaa, moi ꞌeba ꞌari naꞌi nata ꞌomaa. Wai ꞌunua haꞌa-momori tanaꞌamou, mou bwaꞌi ada hako mau suriꞌi ꞌomaani Israel minau Garei Inoni wai ahoꞌiꞌa mai.
MAT.10.24	“Ni rongoiusuri ꞌa bwaꞌi ahaaha diꞌuai haꞌausuri ana, mana sae tatauꞌaro ꞌabwaꞌi ahaaha diꞌuai bwauodo ana. 
MAT.10.25	ꞌA arari do ni rongoiusuri ꞌai awa ꞌonaaia moi haꞌausuri ana, mana sae tatauꞌaro ꞌai awa ꞌonaaia moia moꞌo na bwauodo ꞌinia. ꞌInau ꞌau ꞌonaai bwauodonai ruma miꞌamou moi ꞌonaai nei nara awa naꞌi ruma agua. Naasi ꞌonaa rai ꞌunuau ꞌiniai Mwaeraha adaaui adaro,
MAT.10.26	“Moi abui mamaaꞌusiraaui nei narau raba haꞌa-mamaꞌaiꞌamou. ꞌInia mwane maho hako narau awa bainihu suriꞌi tahingadaaꞌi mana taha narau giruꞌi, rai haꞌataꞌiniꞌi huraꞌa. 
MAT.10.27	Na tarana naasi, maho nau maaniꞌi tanaꞌamou haariꞌamou, moi maaniꞌi huraꞌa tanaraau hakoi mwani sae. 
MAT.10.28	Moi abui mamaaꞌusiraaui sae, ꞌinia ꞌiraaui sae ra matai haꞌamaesia moi abemu, mara bwaꞌi matai haꞌamaesiai aungamu. Moi mamaaꞌusia moia God na matai haꞌa-mamaꞌaiai abemu mana aungamu naꞌi dora ni haꞌa-mamaꞌai. 
MAT.10.29	ꞌA ꞌua? Mou ꞌiraraai rua gere manu nara raongaꞌi taꞌi sereni moi ꞌiniꞌi naꞌi maketi? Reiꞌuaa nara hori mwadaꞌu oꞌasi, ma ꞌabwaꞌi ta nei ꞌai mae ꞌonaa Amamoou ꞌa bwaꞌi ꞌirisia oꞌasi. 
MAT.10.30+MAT.10.31	Naasi moi abui mamaaꞌu, ꞌinia ꞌiꞌamou namou ororiu diꞌuꞌi mwani manu rago. Na reiꞌuaa warihu suriꞌi bwaumooꞌi, ꞌia God ꞌa udumaꞌiniꞌi hako.”
MAT.10.32	“ꞌIa tei nai haꞌarangasia tanaraaui sae do ꞌiia ꞌe rongoiusuri agua, ꞌinau roꞌu wai haꞌarangasia tanaa Amagu araꞌai aro doꞌiia ꞌe rongoiusuri agua. 
MAT.10.33	Ma ꞌonaa ꞌiatei nai gagataꞌiniau, ꞌinau wai gagataꞌinia oꞌasi roꞌu naꞌi maana Amagu naꞌi aro.”
MAT.10.34	“Moi abui ꞌadomaꞌinia do ꞌinau ꞌau boi ꞌanai haꞌa-awagorohiraau goni inoni naꞌi marewana. Aiꞌa! Nau waa mai heihoa. 
MAT.10.35	ꞌAu boi ꞌanai haꞌahaihoai gare mwane beia amana, mana gare urao beia inana, mana urao haꞌiwai beiai hungona. 
MAT.10.36	Haꞌamomori, huunai maerongamu ꞌe sae moi naꞌi ruma amua. 
MAT.10.37	ꞌOnaa ꞌo taꞌahia amamu maꞌua inamu, maꞌua gare mwane amua maꞌua gare urao amua diꞌuau, ꞌo aiꞌa arari ꞌanai haꞌi rongoiusuri agua. 
MAT.10.38	ꞌOnaa ꞌo bwaꞌi suruꞌiai dadaahoro amua,
MAT.10.39	ꞌOnaa ꞌo raba dau baabau naꞌi tahingamu naꞌi marewanani, ꞌo bwaꞌi dauai huunai tahi. Ma ꞌonaa ꞌoi mwaꞌemwaꞌe ꞌanai haꞌa-aiꞌaai tahingamu ꞌiniau, ꞌoi sadoiai huunai tahi.”
MAT.10.40	“ꞌIatei na haꞌamaotoꞌamou, ꞌa ꞌonaa doꞌa haꞌamaotoau roꞌu. Mia tei na haꞌamaotoau, ꞌa ꞌonaa doꞌa haꞌamaotoa roꞌu a moꞌo na haꞌataariau mai. 
MAT.10.41	ꞌIatei na haꞌamaotoai rarabea ꞌinia ꞌa ꞌiraraa doꞌe rarabea, ꞌai daua nana i taꞌi heitahari na ꞌia God ꞌai haua tanarai rarabea. Mia tei na haꞌamaotoai sae odo-odo ꞌinia ꞌa ꞌiraraa doꞌe sae odo-odo, ꞌai daua nana i taꞌi heitahari na ꞌia God ꞌai haua tanarai sae odo-odo. 
MAT.10.42	ꞌIa tei nai haua moi ta panikeni wai wauni tanaa ta nei ꞌiniraaui nei narau suriau nara ꞌadomaꞌi heiheiraau, ꞌia God ꞌai taharia.”
MAT.11.1	ꞌOha ꞌia Jisas ꞌa heiatengaꞌi hako tanaraaui taꞌi tangahuru mana rua rongoiusuri ana, ꞌa hano ma haꞌausuri ma heitarohaꞌi suriꞌi ꞌomaa gaarangiai dorasi.
MAT.11.2	Naꞌi ꞌohasi, ꞌia Jon Bwareomaea ꞌa awa naꞌi rumanihoꞌo ma rongo tarohanai Haꞌatahi. Ma haꞌa-taariraau ꞌari taraꞌi rongoiusuri anaꞌi beia Jisas 
MAT.11.3	marau songaꞌinia Jisas oꞌani, “Iꞌoe naasi nei nara ꞌunua doꞌai boi ꞌanai haꞌatahiꞌameu, maꞌuasi ꞌe nei heꞌeteꞌi namei mamasia roꞌu mau?”
MAT.11.4	Mia Jisas ꞌa oꞌani, “Moi ahoꞌi ꞌari mamoi ꞌunuꞌi tanaa Jon i mareho namou rongoꞌi mana mareho namou ꞌomesiꞌi nau haaꞌi. 
MAT.11.5	Nei ra kuru ra wanawanaꞌa, nei ra pwaki ra hahanoꞌa, nei nara lepa ra goro ahoꞌi, nei ra pwarongo ra rongorongoꞌa, na nei ra mae ra surutaꞌe ahoꞌi baaniai mae, miraaui pohara ra bahurongoai Taroha Goro. 
MAT.11.6	ꞌIa God ꞌai haꞌagorohiai nei na ꞌomesiꞌi mareho nau haaꞌi, ma aiꞌa ꞌadomaꞌi heiruaruaꞌa ꞌiniau.”
MAT.11.7	ꞌOha ꞌiraaui rongoiusuri anaꞌia Jon rau hanoꞌa, ꞌia Jisas ꞌa taraawaꞌai maania Jon tanaraaui sae rago. ꞌA oꞌani, “ꞌA ꞌua? Naꞌi ꞌoha namou ꞌari naꞌi dora mangasara ꞌanai bahurongoa Jon, ꞌe taha namou ꞌadomaꞌinia domoi ꞌomesia? ꞌE sae na orisia tarau i ꞌadomaꞌina ꞌonaai ade na gegewao? 
MAT.11.8	ꞌA ꞌua? ꞌE sae heꞌua namou huraꞌa ꞌanai reꞌia? ꞌE sae na siri suriꞌi bwana ꞌome goro? Na sae ra siri suriꞌi bwana oꞌasi, ra awa suriꞌi ruma adaaꞌi mwaeraha, aiꞌa suriꞌi dora mangasara. 
MAT.11.9	Maꞌe tahata namou huraꞌa ꞌanai ꞌomesia naꞌi dora mangasara? ꞌE rarabea? Haꞌamomori, ꞌe rarabea, maꞌata ꞌiia aiꞌa doꞌe rarabea moi. 
MAT.11.10	ꞌIa Jon naasi nei na ꞌia God na tarohaꞌi ꞌabaia oꞌani naꞌi Usu-usu Maea,
MAT.11.10	‘Nau wai haꞌataaria wou i noni heitarohaꞌi agua naꞌi naꞌo ꞌiniꞌo,
MAT.11.10	ꞌiia nai haꞌaagauraaui noni ꞌanai boi amua.’
MAT.11.11	“Wai ꞌunua haꞌa-momori tanaꞌamou, ꞌia Jon naasi na ororiu diꞌuꞌi hakoi mwane inoni nara huta mai naꞌi marewanani. Maꞌata, namoiwou ta sae na aiꞌa taraa ororiu na awa naꞌi heimarungi ana God araꞌai aro, ꞌa ororiu diꞌua Jon Bwareomaea. 
MAT.11.12	Taraawaꞌa naꞌi madoraa na heitarohaꞌi a Jon tari ꞌohani ra rago i nei ra bonasia diꞌu dorai siri naꞌi heimarungi ana God. 
MAT.11.13	I buka ra usuꞌi Rarabea mana Ringe anaꞌia Moses ra mamaani ngaꞌiniai taha ra toꞌo tari naꞌi madoraa ana Jon. 
MAT.11.14	Ma ꞌonaa mou hinihiniꞌi mamaani ꞌisi, ꞌia Jon naasia Elaija, i rarabea namou mamasia ꞌanai boi ahoꞌi taꞌoha. 
MAT.11.15	Tei na toꞌo karinga ꞌanai rongo, ꞌai bahurongoa mai aidangi tarihana.
MAT.11.16	“ꞌE taha nawai heihaꞌauu ꞌinia nai taꞌisada beiraaui noni nai ꞌohani? ꞌIraau rau ꞌonaaiꞌi gare hahaꞌariaria nara hainonora naꞌi dorani maketi. ꞌE taꞌi ruruha nara awara oꞌani ꞌari tanaai nata ruruha, 
MAT.11.17	‘ꞌEi, meu uuhiꞌi gana ni hainonora mamou aiꞌa raba mao, mameu ganariꞌi gana ni heitori mamou aiꞌa raba angi.’ 
MAT.11.18	ꞌIꞌamou mou ha-haꞌariaria oꞌasi roꞌu! ꞌOha na boia Jon ꞌa aiꞌa gonohiꞌi waen ma matai haꞌariritaꞌi ngau mamou ꞌunua do ꞌe adaro na bwaunia. 
MAT.11.19	Ma naꞌi ꞌoha nau boi, Garei Inoni, mou reꞌia do ꞌau matai gono waen mau matai ngaungau, mamou ꞌunua doꞌau ngangauraꞌa mau bweu ꞌini gonohiai waen, ma do ꞌinau ꞌe saegoro adaaui inoni ha-haꞌatakisi miraaui inoni taꞌaꞌi. Maꞌata, na awaha odo-odo adaaꞌi nei narau hinihiniꞌi haꞌausuringaꞌi amiria Jon ꞌai haꞌataꞌinia huraꞌai madoma nara haaꞌi haꞌausuringaꞌi ꞌisi.”
MAT.11.20	Suriꞌi ꞌomaa na ꞌia Jisas ꞌa haaꞌi ei mwani haꞌabuꞌoahu rago, ꞌiraaui sae ra aiꞌa rihosi baaniꞌi herengadaaꞌi nara aiꞌa goro. ꞌOha ꞌia Jisas ꞌa aidangisia oꞌasi, ꞌa taesuꞌa i ahuna ma haꞌatee oꞌani, 
MAT.11.21	“ꞌIꞌamoui Koresin miꞌamoui Betsaeda, ꞌai taꞌaa diꞌu tanaꞌamou! ꞌOnaa haꞌabuꞌoahu nau haaꞌi tanaꞌamou ra gaꞌi haaꞌi tanaraaui sae taꞌaꞌi naꞌi ꞌomaai Taea mei Saedon, rau gaꞌi bwane rihosi orea mau tanaa God. Ra gaꞌi bwane hoꞌosiꞌi bwana doꞌodoꞌoꞌa mana nuga dohu ꞌadaꞌi bwaudaaꞌi ꞌanai haꞌataꞌinia do rau ahutotou ꞌiniꞌi ora-oraꞌa adaaꞌi. 
MAT.11.22	Wai ꞌunua tanaꞌamou, naꞌi ꞌoha na ꞌia God ꞌai hiiriraaui noni hako, na haꞌa-mamaꞌai nai haua tanaꞌamou ꞌai diꞌua roꞌu wou i haꞌa-mamaꞌai nai haua tanaraaui Taea mei Saedon.
MAT.11.23	“Miꞌamoui Kapaniam, mou ꞌadomaꞌinia doꞌia God ꞌai waiꞌamou araꞌai aro ꞌanai haꞌa-ahaahaꞌamou? ꞌA bwaꞌi! ꞌIia ꞌai gaasiꞌamou auru naꞌi ꞌeu naꞌi dora ni rongomaataꞌi. ꞌOnaa haꞌabuꞌoahu nau haaꞌi tanaꞌamou ra gaꞌi haaꞌi tanaraaui sae taꞌaꞌi naꞌi Sodom, i ꞌomaasi ꞌa gaꞌi ura mau tari naꞌi dangini. 
MAT.11.24	Naasi wai ꞌunua tanaꞌamou, naꞌi dangi ni hihiiri, ꞌi haꞌa-mamaꞌai God nai haua tanaꞌamou ꞌai diꞌua roꞌu wou i haꞌa-mamaꞌai nai haua tanaraaui saenai Sodom.”
MAT.11.25	Naꞌi ꞌohasi ꞌia Jisas ꞌa haꞌatee oꞌani, “Ama, iꞌoe naꞌo marungiai aro mana ano. ꞌAu haꞌatee haꞌagorohiꞌo suria ꞌo giruꞌi mareho ꞌisi taꞌiniraaui nei nara madoma mara aidangi, maꞌo haꞌataꞌiniꞌi tanaraaui nei ꞌini nara ꞌonaai gare. 
MAT.11.26	ꞌIo Ama, ꞌa oꞌasi ꞌinia naasi huunai heiꞌirisimu.”
MAT.11.27	Ma oꞌani roꞌu, “Na mwane mareho hako ꞌia amagu ꞌa hauꞌi hako tanaau. Aiꞌa tanei nai huunai aidangisiai garena God, me ꞌiia moia Amagu. Ma aiꞌa tanei nai huunai aidangisiai Ama, maꞌata ꞌiia moi garena, miraaui nei na ꞌinau ꞌau sigihiraau ꞌanai haꞌa-aidangisiraau ꞌinia.
MAT.11.28	“ꞌIꞌamoui nei namou waiꞌateꞌa mamou magare ꞌiniai suriꞌi amooꞌi mareho nara haꞌahihiꞌamou ꞌiniꞌi, moi boi beiau mawai haꞌa-mamaroꞌamou. 
MAT.11.29	Moi araisuriꞌi Haꞌatora aguꞌi minau wai haꞌausuriꞌamou, ꞌinia ꞌinau ꞌau manego mawai ꞌabengaꞌi beiꞌamou. Moi matai mamaro, 
MAT.11.30	ꞌinia ni Haꞌatora aguꞌi rai ꞌaꞌauhiꞌamou mara aiꞌa hihiꞌa.”
MAT.12.1	Naꞌi dangi ni mamaro ꞌia Jisas mana rongoiusuri anaꞌi rau tahahoro naꞌi ꞌubutadi mou wiit. ꞌIraaui rongoiusuri rau rahiꞌi taraꞌi kora marau ngaaꞌi ꞌinia rau hioro. 
MAT.12.2	Taraꞌi nei ꞌiniraaui Farisei rau reꞌiraau marau oꞌani ꞌinia Jisas, “ꞌEi! ꞌIraau rongoiusuri amuꞌi rau gaꞌi bwaꞌi husiꞌi wiit ꞌisi. Na Ringe anaꞌia Moses ꞌa haꞌaabuai tauꞌaro naꞌi dangi ni mamaro!”
MAT.12.3	Mia Jisas ꞌa haꞌatee oꞌani, “ꞌA ꞌua? Mou aiꞌa ꞌohaꞌiniai mamaani ꞌinia Mwaeraha Deved mana nei rau taꞌi hano naꞌi ꞌoha narau hioro? 
MAT.12.4	ꞌIa Deved ꞌa siri naꞌi Ruma Maea Saira ana God marau ngaai bredi nara haꞌamaeaa. Na bredi ꞌisi ꞌiraau moi Piriisi narau gaꞌi matai ngaaꞌi. Naasi rau horosia roꞌu i Ringe mia God ꞌa aiꞌa taesuꞌa ꞌadaau. 
MAT.12.5	ꞌA ꞌua? ꞌIꞌamou mou aiꞌa ꞌohaꞌinia naꞌi Ringe anaꞌia Moses do ꞌiraaui Piriisi ra matai tauꞌaro moi naꞌi dangi ni mamaro? Reiꞌuaa narau haua oꞌasi, ma aiꞌa ta sae nai ꞌunua dorau taritariꞌa. 
MAT.12.6	Mawai ꞌunua tanaꞌamou, ꞌe taꞌi maho na ororiu diꞌuai Ruma Maea na awaꞌa. 
MAT.12.7	ꞌIꞌamou mou aiꞌa ꞌiraraai huunai ꞌadoꞌado ꞌanai maho ra maaniai naꞌi Usu-usu Maea ꞌoha ra oꞌani, ‘Reiꞌuaa namou bwaꞌi suu hoꞌasi tanaau ma goro moi. Maho moi nau rabasia domoi haua, naasi goro ꞌiniraaui sae.’
MAT.12.8	Hoita naasi, ꞌinau na Garei Inoni, nau matai ꞌunuꞌi maho ꞌiraaui sae ra matai haaꞌi naꞌi dangi ni mamaro, ꞌinia ꞌinau naasi Araha ꞌanai dangi ni mamaro.”
MAT.12.9	ꞌIa Jisas ꞌa hano baaniai dorasi ma siri naꞌi rumani haꞌarahesi adaaui Jiu. 
MAT.12.10	ꞌA sadoia ei sae na rima mae. Taraꞌi Farisei rau raba sadoia ta maho ꞌanai subunia Jisas ꞌinia. Naasi rau songaꞌinia oꞌani, “ꞌA ꞌua? ꞌA odo-odo moi naꞌi Ringe anaꞌia Moses ꞌanai haꞌagorohiꞌi ahoꞌi sae daoha naꞌi dangi ni mamaro?”
MAT.12.11	Mia Jisas ꞌa aramiraau oꞌani, “ꞌOnaa ꞌoi toꞌoraa ta taꞌi siip, mana siipisi ꞌai ahoda naꞌi waumu naꞌi dangi ni mamaro. ꞌA ꞌua? ꞌO bwaꞌi rahia taꞌeha? 
MAT.12.12	I sae ꞌa ororiu diꞌuai siip. Naasi ꞌa haꞌataꞌinia doni Ringe anaꞌia Moses ꞌa haꞌawategaau ꞌanai hauai maho na goro tanaai sae naꞌi dangi ni mamaro.” 
MAT.12.13	Mia Jisas ꞌa oꞌani ꞌiniai sae na rima mae, “ꞌOi tarangaꞌinia huraꞌai rimamu.” Ma tarangaꞌinia huraꞌa mana rimana ꞌa goro ahoꞌi ꞌonaai nata rima. 
MAT.12.14	Miraaui Farisei rau huraꞌa marau haai haꞌaradorado ꞌanai ngahu haꞌamaesia Jisas.
MAT.12.15	Naꞌi ꞌoha na ꞌia Jisas ꞌagu ꞌiraraai taha na ꞌiraaui Farisei rau ꞌadomaꞌinia ꞌinia, ma hanoꞌa baaniai dorasi. ꞌIraaui sae rago rau hano suria, ma haꞌagorohiraau hako ahoꞌi nei ra daoha. 
MAT.12.16	Maꞌata ꞌa haꞌa-aburaau dorai abui maania tanaa ta sae do ꞌiia ꞌiatei. 
MAT.12.17	ꞌA haua oꞌasi ma haꞌa-momoriꞌa i taha na ꞌunua Rarabea Aisaea oꞌani,
MAT.12.18	“Naani sae tatauꞌaro agua nau ꞌome sigihia,
MAT.12.18	ꞌau taꞌahia mau waꞌewaꞌe ꞌinia.
MAT.12.18	Wai haua tanaai Hiꞌona Maea agua,
MAT.12.18	maꞌai tarohaꞌinia tanaraaui sae suriꞌi ꞌado marau i hihiiri odo-odo nawai haua.
MAT.12.19	ꞌIia ꞌa bwaꞌi heitohetohe ma bwaꞌi awaawara,
MAT.12.19	ma bwaꞌi haꞌatee raha suriꞌi tara.
MAT.12.20	ꞌA bwaꞌi raesiai ade na mwaꞌoꞌo
MAT.12.20	ma bwaꞌi kuruiai raita na gaarangi kuru.
MAT.12.20	ꞌAi haua oꞌasi tari ꞌoha ꞌai haꞌahehoa hako i taꞌaa.
MAT.12.21	ꞌIraau hakoi saenai marewana rai wana tanaa ꞌanai haꞌatahiraau.”
MAT.12.22	Taraꞌi sae ra waa mai tanaa Jisas sae na kuru ma baanguu ꞌinia ꞌe adaro na bwaunia. ꞌIa Jisas ꞌa haꞌagorohia ahoꞌi saesi mana saesi ꞌa taraawaꞌa ha-haꞌatee ma ꞌomeꞌome ahoꞌi roꞌu. 
MAT.12.23	ꞌIraaui sae rago rau heimwaotaꞌi ꞌinia, marau heisosongaꞌi oꞌani, “Romwane, ꞌiiaꞌa gasi naani Haꞌatahi nai huraꞌa mai baaniai burungana Mwaeraha Deved?”
MAT.12.24	ꞌOha ꞌiraaui Farisei rau rongoa, rau haꞌatee oꞌani, “ꞌIia ꞌa taariꞌi huraꞌai adaro ꞌiniai mena ana Saetan,
MAT.12.25	ꞌIa Jisas ꞌa ꞌiraraai ꞌadomaꞌidaau ma oꞌani ꞌiniraau, “ꞌOnaa ꞌe kantri na ꞌiraaui inoni rai heiꞌoi hairiu, na kantrisi ꞌai aiꞌaa. Ma ꞌonaa ꞌe ꞌomaa maꞌua ꞌe ruruha naꞌi ruma narai awa heheihoaꞌa moi, i ꞌomaasi maꞌua ruruhasi ꞌa bwaꞌi ura. 
MAT.12.26	Naasi ꞌonaa ꞌia Saetan na haua tanaaui mena ꞌanai taari adaro ma ꞌanai haꞌataꞌaiai ruruha ana haaria, ni ruruha ana ꞌai hako raurau moi. 
MAT.12.27	Hoita, ma ꞌonaa na gaꞌi haꞌa-momori do ꞌinau taari adaro huraꞌa ꞌiniai mena ana Saetan, mana mena ana tei na ꞌiraaui rongoiusuri amooꞌi narau taari adaro ꞌinia? Ni mena roꞌu ana Saetan? Aiꞌa! ꞌIraaui rongoiusuri amooꞌi rau haua ꞌonaai haua agua, ma haꞌataꞌinia do ꞌiꞌamou mou taritariꞌa. 
MAT.12.28	Ma ꞌonaa nau taari adaro ꞌiniai mena ana Hiꞌona Maea na boi baania God ꞌa haꞌataꞌinia doni heimarungi ana God ꞌa tahaꞌa beiꞌamou.”
MAT.12.29	Mia Jisas ꞌa haua roꞌu i haꞌatee heihaꞌauu. ꞌA haꞌatee oꞌani, “ꞌOnaa ꞌe nei na raba taariꞌi huraꞌai adaro, i mena ana ꞌai wetewete maꞌataꞌa diꞌua Saetan. ꞌA ꞌonaai sae na raba sirihiai ruma anai sae wetewete ꞌanai haaꞌi mareho anaꞌi, ꞌai wetewete maꞌataꞌa diꞌua roꞌu i sae wetewetesi. Naasi ꞌaigu mwadaꞌu tanaa ꞌanai siri tosiai saesi, maigui haaꞌi bori anaꞌi.
MAT.12.30	“ꞌIatei na aiꞌa aba beiau, ꞌa haꞌimae beiau. Mia tei na aiꞌa ꞌaꞌauhiau ꞌanai waiꞌi inoni tanaa God, ꞌa adaraꞌiniraau inoni baania God.
MAT.12.31+MAT.12.32	“Mawai ꞌunua tanaꞌamou, mwane maho taꞌaꞌi naꞌo haaꞌi maꞌua ꞌunuꞌi ꞌia God ꞌa matai ꞌadomaꞌi nugasiꞌo moi ꞌiniꞌi. Reiꞌuaa na ꞌoi haꞌatee haꞌataꞌaiau i Garei Inoni ꞌa matai ꞌadomaꞌi nugasiꞌo roꞌu. Maꞌata ꞌonaa ꞌoi haꞌatee haꞌataꞌaiai Hiꞌona Maea, ꞌa bwaꞌi matai ꞌadomaꞌi nugasiꞌo mwadaꞌu, naꞌi ꞌohani manaꞌi ta ꞌoha roꞌu.”
MAT.12.33	“Mou gaꞌi ꞌiraraa doni hasiꞌei goro ꞌa haꞌi hua goro, mana hasiꞌei taꞌaa ꞌa haꞌi hua taꞌaa. ꞌO matai ꞌome ꞌiraraai hasiꞌei ꞌiniai huana. 
MAT.12.34	ꞌIꞌamoui mwane mwaa taꞌaꞌi! ꞌIniai taꞌaa diꞌu amoou, ꞌa bwara heꞌeteꞌi domoi ꞌunuꞌi taraꞌi maho goro. Ni ngoo naasi na haꞌarangasia huraꞌai taha na honu ꞌinia i raromanai noni. 
MAT.12.35	Ni sae goro ra huraꞌa mai mareho goro baaniai ngoona, suria ni raromana ꞌa honu ꞌiniai goro. Mana sae taꞌaa, ra huraꞌa mai mareho taꞌaꞌi baaniai ngoona, suria ni raromana ꞌa honu ꞌiniai taꞌaa. 
MAT.12.36	Wai ꞌunua tanaꞌamou, naꞌi dangi ni hihiiri ꞌia God ꞌai hiiriraau hakoi sae ꞌiniꞌi hadahadangadaaꞌi nara aiꞌa goro narau aiꞌa ꞌadomaꞌinia do ꞌai matai haꞌa arungataꞌaiai nata sae. 
MAT.12.37	ꞌOnaa ni hadahadangamu ꞌa goro, ꞌia God ꞌai ꞌunua do iꞌoe ꞌe sae odo-odo. Ma ꞌonaa na taꞌaa, ꞌiia ꞌai ꞌunua do iꞌoe ꞌe sae taꞌaa.”
MAT.12.38	Taraꞌi Farisei mana Haꞌausuri ꞌanai Ringe anaꞌia Moses rau oꞌani ꞌinia Jisas, “Haꞌausuri, ꞌiꞌameu meu rabasia doꞌoi haua tanaꞌameu ta haꞌabuꞌoahu.”
MAT.12.39	Mia Jisas ꞌa oꞌani ꞌiniraau, “ꞌIraaui inoni naꞌi ꞌohani rau taꞌaa diꞌu marau aiꞌa bonasia suria tarau a God. Rau raba ꞌomesiai haꞌabuꞌoahu magu ꞌa bwaꞌi nei nawai haua tanaraau. ꞌE taꞌi haꞌabuꞌoahu moi narai reꞌia, naasi haꞌabuꞌoahu ꞌonaaiai nei na toꞌo tanaa Rarabea Jona. 
MAT.12.40	ꞌIia ꞌa awa naꞌi ahunai kae iiꞌa suriai oru dangi mana oru rodo. ꞌInau, i Garei Inoni, wai oꞌasi roꞌu. Wai awa naꞌi hera suria ta oru dangi ma ta oru rodo roꞌu. 
MAT.12.41	Naꞌi dangi ni hihiiri, ꞌiraaui saeni Ninive rai ura araꞌa ꞌanai ꞌunua huraꞌa do ꞌiꞌamoui inoni ꞌohani mou taritariꞌa mora. ꞌInia naꞌi ꞌoha na ꞌia Jona ꞌa heitarohaꞌi tanaraau, ꞌiraau rau rihosi baaniꞌi ora-oraꞌa adaaꞌi. Mawai ꞌunua tanaꞌamou, ꞌe nei na ororiu diꞌua roꞌua Jona na atahaꞌa beiꞌamou, miꞌamou aiꞌa raba rihosi baaniꞌi ora-oraꞌa amooꞌi. 
MAT.12.42	Naꞌi dangi ni hihiiri, ni urao mwaeraha baaniai Shiba ꞌai ura araꞌa mai ꞌunua do ꞌiꞌamoui inoni ꞌohani mou taritariꞌa mora. ꞌInia reiꞌuaa na awa haꞌatau ꞌari nata aba ꞌiniai marewana, me ꞌiia ꞌa boi ꞌanai bahurongoꞌi mwane haꞌausuringaꞌi anaꞌia Mwaeraha Solomon. Minau wai ꞌunua tanaꞌamou, ꞌe nei na ororiu diꞌua roꞌua Solomon na atahaꞌa beiꞌamou mamou aiꞌa raba bahurongoa.”
MAT.12.43	Mia Jisas ꞌa oꞌani roꞌu, “Naꞌi ꞌoha na adaro ꞌa huraꞌa baaniai noni, ꞌiia ꞌa hano ꞌari suriai dora mangasara ꞌanai siba dorani mono. Ma ꞌonaa na bwaꞌi sadoia ta dora, 
MAT.12.44	ꞌiia ꞌaigui oꞌani ꞌinia haaria, ‘Wai ahoꞌi ꞌari mawai siri ahoꞌi naꞌi sae nau hano baania ani.’ Naꞌi ꞌoha na ahoꞌi wou ꞌa reꞌia dona tahinganai saesi ꞌa ꞌonaai ruma na bwaranga nara tatara ꞌorimaꞌinia goro mara nuga haꞌa-odoodoꞌi goroi mwane mareho naꞌi rarona. 
MAT.12.45	Naꞌi ꞌoha na ꞌomesia oꞌasi, ꞌagu ꞌari ꞌanai waia roꞌu mai beia i biu adaro narau taꞌaa diꞌu roꞌu wou baania. Naꞌi ꞌoha narau siri ꞌanai mono naꞌi raronai saesi, ni saesi ꞌa taꞌaa diꞌu roꞌu wou baaniai naꞌo. ꞌIꞌamou moi oꞌasi roꞌu, ꞌiꞌamoui sae taꞌaa naꞌi madoraani.”
MAT.12.46	ꞌOha ꞌia Jisas ꞌa mamaani mau tanaraaui sae rago, ꞌia inana miraaui doꞌoranaꞌi rau boi marau ura naꞌi abau ꞌomaa, ꞌinia rau raba hadahada beia Jisas. 
MAT.12.47	Maꞌe taꞌi sae na oꞌani ꞌinia Jisas, “ꞌIa inamu miraaui doꞌoramuꞌi neiraau huraꞌasi, rau raba hadahada beiꞌo.”
MAT.12.48	Mia Jisas ꞌa oꞌani, “ꞌIatei inagu miraaua tei doꞌoraguꞌi?” 
MAT.12.49	Ma usuraaui rongoiusuri anaꞌi ma oꞌani, “Niraauni inagu mana doꞌoraguꞌi. 
MAT.12.50	ꞌIatei na hauai taha Amagu naꞌi aro na ꞌirisia do ꞌai haa, naasi huunai doꞌoragu mana asigu mana inagu.”
MAT.13.1	Manaꞌi maui dangisi ꞌia Jisas ꞌa huraꞌa baaniai ruma ma huraꞌai bobonai bwera i Galili. ꞌA heinagu auru ꞌanai haꞌausuriraaui noni. 
MAT.13.2	Miraaui sae rago rau ruru mai garigaria. Ma taꞌe araꞌa naꞌi ora ma heinagu naꞌiei miraau sae rago rau ura naꞌi one ꞌanai bahurongoa. 
MAT.13.3	Ma haaꞌi haꞌatee heihaꞌauu ꞌanai haꞌausuriraau. ꞌA oꞌani, “ꞌE ꞌoha na ꞌe taꞌi sae na huraꞌa ꞌanai hasi korai wiit naꞌi mou ana. 
MAT.13.4	Ma naꞌi ꞌoha na rarasangaꞌiniꞌi kora, raꞌi nei nara toꞌo naꞌi tara mana gere manu ra dio mara ngaaꞌi. 
MAT.13.5	Taraꞌi nei ra toꞌo naꞌi dora hauhauꞌa, dora na ano ꞌa aiꞌa raha mara tahi. Mana ꞌoha ra tahi, ra tahi goro gaꞌu moi. 
MAT.13.6	Mana ꞌoha na sina ꞌa raorao diꞌu, ra nugu mara mae ahoꞌi moi, ꞌinia raridi ra aiꞌa ganu dio. 
MAT.13.7	Ma taraꞌi kora ra toꞌo naꞌi dora ra tahi beiꞌi waroraraki. Ma naꞌi ꞌoha ra tahi araꞌa, na waroraraki ꞌa agu haꞌamaesiꞌi. 
MAT.13.8	Mana kora ra toꞌo naꞌi ano goro, ra tahi goro mara hungu. Taraꞌi nei raꞌi ꞌarangi hua, taraꞌi nei raꞌi ono tangahuru, ma taraꞌi nei raꞌi oru tangahuru.”
MAT.13.9	Maagu oꞌani roꞌu, “Tei na toꞌo karinga ꞌanai rongo ꞌai bahurongoa mai aidangi tarihana.”
MAT.13.10	ꞌIraaui rongoiusuri anaꞌia Jisas rau boi beia marau oꞌani, “Ni ꞌuaana naꞌogu haaꞌi ꞌiniꞌi haꞌatee heihaꞌauu naꞌi ꞌoha naꞌo haꞌausuriraaui sae?”
MAT.13.11	Mia Jisas ꞌa aramiraau oꞌani, “Naꞌi naꞌo, ꞌia God araꞌai aro aiꞌa haꞌarangasia heꞌuai marungiraau nai haa i noni anaꞌi. Me naꞌi ꞌohani ꞌa haꞌataꞌinia tanaꞌamou. Mei tanaraaui nei nara aiꞌa hinihinia God, ꞌa aiꞌa haua oꞌasi tanaraau. 
MAT.13.12	ꞌIatei na raba aidangisia God, ꞌia God ꞌai aꞌoia tanaai aidangi na bwane toꞌoraa mai aidangisia goro. Mia moꞌo na aiꞌa raba aidangisia God, na gere aidangi na toꞌoraa, ꞌia God ꞌai rahia baania. 
MAT.13.13	ꞌInau ꞌau haaꞌi haꞌatee heihaꞌauu tanaraaui sae ꞌisi neina reiꞌuaa narai towaꞌi ꞌomeꞌome, marau bwaꞌi matai ꞌome ꞌiraraa, maꞌuasi rai towaꞌi bahurongo, marau bwaꞌi rongo ꞌiraraa maꞌua aidangisia. 
MAT.13.14	ꞌAu haua oꞌasi ma haꞌa-momoriꞌa i maho na ꞌunua Rarabea Aisaea oꞌani,
MAT.13.14	‘ꞌIraaui sae rai bahurongo marai bahurongo
MAT.13.14	marau bwaꞌi aidangisia ta maho,
MAT.13.14	rai ꞌome marai ꞌome
MAT.13.14	marau bwaꞌi ꞌome ꞌiraraa ta maho.
MAT.13.15	Rau haꞌababauꞌi ꞌadomaꞌidaaꞌi,
MAT.13.15	marau aiꞌa rongorongo goro ꞌiniꞌi karingadaaꞌi,
MAT.13.15	marau kuruhaꞌiniꞌi maadaaꞌi.
MAT.13.15	ꞌOnaa ꞌa gaꞌi bwaꞌi oꞌasi, rau gaꞌi ꞌome ꞌiraraꞌi mareho ꞌiniꞌi maadaaꞌi,
MAT.13.15	marau gaꞌi rongo ꞌiraraꞌi mareho ꞌiniꞌi karingadaaꞌi,
MAT.13.15	marau gaꞌi aidangisiꞌi mareho ꞌiniꞌi ꞌadomaꞌidaaꞌi,
MAT.13.15	marau gaꞌi rihotaꞌi tanaau,
MAT.13.15	mawai haꞌagorohiraau baaniai taha na sadoiraau.’ ”
MAT.13.16	Mia Jisas ꞌagu oꞌani ꞌiniraaui rongoiusuri anaꞌi, “ꞌIa God ꞌa haꞌagorohiꞌamou ꞌinia mou aidangisiꞌi taha namou reꞌiꞌi ꞌiniꞌi maamooꞌi mamou aidangisiꞌi taha mou rongoꞌi ꞌiniꞌi karingamooꞌi. 
MAT.13.17	Haꞌamomori! Wai ꞌunua tanaꞌamou, ꞌa ragoi rarabea mana sae odo-odo nara mae hakoꞌa narau raba ꞌomesiꞌi taha namou reꞌiꞌi, maraugu aiꞌa ꞌomesiꞌi. Marau raba rongoꞌi mareho namou rongoꞌi, maraugu aiꞌa rongoꞌi.”
MAT.13.18	“ꞌOhani moi bahurongo mamoi rongoai taha naasi ꞌadoꞌado ꞌanai mamaani ꞌiniai sae na rarasangaꞌiniꞌi kora. 
MAT.13.19	I kora ra toꞌo naꞌi tara ra ura ꞌiniraaui nei ra rongoai taroha ꞌabaiai heimarungi ana God maraugu aiꞌa aidangisia. ꞌAgu boi moia Saetan ma haꞌa-aiꞌaaꞌa baaniꞌi ꞌadomaꞌidaaꞌi. 
MAT.13.20	I kora ra toꞌo naꞌi ano na hauhauꞌa ꞌa ura ꞌiniraaui nei ra rongoai haꞌatee ana God marau daua raurau haꞌi waꞌewaꞌe. 
MAT.13.21	Marau aiꞌa daua orea ꞌinia na haꞌatee ꞌa aiꞌa ganu dio naꞌi tahingadaaꞌi ꞌonaai hasiꞌei nara aiꞌa ganu auru i raridi. ꞌOha na mwani maho ra bwara mara haꞌa-mamaꞌairaau ꞌiniai suria adaau i haꞌatee ana God, raugu rihotaꞌi ahoꞌi. 
MAT.13.22	I kora ra toꞌo naꞌi ꞌuruhanai waroraraki ꞌa ura ꞌiniraaui nei ra rongoai haꞌatee ana God maagu tahingadaau ꞌa taꞌaabedaau ꞌiniꞌi maho rai tahi ꞌiniꞌi naꞌi marewanani, marau bweu suriai totoꞌora ni marewana. Tarana naasi, ni haꞌatee ana God ꞌa aiꞌa tahi naꞌi tahingada ma aiꞌa haꞌi hua. 
MAT.13.23	I kora ra toꞌo naꞌi ano goro ꞌa ura ꞌiniraaui nei ra rongoai haꞌatee ana God marau aidangisia goro. Mana mwane maho goro ra huraꞌa baaniꞌi tahingadaaꞌi ꞌonaai hungu goro ra hahaaꞌi hasiꞌei. Taraꞌi nei raꞌi ꞌarangi hua, taraꞌi nei raꞌi ono tangahuru, ma taraꞌi nei raꞌi oru tangahuru.”
MAT.13.24	Mia Jisas ꞌa haua roꞌu i mamaani heihaꞌauu oꞌani, “Ni heimarungi ana God na awa naꞌi aro ꞌa ꞌonaai taha na toꞌo tanaai sae na rarasangaꞌiniꞌi kora goro naꞌi mou. 
MAT.13.25	Naꞌi rodo, ꞌoha ra mauru hakoi sae, ꞌe maeronga na boi ma rarasangaꞌiniꞌi roꞌu i korai hahaarisi taꞌaa ma hanoꞌa. 
MAT.13.26	Naꞌi ꞌoha na korai wiit ra tahi araꞌa mara hungu, raꞌi hahaarisi taꞌaꞌi ra tahi roꞌu araꞌa beiꞌi. 
MAT.13.27	ꞌIraaui sae tatauꞌaro anaꞌi rau boi marau oꞌani, ‘Saemaua, iꞌoe ꞌo rarasangaꞌiniꞌi moi korai wiit naꞌi mou amua. Naꞌi hei naragu boi roꞌu ei hahaarisi heꞌeteꞌi ꞌisi?’
MAT.13.28	“Mia aramiraau oꞌani, ‘ꞌE maeronga nagu boi rarasangaꞌiniꞌi roꞌu i hahaarisi taꞌaa ꞌisi.’
MAT.13.28	“Miraau oꞌani ꞌinia, ‘ꞌO ꞌirisia domei rangu gataꞌiniꞌi hahaarisi taꞌaꞌi ꞌisi?’
MAT.13.29	“Mia oꞌani ꞌiniraau, ‘Moi abu, mou gasi rangu goniꞌi wiit. 
MAT.13.30	Nugaa moi marai tahi goni. Naꞌi ꞌoha ꞌanai haꞌigoniꞌi nawaigui ꞌunua tanaraaui sae tatauꞌaro aguꞌi marai ranguꞌiꞌi gaꞌu i hahaarisi taꞌaꞌi. Rai haꞌaboboꞌi marai suungiꞌi maraigui haꞌigoniꞌi roꞌu i wiit ꞌanai nuga tagumaꞌiniꞌi naꞌi ruma.’ ”
MAT.13.31	Mia Jisas ꞌa haua roꞌu i nata haꞌatee heihaꞌauu. ꞌA oꞌani, “Na heimarungi ana God na awa naꞌi aro ꞌa ꞌonaai koranai hasiꞌei nara ꞌunua ꞌiniai mastad nara hasia naꞌi mou. 
MAT.13.32	Reiꞌuaa na kekerei baaniꞌi hakoi mwani taraani kora, ꞌoha na tahi araꞌa ꞌa kae raha diꞌuꞌi hakoi mwane mareho nara hasiꞌi naꞌi mou. ꞌA ahoꞌitaꞌi hasiꞌei mana raraana ra raha ꞌohadi manu ꞌanai nuꞌi suriꞌi.”
MAT.13.33	ꞌIa Jisas ꞌa haua roꞌu i haꞌatee heihaꞌauuni, “Na heimarungi ana God na awa naꞌi aro ꞌa ꞌonaai urao na dorariai gere dorai draebam beiai taꞌi baegi flaoa bubu. Naꞌi muri, na gere dorai draebamusi ꞌa haꞌasuꞌuai flaoa ma haꞌarahaaꞌa.”
MAT.13.34	ꞌAdo mamaani na haaꞌia Jisas tanaraaui noni hunga, ꞌa hauꞌi ꞌiniꞌi haꞌatee heihaꞌauu. Aiꞌa ta mamaani nai haua doꞌa bwaꞌi haua ꞌiniai haꞌatee heihaꞌauu.
MAT.13.35	Naasi ma toꞌoꞌa i haꞌatee rarabea na oꞌani, “Wai mamaani tanaꞌamou ꞌiniai haꞌatee heihaꞌauu mawai maani ruhasiꞌi taha ra awa bainihu mau mai taraawaꞌanai haꞌapwaꞌaraa adai marewana.”
MAT.13.36	Mia Jisas ꞌa hano baaniraaui noni hunga ma siri ruma. Miraaui rongoiusuri anaꞌi rau boi beia marau oꞌani ꞌinia, “ꞌOi mamaani haꞌa-aidangisiꞌameu ꞌiniai ꞌadoꞌado ꞌanai hahaarisi taꞌaa nara tahi naꞌi moui wiit.”
MAT.13.37	ꞌIa Jisas ꞌa oꞌani ꞌiniraau, “ꞌIa moꞌo na rarasangaꞌiniꞌi kora goro, naasi ꞌinau na Garei Inoni. 
MAT.13.38	I mou naasi marewana. Kora goro naasi ꞌiraaui nei narau awa bahainai heimarungi ana God. Hahaarisi taꞌaa neiraausi nei anaꞌia Saetan. 
MAT.13.39	I maeronga na rarasangaꞌiniꞌi korai hahaarisi taꞌaꞌi naꞌi moui wiit, naasia Saetan. Madoraa ni haꞌigoni naasi haꞌahakonai dangi. ꞌIraaui nei ꞌanai haꞌigoni neiraausi enjel.
MAT.13.40	“ꞌOnaai rahiꞌi adaaꞌi hahaarisi taꞌaꞌi mara suu gataꞌiniꞌi, ꞌai oꞌasi roꞌu naꞌi haꞌahakonai dangi. 
MAT.13.41	ꞌInau na Garei Inoni, wai haꞌataariꞌi huraꞌai enjel aguꞌi marai rahiꞌi huraꞌa baaniai heimarungi agua ꞌi sae ora-oraꞌa mana nei narau haꞌatehaai nata nei. 
MAT.13.42	Marai gaasiraau siri naꞌi ꞌeu ngarungaru na raorao. Naꞌisi naraigu angiangi naꞌi ei marai ꞌara-ngingitaꞌi rihodaaꞌi ꞌiniai maataꞌi. 
MAT.13.43	Miraaui sae odo-odo rai rara ꞌonaai sina naꞌi hourana ana Amadaau. ꞌIa tei naꞌo toꞌo karinga ꞌoi bahurongo maꞌoi aidangi tarihana.”
MAT.13.44	ꞌIa Jisas ꞌa oꞌani, “I heimarungi ana God na awa naꞌi aro ꞌa ꞌonaai mareho ororiu na awa naꞌi ano. I sae na sadoia, ꞌa waꞌewaꞌe diꞌu ma ahunia ahoꞌi ma ꞌari raongaꞌiniꞌi hakoi mwane mareho anaꞌi doꞌai toꞌora haꞌa arari, maꞌai horiai dorai ano na awai mareho ororiusi ma doꞌai toꞌoraa nana.
MAT.13.45	“I heimarungi ana God ꞌa ꞌonaa roꞌu i sae raoraongaꞌi buri magu sibasiba ꞌiniꞌi nei goro ꞌanai horiꞌi. 
MAT.13.46	ꞌOha na sadoiai nei na goro diꞌu na bwara diꞌui horihorina, ꞌa ahoꞌi ma raongaꞌiniꞌi hakoi bori anaꞌi ma ꞌari ꞌanai horiai burisi.
MAT.13.47	“Ma roꞌu i heimarungi ana God ꞌa ꞌonaai huꞌo na ꞌiraaui sae ahu-ahuasi rau arasia naꞌi asi, na namoiwou ta taraani iiꞌa heꞌeteꞌi hairiu nara toꞌo naꞌi ei. 
MAT.13.48	Mana ꞌoha na honu, ra ogea tarau naꞌi one, mara heinagu ꞌanai hoaiꞌi nei goro baaniꞌi nei taꞌaꞌi. Na nei goro ra nuga tagumaꞌiniꞌi suriꞌi abira, mana nei taꞌaꞌi ra gaasiꞌi. 
MAT.13.49	ꞌAi oꞌasi roꞌu i here rai hauai enjel naꞌi haꞌahakonai dangi. Rai hoairaaui sae odo-odo baaniꞌi sae taꞌaꞌi. 
MAT.13.50	ꞌIraaui sae taꞌaꞌi rai gaasiraau siri naꞌi ꞌeu ngarungaru na raorao. Naꞌi ꞌisi rai angiangi marai ꞌara ngingitaꞌi rihodaaꞌi ꞌiniai maataꞌi.”
MAT.13.51	ꞌIa Jisas ꞌagu songaꞌiniraaui rongoiusuri anaꞌi oꞌani, “Mou ꞌiraraꞌi ꞌadoꞌado ꞌadaꞌi haꞌatee heihaꞌauu ꞌini?” Miraau oꞌani, “Meu ꞌiraraꞌi.”
MAT.13.52	Maagu oꞌani ꞌiniraau, “Hoita, ꞌiatei sae na aidangisiꞌi Ringe anaꞌia Moses ma aidangisia roꞌu i haꞌausuringaꞌi haoru ꞌiniai heimarungi ana God na awa naꞌi aro, ꞌa ꞌonaai sae na matai rahiꞌi huraꞌa baaniai ruma ana i mwane mareho goro heꞌeteꞌi hairiu. I mareho haoru mana nei bwani.”
MAT.13.53	Naꞌi ꞌoha ꞌia Jisas ꞌa haaꞌi hakoi mwani haꞌatee heihaꞌauu ꞌini, ꞌa hano baaniai dorasi 
MAT.13.54	ma ahoꞌi ꞌari ꞌomaa ana naꞌi Nasaret. ꞌA siri naꞌi rumani haꞌarahesi ꞌanai haꞌausuriraaui noni hunga, mana ꞌoha rau rongoai haꞌausuringaꞌi ana rau heimwaotaꞌi diꞌu. Miraau oꞌani, “ꞌA ꞌua na madoma diꞌu ꞌinia moꞌoni? ꞌIatei na haua tanaa i mena na haaꞌi ꞌiniꞌi mwani haꞌabuꞌoahu ꞌisi? 
MAT.13.55	Gau ꞌiraraa doꞌia moꞌosi ꞌe gare ana moi kapentaa. ꞌIa Meri naasi inana, mana doꞌoranaꞌi ꞌiraaua Jems, Josep, Saemon mia Jiudas. 
MAT.13.56	Mana asinaꞌi ra awa roꞌu naꞌi ꞌomaani. ꞌA heꞌua na ꞌiraraꞌi ꞌiniꞌi maho ꞌisi a moꞌosi?”
MAT.13.57	Naasi rau ꞌitaa Jisas marau aiꞌa raba hinihinia. Mia Jisas ꞌa oꞌani ꞌiniraau, “I rarabea ra haꞌahoua suriꞌi mwani ꞌomaa hako. Taꞌi moi, naꞌi ꞌomaa ana miraau huudi sae anaꞌi naraugu aiꞌa.”
MAT.13.58	Naꞌi ꞌomaa anasi aiꞌa haꞌabuꞌoahu rago naigui haua, ꞌinia rau aiꞌa hinihinia.
MAT.14.1	Naꞌi ꞌoha ꞌia Herod Antipas, ꞌi Mwaeraha ꞌanai Galili, ꞌa rongo tarohana Jisas, 
MAT.14.2	ꞌa oꞌani ꞌiniraaui sae tatauꞌaro anaꞌi, “ꞌIia gasi a Jon Bwareomaea na tahi ahoꞌisi baaniai mae. Naia na haaꞌi ꞌiniꞌi mwane haꞌabuꞌoahu rago ꞌisi.”
MAT.14.3+MAT.14.4	Naꞌi naꞌo wou, ꞌoha na tahi mau a Jon, ꞌia Herod ꞌa waina Herodias, urao ana gaꞌu a Pilip, mia Pilip ꞌe doꞌorana Herod. ꞌOha ꞌia Jon ꞌa ꞌunua tanaa Herod do ꞌa aiꞌa odo-odo doꞌai wainai urao na waina gaꞌu i doꞌorana, ꞌia Herod ꞌa taesuꞌa ma ꞌunua tanaraaui sae heheiꞌoi dorai daua Jon. Rau hoꞌosia ꞌiniai arihau marau nugaa naꞌi rumanihoꞌo. 
MAT.14.5	ꞌIa Herod ꞌa raba haꞌamaesia Jon magu magugu ꞌiniraaui noni hunga, rau gasi haꞌatoꞌoa ta haꞌagogoru ꞌinia rau aidangisia do ꞌia Jon ꞌe rarabea.
MAT.14.6	Hoita, naꞌi dangi ra ngaugoni ꞌanai ꞌadomaꞌi ahoꞌisiai dangi na huta Herod, ꞌe gare urao ana Herodias ꞌa siri mai mao ꞌanai haꞌa-reireiꞌaraau, mia Herod ꞌa waꞌewaꞌe diꞌu ꞌanai reireia. 
MAT.14.7	ꞌA hauai duruduru na wetewete tanaa doꞌai haua tanaa namoiwou ta mareho nai ꞌirisia. 
MAT.14.8	Me suriai heiꞌirisinai inana, i gare uraosi ꞌa oꞌani, “ꞌAu ꞌirisia dorai haua tanaau i bwauna Jon Bwareomaea naꞌi ta raboꞌo papahetaꞌa.”
MAT.14.9	ꞌIa Herod ꞌa ahutotou ma ꞌadomaꞌi ahoꞌi, ma bwaraꞌa ꞌinia ꞌa bwane hauaꞌa i duruduru ma bwaraꞌa roꞌu doꞌaigui horosia naꞌi maadaaui sae na ariꞌahuraausi. Mia Herod ꞌa haꞌatoraraaui sae heheiꞌoi dorai haꞌa-ꞌosiaꞌa. 
MAT.14.10	Naasi rau ꞌari rumanihoꞌo marau oꞌiai ꞌuꞌuna Jon Bwareomaea. 
MAT.14.11	Rau waia mai bwauna naꞌi raboꞌo tanaai gare urao ana Herodias maagu waia ꞌari tanaa inana. 
MAT.14.12	ꞌI abena Jon ꞌiraaui rongoiusuri anaꞌi naraugu boi waia narau ꞌari toringia. Naꞌi muri naraugu tarohaꞌinia tanaa Jisas ꞌi mareho na toꞌosi.
MAT.14.13	Naꞌi ꞌoha na ꞌia Jisas ꞌa rongoai mae ana Jon Bwareomaea, ꞌa taꞌe haaria naꞌi ora ma ꞌari naꞌi dora bwaranga na aiꞌa ta sae nai awa iei. ꞌOha na ꞌiraaui sae rago raugu ꞌiraraai dora na ꞌari iei a Jisas, rau hano baaniꞌi ꞌomaa adaaꞌi marau hatare haisuri. 
MAT.14.14	ꞌOha nagu ꞌoto wou naꞌi one ma reꞌiraaui sae rago rau heimamasi, ꞌa taꞌahiraau ma haꞌagorohiraau ahoꞌi nei ra daoha.
MAT.14.15	ꞌOha na gaarangi suuꞌa i sina, ꞌiraaui rongoiusuri rau boi beia Jisas marau oꞌani ꞌinia, “ꞌA gaarangi rodoꞌa naani! ꞌOi haꞌahanoriraau ahoꞌi sae ꞌini marai ꞌari suriꞌi ꞌomaa ꞌanai hori ꞌadaau mahoingau. ꞌInia dorani ꞌa aiꞌa rumaꞌa.”
MAT.14.16	Mia Jisas ꞌa oꞌani, “ꞌA aiꞌa goro dowai haꞌahanoriraau, ꞌiꞌamou namoi haꞌi ꞌadaau mahoingau.”
MAT.14.17	Miraaui rongoiusuri rau oꞌani, “ꞌE rima gere huai bredi mana rua iiꞌa moi na beiꞌameuni.”
MAT.14.18	Mia Jisas ꞌa oꞌani, “Moi haaꞌi mai tanaau.” 
MAT.14.19	ꞌA haꞌa-heinagusiraaui sae ꞌisi naꞌi mwane hahaarisi maagu dauai rima huai bredi mana rua iiꞌa. ꞌA wana araꞌai aro ma haꞌatee haꞌagorohia God ꞌinia. Ma uubiꞌi bredi ꞌisi maagu haaꞌi tanaraaui rongoiusuri naraugu haꞌatoraꞌiniꞌi tanaraaui sae rago. 
MAT.14.20	ꞌIraau hako rau ngau masu mana mahoingau narau ngau tahiꞌi rau siꞌo haꞌahonua ꞌiniai taꞌi tangahuru mana rua abira. 
MAT.14.21	ꞌA ꞌonaai rima merui saemwane narau ngau masu hako haꞌatai naꞌi dangisi. Ni urao mana gare ra aiꞌa udumaꞌiniraau.
MAT.14.22	Naꞌi muri ꞌia Jisas ꞌa oꞌani ꞌiniraaui rongoiusuri anaꞌi, “Moi taꞌe naꞌi ora ma moi gagaau ꞌari nata batarau. ꞌInau wai awa gaꞌu.” Naasi mia Jisas ꞌa awa moi beiraaui kae ruruhai saesi tari ꞌoha na haꞌahanoriraau ahoꞌi ꞌari suriꞌi ꞌomaa adaaꞌi. 
MAT.14.23	ꞌOha na haꞌahanoriraau hakoi sae, ꞌa taꞌeha haaria naꞌi hungahunga ꞌanai haꞌarahesi. Ma suꞌurahiꞌa. Mia Jisas ꞌa awa mau haaria naꞌisi.
MAT.14.24	Naꞌi ꞌohasi ꞌiraaui rongoiusuri rau hano haꞌatauꞌa naꞌi ora baaniai one. Na tabaosi ra raha diꞌu mara abwao taꞌeha huniraau naꞌi ora ꞌinia rau hano suaai roꞌa raha.
MAT.14.25	Naꞌi waꞌaria ꞌia Jisas ꞌa boi beiraaui rongoiusuri anaꞌi, ꞌa hahano naꞌi hunganai wai. 
MAT.14.26	ꞌOha rau ꞌomesia rau ꞌadomaꞌinia doꞌe anoa. Rau mamaaꞌu diꞌu marau awaawara. 
MAT.14.27	Mia Jisas ꞌa oꞌani ꞌiniraau, “ꞌAi abui taꞌaabemoou! ꞌInau moia Jisas na! Moi abui mamaaꞌu.”
MAT.14.28	Mia Pita ꞌa oꞌani, “Araha, ꞌonaa iꞌoe haꞌa-momori maꞌoi ꞌunuau mawai ꞌariwou beiꞌo naꞌi hunganai wai.”
MAT.14.29	Mia Jisas ꞌa oꞌani, “ꞌOi boi.”
MAT.14.29	Mia Pita ꞌa dio baaniai ora ma hahano ꞌari beia Jisas naꞌi hunganai wai. 
MAT.14.30	ꞌOha ꞌia Pita ꞌagu ꞌomesiꞌi tabaosi, naasi ma mamaaꞌu ma taraawaꞌa dodoꞌa. Mia Pita ꞌa awara, “Araha, ꞌoi ꞌaꞌauhiau!”
MAT.14.31	Naꞌi mau ꞌohasi mia Jisas ꞌa taꞌara wou ma daua araꞌa Pita, ꞌa oꞌani ꞌinia, “Hinihinimu ꞌa kekerei! ꞌA ꞌua naꞌo ꞌadomaꞌi heiruaruaꞌa ꞌinia?” 
MAT.14.32	Naꞌi ꞌoha ꞌia Pita mia Jisas rarugu taꞌe araꞌa naꞌi ora, mana roꞌa ꞌa papakuꞌa.
MAT.14.33	ꞌIraaui rongoiusuri narau awa naꞌi ora raugu reꞌia oꞌasi marau haꞌarahesia Jisas, rau oꞌani, “Haꞌamomori, iꞌoe garena God.”
MAT.14.34	Jisas mana rongoiusuri anaꞌi rau haruta ꞌari nata batarau ma rau ꞌoto naꞌi dora ra ꞌunua ꞌiniai Genesaret. 
MAT.14.35	Naꞌi ꞌoha na ꞌiraaui sae rau ꞌome ꞌiraraa Jisas, ꞌa aiꞌa orea mana taroha ꞌiniai ada rau haa ꞌa ꞌadararaꞌa ꞌari suriai dorasi. Miraaui sae ra wairaauꞌa mai sae daoha tanaa Jisas ꞌanai haꞌagorohiꞌi ahoꞌi. 
MAT.14.36	ꞌIraaui sae daoha rau bongaꞌinia Jisas dorai karohia moi gaonai toꞌoni tewa ana. ꞌIraaui nei rau haua oꞌasi rau goro ahoꞌi baaniꞌi daoha nara toꞌiraau.
MAT.15.1	Taraꞌi Farisei mana Haꞌausuri ꞌanai Ringe anaꞌia Moses rau boi baaniai Jerusalem ꞌanai songaꞌinia Jisas. 
MAT.15.2	Rau oꞌani ꞌinia, “Ni ꞌuaana na ꞌiraaui rongoiusuri amuꞌi rau horosia ꞌinia i haꞌausuringaꞌi narau haꞌadiohiꞌi mai tanagaau i wauwa agaaꞌi naꞌi ꞌohai naꞌo? Rau aiꞌa suriai huunai herehere ꞌanai dorima maraigu ngau.”
MAT.15.3	Mia Jisas ꞌa aramiraau oꞌani, “Miꞌamou, ni ꞌuaana namou horosia ꞌiniai Haꞌatora anaꞌia God mamougu suriꞌi moi ꞌinia i haꞌausuringaꞌi amooꞌi haariꞌamou? 
MAT.15.4	Mou ꞌiraraa do ꞌia God ꞌa bwane ꞌunua oꞌani, ‘ꞌOi haꞌahoua amamu mea inamu’ ma oꞌani roꞌu, ‘Tei na ꞌunu haꞌataꞌaia amana mea inana rai haꞌamaesia.’ 
MAT.15.5+MAT.15.6	Meꞌimoou mou ꞌunua dona ꞌa odo-odo moi ꞌonaa tanei ꞌai oꞌani ꞌinia inana mia amana, ‘Haꞌa-arohaiꞌamurua, ꞌau gaꞌi ꞌaꞌauhimurua ꞌiniꞌi maho nau toꞌoraꞌi. Me ꞌau bwaꞌi ꞌaꞌauhimuruaꞌa. Suria maho nau toꞌoraꞌi ra maeaꞌa. ꞌInia ꞌau bwane wateꞌi tanaa God.’ Ma naasi mou here ꞌonaa do haꞌausuringaꞌi amooꞌi ra ororiu diꞌuai Haꞌatee ana God.
MAT.15.7	“Mou here ꞌonaa domou goro, maꞌata aiꞌa! Maho na ꞌia Aisaea ꞌa haꞌatee rarabeangaꞌinia, ꞌa toꞌiꞌamou haꞌa-momoriꞌa. 
MAT.15.8	ꞌA ꞌunua oꞌani,
MAT.15.8	‘ꞌIraau sae ꞌini rau haꞌahouau ꞌiniꞌi ngoodaaꞌi,
MAT.15.8	magu ꞌadomaꞌidaaꞌi ra awa haꞌatau diꞌu baaniau.
MAT.15.9	I haꞌarahesi adaaꞌi ra ꞌari pwaranga,
MAT.15.9	ꞌinia rau orisiꞌi Haꞌatora anaꞌia God ꞌiniꞌi haꞌausuringaꞌi adaaꞌi haraariraau na inoni moi na haaꞌi.’ ”
MAT.15.10	Mia Jisas ꞌa ꞌunuraaui noni hunga magu oꞌani ꞌiniraau, “Moi bahurongo goro mamoi aidangisiai taha nawai ꞌunua tanaꞌamou. 
MAT.15.11	I mahoingau naꞌoi ngaua ꞌa bwaꞌi matai haꞌadoꞌoꞌaꞌo naꞌi maana God. Naia na maho naꞌo ꞌunuꞌi nara huraꞌa baaniai ngoomu na matai haꞌadoꞌoꞌaꞌo.”
MAT.15.12	ꞌIraaui rongoiusuri anaꞌia Jisas rau boi beia marau oꞌani, “ꞌIraaui Farisei rau arunga taꞌaa ꞌiniai maho naꞌo ꞌunua ani.”
MAT.15.13	Mia aramiraau oꞌani, “ꞌAdonai hasiꞌei na aiꞌa hasiꞌi a Amagu, ꞌia Amagu ꞌai rangu gataꞌiniꞌi. 
MAT.15.14	Naasi ꞌai abui taꞌaabemoou ꞌiniraaui Farisei. ꞌIraausi rau ꞌonaai sae kuru na uruai nata sae kuru, ꞌirarua hako rarui ahoda dio naꞌi giru.”
MAT.15.15	ꞌIa Pita ꞌa ꞌunua tanaa Jisas oꞌani, “ꞌOi maania tanaꞌameui ꞌadoꞌado ꞌanai maho naꞌo ꞌunua ani, do sae ꞌa bwaꞌi matai doꞌoꞌa naꞌi maana God ꞌinia moi mahoingau na ngaua.”
MAT.15.16	Mia Jisas ꞌa oꞌani ꞌinia Pita, “ꞌA ꞌua? ꞌO aiꞌa aidangisia mau? 
MAT.15.17	ꞌO aiꞌa ꞌiraraa do maho naꞌo ngaua ꞌa dio naꞌi bwahurimu ma huraꞌa ahoꞌi baaniai abemu? 
MAT.15.18	ꞌI maho taꞌaa na ꞌunua i sae ꞌa huraꞌa baaniai raromana, ma naia na matai haꞌadoꞌoꞌaa naꞌi maana God. 
MAT.15.19	Baaniai raromana na huraꞌa mai ei ꞌadoꞌado taꞌaa, ꞌonaai heingahu, taritariꞌa baaniai urao amua maꞌua mwane amua, wawaasuaꞌa, beri, pwapwaariꞌi, mana ꞌunu haꞌataꞌaiai nata sae. 
MAT.15.20	Nara ꞌisi mareho na matai haꞌadoꞌoꞌaai sae naꞌi maana God, aiꞌa do ꞌiniai ngau haꞌi aiꞌa dorima.”
MAT.15.21	ꞌIa Jisas ꞌa hano baaniai dorasi, ꞌa ꞌari suriai dora gaarangiai kae ꞌomaai Taea mana Saedon. 
MAT.15.22	Ma ꞌe urao na aiꞌa Jiu na awa ꞌisi. ꞌIia baaniai burungana Kenan. ꞌA boi beia Jisas ma oꞌani, “Araha, pwirana Deved. ꞌOi arunga taꞌahiau maꞌoi ꞌaꞌauhiau! Gare urao agua, ꞌi adaro ꞌa bwaunia. ꞌA here haꞌataꞌaia diꞌu ma rongomaataꞌi raha.”
MAT.15.23	ꞌIa Jisas ꞌa aiꞌa aramia ꞌinia ta taꞌi haꞌatee. Miraaui rongoiusuri rau haꞌataꞌuꞌua Jisas oꞌani, “ꞌOi haꞌataaria ahoꞌi mai hanoꞌa wou. ꞌInia ꞌiia ꞌa surigaau moeꞌa magu wamoi taꞌi awara.”
MAT.15.24	Mia Jisas ꞌa oꞌani ꞌiniai uraosi, “ꞌIa God ꞌa haꞌataariau mai ꞌanai ꞌaꞌauhiraau moi Jiu narau ꞌonaai siip nara tari baaniai ꞌomesuri siip. ꞌAu aiꞌa boi ꞌiniraaui nei narau aiꞌa haꞌi saeni Jiu.”
MAT.15.25	Mana uraosi ꞌa boi ma topiraꞌi ruru naꞌi maana Jisas ma oꞌani ꞌinia, “ꞌOi boi maꞌoi ꞌaꞌauhiau Araha.”
MAT.15.26	Mia Jisas ꞌa oꞌani ꞌinia, “ꞌA aiꞌa arari dorai haaꞌi mahoingau adaaꞌi gare ma do raigui gaasiꞌi ꞌadaꞌi misu.”
MAT.15.27	Mana uraosi ꞌa haꞌatee oꞌani, “ꞌO haꞌatee haꞌa-momori. Maꞌata ꞌiraaui misu rau matai ngaaꞌi roꞌu moi mamamo i mahoingau nara ahoda baaniai hunganai dora ngaungau adaaꞌi sae nara toꞌoraraau.”
MAT.15.28	Mia Jisas ꞌa oꞌani ꞌinia, “Urao, ꞌi hinihinimu ꞌa wetewete diꞌu! ꞌI mareho naꞌo ꞌirisiasi wai haua tanaꞌo.” Naꞌi mau naꞌi ꞌohasi mana gare anai uraosi ꞌa goroꞌa ahoꞌi.
MAT.15.29	ꞌIa Jisas ꞌa hano baaniai dorasi ma ahoꞌi ꞌari suriai bobonai kae bwera i Galili. ꞌA taꞌeha naꞌi hungahunga ma heinagu naꞌiei. 
MAT.15.30	Kae ruruhai sae rau boi beia, rau waaꞌi mai tanaa i sae pwaki, ꞌiraaui sae kuru, ꞌiraaui sae taꞌataꞌaꞌi, ꞌiraaui sae baanguu mana nei haru daoha heheꞌeteꞌi roꞌu na toꞌiraau. Rau haꞌadaohiraau naꞌi gaarangiai uwanaꞌi a Jisas mia Jisas ꞌa haꞌagorohiraau ahoꞌi hako.
MAT.15.31	ꞌIraaui sae rago rau ꞌomesiai haua ana oꞌasi a Jisas marau heimwaotaꞌi diꞌu. ꞌIraaui nei ra baanguu gaꞌu rau ha-hadahadaꞌa, ꞌiraaui sae taꞌataꞌaꞌi ra goroꞌa, ꞌiraaui nei ra pwaki ra hahano hairiu, miraaui nei ra kuru gaꞌu rau wanawanaꞌa. ꞌIraaui sae rago rau haꞌa-aneanea God adaau Israel.
MAT.15.32	ꞌIa Jisas ꞌa ꞌunuraaui rongoiusuri anaꞌi ma oꞌani ꞌiniraau, “ꞌAu taꞌahiraaui sae ꞌini, ꞌinia ꞌe oru dangi narau awaꞌa ꞌini beigaau ma naꞌi ꞌohanisi raugu aiꞌa toꞌo mahoingauꞌa ꞌanai ngau. Maugu aiꞌa raba haꞌa-taariraau haꞌi hioro ꞌari suriꞌi ꞌomaa adaaꞌi. Rau gasi diongaꞌi suri tara.”
MAT.15.33	ꞌIraaui rongoiusuri rau oꞌani ꞌinia Jisas, “Naꞌi hei naꞌi dora mangasarani nagau gaꞌi haꞌi mahoingau arari ꞌadaꞌi mwane sae ꞌini?”
MAT.15.34	Mia Jisas ꞌa songaꞌiniraau oꞌani, “ꞌE siha huai bredi na beiꞌamou?” Ma rau aramia oꞌani, “ꞌE biu hua moi ma raꞌi gere iiꞌa.”
MAT.15.35	ꞌIa Jisas ꞌagu ꞌunua tanaraaui sae ꞌanai heinagu dio naꞌi ano 
MAT.15.36	ma dauai biu hua bredi mana iiꞌa ꞌisi. Mana ꞌoha na haꞌatee haꞌagorohia hako a God ꞌiniꞌi, ꞌa uubiꞌi ma haaꞌi tanaraaui rongoiusuri anaꞌi naraugu haꞌatoraꞌiniꞌi tanaraaui sae. 
MAT.15.37	ꞌIraau hako rau ngau masu. Rau siꞌohiꞌi dora i mahoingau narau ngau tahiꞌi, rau haꞌahonuai biu abira. 
MAT.15.38	ꞌIraaui sae narau ngau naꞌi ꞌohasi ꞌe hai merui saemwane. Ra aiꞌa udumaꞌiniꞌi urao mana gare.
MAT.15.39	ꞌIa Jisas ꞌa haꞌahanoriraau ahoꞌi sae ꞌisi, maagu taꞌe naꞌi ora beiraaui rongoiusuri anaꞌi. Rau ꞌari naꞌi dora ra ꞌunua ꞌiniai Magadan.
MAT.16.1	Taraꞌi Farisei mana Sadiusi rau boi beia Jisas do rai haꞌimaania. Rau haꞌangonia do ꞌai haua ta haꞌabuꞌoahu maꞌuasi ta haꞌara ma dorai ꞌiraraa doꞌia God na haꞌataaria mai.
MAT.16.2	Mia Jisas ꞌa oꞌani ꞌiniraau, “ꞌIꞌamou mou ꞌiraraai haꞌara naꞌi aro. Naꞌi suꞌurahi ꞌoha na aro ꞌa wangawanga, mou haꞌarangasia do hoꞌoa ꞌai dangi goro. 
MAT.16.3	Manaꞌi hahoꞌoa, ꞌoha na aro ꞌa wangawanga ma waikuhiꞌa, mamou haꞌarangasia doꞌai dangi taꞌaa. Mou aidangisiꞌi moi haꞌara ni aro mamougu aiꞌa aidangisiai ꞌadoꞌado ꞌadaꞌi mareho nau haaꞌi naꞌi madoraa ꞌini! 
MAT.16.4	ꞌIraaui inoni naꞌi ꞌohani rau taꞌaa diꞌu marau aiꞌa bonasia suria tarau a God. Rau raba ꞌomesiai haꞌabuꞌoahu magu ꞌa bwaꞌi nei nawai haua tanaraau. ꞌE taꞌi haꞌabuꞌoahu moi narai reꞌia, naasi haꞌabuꞌoahu ꞌonaaiai nei na toꞌo tanaa Jona.” ꞌIa Jisas ꞌagu ꞌunua oꞌasi moi tanaraau ma hanoꞌa baaniraau.
MAT.16.5	ꞌOha narau ꞌaꞌari mau ꞌanai nata bataraui kae bwera i Galili miraau rongoiusuri raugu aidangisia dorau kakuꞌaai waaꞌi tadaaꞌi bredi. 
MAT.16.6	ꞌIa Jisas ꞌa haꞌatee haꞌabasuraau oꞌani, “Moi ꞌomeꞌome goro mamoi ꞌomesuriꞌamou baaniai draebam adaaui Farisei mana Sadiusi.” 
MAT.16.7	ꞌIraaui rongoiusuri rau hasi hadangaꞌi haraariraau, rau oꞌani, “Gau aiꞌa toꞌo bredi na ꞌunua oꞌasi ꞌiniasi.” 
MAT.16.8	ꞌIa Jisas ꞌa ꞌiraraai taha rau maania ma oꞌani ꞌiniraau, “Hinihinimooꞌi ra kekerei diꞌu. ꞌA ꞌua namou hadangaꞌinia ꞌinia i aiꞌa toꞌo bredi amoou? 
MAT.16.9	Mou aiꞌa aidangisia mau? ꞌA ꞌua? Mou kakuꞌaai rima merui sae nau haꞌangaua ꞌinia moi rima huai bredi, mana abira namou haꞌahonuꞌi ꞌiniꞌi mahoingau nara ngau tahiꞌi? 
MAT.16.10	Mamou kakuꞌaa roꞌu i hai merui sae nau haꞌangaua ꞌinia moi biu huai bredi mana siha abira namou haꞌahonuꞌi ꞌiniꞌi mahoingau nara ngau tahiꞌi? 
MAT.16.11	ꞌA ꞌua namou ꞌadomaꞌinia ꞌinia doꞌau hadangaꞌiniai aiꞌa toꞌo bredi amoou? Wai ꞌunua ahoꞌi roꞌu tanaꞌamou. Moi ꞌomesuriꞌamou baaniai draebam adaaui Farisei mana Sadiusi.”
MAT.16.12	Naꞌi ꞌohasi raugu aidangisia doꞌia Jisas ꞌa aiꞌa hadangaꞌiniai draebam anai bredi, maꞌata ꞌa rabasia dorai ꞌomesuriraau baaniai haꞌausuringaꞌi adaaui Farisei mana Sadiusi.
MAT.16.13	ꞌOha ꞌia Jisas mana rongoiusuri anaꞌi rau ada wou gaarangiai ꞌomaai Sisaria Pilipae, ꞌia Jisas ꞌa songaꞌiniraaui rongoiusuri anaꞌi oꞌani, “ꞌIraaui sae rau ꞌunuau i Garei Inoni ꞌinia tei?”
MAT.16.14	Miraau oꞌani, “Taraꞌi sae ra ꞌunua do iꞌoe a Jon Bwareomaea, taraꞌi nei ra ꞌunua do iꞌoe a Elaija, ma taraꞌi nei do iꞌoe a Jeremaea, ma taraꞌi nei roꞌu do iꞌoe ꞌe taꞌi ꞌiniraaui haru rarabea ni ꞌoha bwani.”
MAT.16.15	Mia Jisas ꞌa oꞌani ꞌiniraau, “Miꞌamou, mou ꞌadomaꞌinia do ꞌinau atei?”
MAT.16.16	Mia Saemon Pita ꞌa oꞌani ꞌinia, “Iꞌoe naasi Haꞌatahi na ꞌia God na duruduru ꞌinia ꞌanai haꞌataaria mai. Iꞌoe garena God tahitahi.”
MAT.16.17	ꞌIa Jisas ꞌa oꞌani ꞌinia Pita, “Haꞌamwaniꞌo Saemon garena Jona, ꞌiniai taha naꞌo haꞌarangasiani, ꞌia Amagu araꞌai aro na haꞌataꞌinia tanaꞌo, aiꞌa inoni. 
MAT.16.18	Ni ꞌadoꞌado ꞌanai atamusi ꞌe hau, manaꞌi hunganai hauni wai tauꞌaronai heisoi agua. I mena anai mae ꞌa bwaꞌi haꞌahehoa mwadaꞌu i heisoi. 
MAT.16.19	Ma wai haua tanaꞌo i kii anai hourana ana God naꞌi aro. Taha naꞌoi haꞌaabua naꞌi ano, ꞌia God ꞌai ꞌadomaꞌi aratara beiꞌo ꞌinia naꞌi aro. Mana taha naꞌoi haꞌawatea naꞌi ano, ꞌai ꞌadomaꞌi aratara roꞌu beiꞌo ꞌinia naꞌi aro.”
MAT.16.20	Ma haꞌatee haꞌabasuraaui rongoiusuri dorai abu taraa toꞌo maania doꞌiia naasi Haꞌatahi.
MAT.16.21	Taraawaꞌa naꞌi ꞌohasi ma ꞌariꞌa, ꞌia Jisas ꞌa taraawaꞌa maani haꞌarangasia tanaraaui rongoiusuri anaꞌi ꞌari nai haua naꞌi Jerusalem mana taha nai toꞌo tanaa naꞌi ꞌisi. ꞌA ꞌunua tanaraau do ꞌiraaui Naꞌohadaaꞌi Piriisi miraaui Haꞌausuri ꞌanai Ringe anaꞌia Moses ma taraꞌi naꞌotara roꞌu rai haꞌa-rongomaataꞌia marai haꞌamaesia. Maꞌata ꞌe rua dangi nai hako manaꞌi oruna ꞌaigui surutaꞌe ahoꞌi.
MAT.16.22	Mia Pita ꞌa waia beiraꞌi a Jisas ꞌanai haꞌatee haꞌabwarasia magu oꞌani ꞌinia, “Araha, ꞌabwaꞌi! ꞌIa God ꞌa bwaꞌi haꞌawatea doꞌai toꞌo tanaꞌo i maho naꞌo maaniasi.”
MAT.16.23	Mia Jisas ꞌa rihotaꞌi tanaa Pita ma oꞌani ꞌinia, “Saetan, hora wou baaniau! ꞌO bonasiai haꞌatehaau baaniai heiꞌirisina God. Na maho na ꞌo ꞌunuꞌi ꞌisi aiꞌa ꞌadoꞌadona God, maꞌata raꞌi ꞌadoꞌado ni noni moi!”
MAT.16.24	ꞌIa Jisas ꞌa oꞌani ꞌiniraaui rongoiusuri anaꞌi, “ꞌIatei na raba haꞌi rongoiusuri agua, ꞌai nugasiai heiꞌirisina haaria, ꞌai mwaꞌemwaꞌe ꞌanai suruꞌiai dadaahoro ana, maai suriau. 
MAT.16.25	ꞌIatei na raba dau baabau naꞌi tahingana naꞌi marewanani, ꞌa bwaꞌi toꞌoraai huunai tahi. Me ꞌiatei na mwaꞌemwaꞌe ꞌanai haꞌa-aiꞌaai tahingana ꞌiniai suriau ana, ꞌai sadoia nana i tahi. 
MAT.16.26	ꞌA ꞌua? ꞌOnaa tanei ꞌai daaꞌi hako nana i marehoni marewana, ma aiꞌa daua nana i huunai tahi, mareho ꞌisi rai ꞌaꞌauhia? ꞌA bwaꞌi! ꞌOnaa ꞌai mae, ꞌa bwaꞌi maho naigu haa ꞌanai horia ahoꞌi tahingana. 
MAT.16.27	ꞌInaui Garei Inoni wai ahoꞌi roꞌu mau mai beiꞌi enjel anaꞌi Amagu ma beiai mena mana raraha na taꞌisada beia ꞌanai tahariai ꞌadonai nei suriai taha na haua. 
MAT.16.28	Taraꞌi nei ꞌiniꞌamoui sae ꞌini mou bwaꞌi mae mau minau i Garei Inoni wai ahoꞌiꞌa mai ꞌanai marungiraau hako i mwani noni.”
MAT.17.1	ꞌE ono dangi na hako, ꞌia Jisas ꞌa waia Pita, Jems mea Jon, i rua haꞌidoꞌorada, ꞌanai taꞌeha haariraau naꞌi hunganai hungahunga ahaaha. 
MAT.17.2	Raugu ꞌome mana ꞌomehana Jisas ꞌa orisiꞌa. I hauraena tari auru naꞌi ꞌuꞌuna ꞌa wadoraꞌi ꞌonaai sina mana bwana anaꞌi ra mamaahui ꞌonaai marewa. 
MAT.17.3	Raugu ꞌasuꞌa mia Moses mia Elaija raru haꞌamaranga mararu mamaani beia Jisas. 
MAT.17.4	Mia Pita ꞌa oꞌani ꞌinia Jisas, “Araha, ꞌa goro nagau awa ꞌini. ꞌOnaa ꞌo ꞌirisia, ꞌinau wai tauꞌarona ta oru hare, tanei tanaꞌo, tanei tanaa Moses, ma tanei tanaa Elaija.”
MAT.17.5	Naꞌi ꞌoha na haꞌatee oꞌasi mau a Pita, ꞌe rorodo na wadoraꞌi na dio huniraau ma marumarusiraau. Maꞌe ringe na ao mai baaniai rorodosi, ꞌa oꞌani, “Naani gare agua nau taꞌahia mau huunai waꞌewaꞌe ꞌinia. Moi rongosuria.” 
MAT.17.6	ꞌOha ꞌiraau oru rongoiusurisi rau rongoa oꞌasi, rau kae mamaaꞌu diꞌu marau abwa dioi ano.
MAT.17.7	Mia Jisas ꞌa boi ma dau wou beiraau ma oꞌani, “Moi abui mamaaꞌu, moi ura araꞌa.” 
MAT.17.8	Raugu wana wou mia moi haaria Jisas nagu awa beiraau.
MAT.17.9	ꞌOha ꞌia Jisas mana oru rongoiusuri ana rau didio mau naꞌi hungahunga, ꞌia Jisas ꞌa haꞌatoraraau oꞌani, “Moi abui maania tanaa ta sae i taha namou reꞌia, tari ꞌoha ꞌinau i Garei Inoni wai surutaꞌe ahoꞌi baaniai mae.”
MAT.17.10	ꞌIraaui rongoiusuri rau songaꞌinia oꞌani a Jisas, “ꞌA ꞌua na ꞌiraaui Haꞌausuri ꞌanai Ringe anaꞌia Moses rau ꞌunua ꞌinia doꞌia Elaija ꞌai boi gaꞌu naꞌi naꞌo maigu boi Haꞌatahi?”
MAT.17.11	Mia aramiraau oꞌani, “ꞌA haꞌa-momori. ꞌIa Elaija ꞌai boi naꞌi naꞌo ꞌanai haꞌa-agauhiraaui mwani noni ꞌanai boi anai Haꞌatahi. 
MAT.17.12	Maꞌata wai ꞌunua tanaꞌamou, ꞌia Elaija ꞌa bwane adaꞌa magu ꞌiraaui sae rau aiꞌa ꞌome ꞌiraraa. Rau haaꞌi moi mwane here nara aiꞌa goro tanaa suriai ꞌadomaꞌida. ꞌInaui Garei Inoni rai haua oꞌasi roꞌu tanaau.” 
MAT.17.13	Naꞌi ꞌohasi ꞌiraaui rongoiusuri raugu aidangisia doꞌia Jisas ꞌa hadangaꞌinia Jon Bwareomaea.
MAT.17.14	ꞌOha ꞌia Jisas mana oru rongoiusuri ana rau ataha dioi gaonai hungahunga, ꞌiraaui sae rago rau bwane mamasi ꞌisi. ꞌE sae na boi ma topiraꞌi ruru auru tanaa Jisas ma oꞌani ꞌinia, 
MAT.17.15	“Araha, ꞌoi taꞌahiai gare mwane agua maꞌoi ꞌaꞌauhia. ꞌA manumanuꞌa, daohasi ꞌa here haꞌataꞌaia diꞌu. ꞌA ragoꞌa i ꞌoha na ahugeꞌa araꞌai ꞌeu manaꞌi wai roꞌu. 
MAT.17.16	ꞌAu waia tanaraaui rongoiusuri amuꞌi dorai haꞌagorohia ahoꞌi magu bwara tanaraau.”
MAT.17.17	Mia Jisas ꞌa oꞌani, “ꞌIꞌamou inoni naꞌi ꞌohani mou haꞌi sae taꞌaꞌi mamou bwarai hinihini! ꞌAi orea heꞌuai maratanoa nawai haua beiꞌamou, maꞌua wai awa orea tari heꞌua beiꞌamou mamoigu hinihini? Waia mai garesi.” 
MAT.17.18	Mia Jisas ꞌa taaria huraꞌai adaro mana garesi ꞌa goro ahoꞌi mau naꞌi ꞌohasi.
MAT.17.19	Naꞌi muri ꞌiraaui rongoiusuri raugu boi haariraau beia Jisas marau oꞌani ꞌinia, “ꞌA ꞌua na bwara ꞌinia tanaꞌameu ꞌanai taaria huraꞌai adaro ani?”
MAT.17.20	Mia Jisas ꞌa oꞌani, “Hinihinimooꞌi ra aiꞌa wetewete arari. Wai ꞌunua haꞌa-momori tanaꞌamou: ꞌOnaa namoi toꞌoraai gere hinihini na kekerei moi ꞌonaai korai mastad, mou gaꞌi haꞌatee oꞌani moi ꞌiniai hungahunga wouni, ‘ꞌOi sara wou,’ mai matai sara haꞌatau moi. ꞌA bwaꞌi maho nai bwara tanaꞌamou ꞌonaa namoi hinihini. 
MAT.17.21	Maꞌata adaro ꞌonaai neini ꞌa bwarai huraꞌa, naia moi haꞌariri mana haꞌarahesi na matai huraꞌa ꞌinia.”
MAT.17.22	ꞌE taꞌi dangi, ꞌoha rau awa naꞌi Galili, ꞌiraau rongoiusuri anaꞌia Jisas rau rurugoni mai beia. Mia Jisas ꞌa oꞌani ꞌiniraau, “ꞌE nei nai usuhaꞌiniau i Garei Inoni tanaraaui nei narau haꞌimae beiau 
MAT.17.23	marai haꞌamaesiau. Maꞌata ꞌe rua dangi nai hako manaꞌi oruna, wai surutaꞌe ahoꞌi baaniai mae.” Miraaui rongoiusuri rau arunga taꞌaa diꞌu ꞌiniai mareho na maaniasi.
MAT.17.24	ꞌOha ꞌia Jisas mana rongoiusuri anaꞌi rau ada naꞌi Kapaniam, ꞌiraaui sae haꞌatakisi ꞌanai Ruma Maea rau boi beia Pita marau songaꞌinia ꞌinia, “ꞌI haꞌausuri amoou ꞌa matai hori takisi roꞌu tanaai Ruma Maea, maꞌua aiꞌa?”
MAT.17.25	Mia Pita ꞌa oꞌani, “ꞌIo, ꞌa matai hori takisi roꞌu.” Mia Pita ꞌa siri ruma narau awa iei. Aiꞌa ta maho mau nai ꞌunua Pita mia Jisas ꞌa oꞌaniꞌa ꞌinia, “Saemon Pita, ꞌe taha naꞌo ꞌadomaꞌinia? ꞌO ꞌadomaꞌinia do ꞌiraaui mwaeraha nai marewanani rau matai haꞌatakisiꞌi roꞌu i gare adaaꞌi maꞌua ꞌiraau moi sae heꞌeteꞌi?”
MAT.17.26	Mia Pita ꞌa oꞌani, “ꞌIraau moi sae heꞌeteꞌi.”
MAT.17.26	Mia Jisas ꞌa oꞌani ꞌinia, “ꞌA oꞌasiꞌa. ꞌIraaui gare adaaꞌi mwaeraha rau gaꞌi bwaꞌi hori takisi. 
MAT.17.27	Maꞌata reiꞌuaa na oꞌasi, gai abu haꞌa-taesuꞌaraaui sae ha-haꞌatakisi. Naasi ꞌoi huraꞌai one maꞌoi gaasia huraꞌai ꞌaro amua. Iiꞌa tahamora naꞌoi raua, ꞌoi tetesiri naꞌi ngoona maꞌoi rahia huraꞌai sereni na awa naꞌiei maꞌoi ꞌari hori takisi taragaraa.”
MAT.18.1	Naꞌi maui ꞌohasi ꞌiraaui rongoiusuri rau boi beia Jisas marau oꞌani, “ꞌIatei nai ororiu diꞌu naꞌi hourana ni aro?”
MAT.18.2	Mia Jisas ꞌa ꞌunua mai gare kekerei ma haꞌa-urasia naꞌi maadaau magu oꞌani, 
MAT.18.3	“ꞌOnaa ꞌo bwaꞌi orisi maꞌoi haꞌa-anoanoꞌo ꞌonaai gare, ꞌo aiꞌa arari ꞌanai siri naꞌi hourana ni aro. 
MAT.18.4	Maꞌata ꞌonaa naꞌoi haꞌa-anoanoꞌo ꞌonaai gareni, ꞌoi ororiu diꞌu naꞌi hourana ni aro. 
MAT.18.5	ꞌOnaa ꞌo haꞌamaotoa ta nei ꞌonaai gareni suria ꞌo taꞌahiau, ꞌo haꞌamaotoau roꞌu.”
MAT.18.6	“ꞌOnaa ꞌia tei sae nai raba haꞌatehaa tanei ꞌiniraaui nei kekerei ꞌini narau hinihiniau, ꞌa goro do ra gaꞌi hoꞌosia ta kae hau naꞌi ꞌuꞌuna. Ma rai waia huraꞌai asi suꞌu ma rai haꞌadodohia dio. ꞌInia na haꞌa-mamaꞌai na ꞌia God nai haua tanaai nei nai haꞌatehaa tanei ꞌiniraau, ꞌai taꞌaa diꞌu roꞌu wou. 
MAT.18.7	Haꞌarohairaau diꞌu i noni nai marewanani. ꞌInia ra rago i mareho nara matai haꞌateharaau ꞌanai hauai ora-oraꞌa. Haꞌamomori, i mareho narai hauai ora-oraꞌa tanaai inoni rai toꞌo. Maꞌata ꞌai taꞌaa diꞌu roꞌu wou tanaa moꞌo nai haꞌatehaai nata sae ꞌanai hauai ora-oraꞌa.
MAT.18.8	“ꞌOnaa na rimamu maꞌua uwamu nai haai maho naꞌo ora-oraꞌa ꞌinia, ꞌoi horo gaasingaꞌinia moi. ꞌA goro doꞌoi dauai tahi tarau beia moi taꞌi rima mana taꞌi uwa, baaniai siri naꞌi ꞌeu na bwarai kuru beiai rua uwamu mana rua rimamu hako. 
MAT.18.9	Ma ꞌonaa ta maamu nai haai maho naꞌo ora-oraꞌa ꞌinia, ꞌoi kaania maꞌoi gaasia. Aiꞌa goro dorarui awa hakoi rua maamu maraigui gaasiꞌo naꞌi ꞌeu naꞌi dorani rongomaataꞌi. ꞌA goro baania doꞌoi dauai tahi tarau beia moi taꞌi maa.”
MAT.18.10	Mia Jisas ꞌa oꞌani roꞌu, “Moi ꞌomeꞌome goro. Mou gasi ꞌadomaꞌi haꞌa-auruhia moi ta nei ꞌiniꞌi gare kekerei ꞌini. Wai ꞌunua tanaꞌamou, ni enjel adaaꞌi ra awa tarau beia Amagu naꞌi aro. 
MAT.18.11	ꞌInaui Garei Inoni, ꞌau boi ꞌanai haꞌatahiraaui nei nara teha.”
MAT.18.12	“ꞌA ꞌua? ꞌOnaa ta sae nai toꞌoraa ta taꞌi ꞌarangi siip ma ta nei ꞌiniꞌi ꞌai teha baaniai tara ma aiꞌaaꞌa, ꞌe taha nai haua? ꞌAi nugasiraaui siwa tangahuru mana siwa naꞌi hungahunga nara ngaungau iei maꞌai sibaniai nei na aiꞌaasi. 
MAT.18.13	Wai ꞌunua haꞌa-momori tanaꞌamou, naꞌi ꞌoha nai sadoia ꞌai waꞌewaꞌe diꞌu ꞌinia. Mana waꞌewaꞌe ana ꞌai diꞌuai waꞌewaꞌe nai haua ꞌiniraaui siwa tangahuru mana siwa na aiꞌa aiꞌaraau. 
MAT.18.14	ꞌA oꞌasi roꞌua Amamoou araꞌai aro. ꞌA aiꞌa ꞌirisia do ta taꞌi nei ꞌiniraaui gare kekerei ꞌini nai teha mai aiꞌaa.”
MAT.18.15	Mia Jisas ꞌa oꞌani roꞌu, “ꞌOnaa ta doꞌoramu ꞌai haua ta heretaꞌaa tanaꞌo, ꞌoi ꞌari haariꞌo beia maꞌoi haꞌa-aidangisia ꞌiniai taritariꞌa ana. ꞌOnaa ꞌa ꞌadomaꞌi aratara beiꞌo ꞌiniai maho naꞌo ꞌunua tanaa, ma kae goro ꞌinia naasi mamurui awa goroꞌa ahoꞌi. 
MAT.18.16	Ma ꞌonaa ꞌa aiꞌa ꞌadomaꞌi aratara beiꞌo, ꞌoi ahoꞌi ꞌari beia roꞌu ta ꞌoha heꞌeteꞌi, maꞌata ꞌoi ꞌunua ta taꞌi maꞌua rua sae hinihini ma rarui hano beiꞌo. ꞌInia ni Usu-usu Maea ꞌa ꞌunua oꞌani, ‘ꞌOnaa ꞌoi rangasia ta abe, ta rua maꞌua oru sae narai awa ꞌanai bahurongoai taha naꞌoi maania. ꞌO gasi pwariꞌi.’ 
MAT.18.17	Hoita, ꞌonaa moꞌosi ꞌa aiꞌa ꞌadomaꞌi aratara roꞌu mau beiꞌamou ꞌiniꞌi taha mou maaniꞌi, naasi ꞌoigui haꞌarongoraaui sae maua naꞌi heisoi naꞌi ꞌomaa amua. Ma ꞌonaa ꞌa bwaꞌi ꞌadomaꞌi aratara roꞌu mau beiraau, ma ꞌoi here mara sae ahurodo ꞌinia maꞌua ꞌonaai sae taꞌaꞌi nara ha-haꞌatakisi.
MAT.18.18	“Mawai ꞌunua haꞌa-momori tanaꞌamou, ꞌe taha namoi haꞌaabua naꞌi ano, ꞌia God ꞌai ꞌadomaꞌi aratara beiꞌamou ꞌinia naꞌi aro. Mana taha namoi haꞌawatea naꞌi ano, ꞌai ꞌadomaꞌi aratara roꞌu beiꞌamou ꞌinia naꞌi aro.
MAT.18.19	“Wai ꞌunua tanaꞌamou roꞌu, ꞌonaa ta rua sae hinihini naꞌi marewanani rarui ꞌadomaꞌi aratara ꞌanai haꞌangonia Amagu ꞌanai haua ta maho, ꞌia Amagu araꞌai aro ꞌai hauai taha nararui haꞌangonia. 
MAT.18.20	ꞌAi haua, ꞌinia namoiwou ta dora ta rua maꞌua ta oru sae rai awagoni naꞌiei suria ꞌiraau raꞌi sae aguꞌi, ꞌinau wai awa beiraau.”
MAT.18.21	Mia Pita ꞌa boi beia Jisas ma oꞌani ꞌinia, “Araha, wai ꞌadomaꞌi nugasia haꞌasiha i doꞌoragu na awa moi ꞌanai here haꞌataꞌaiau? Haꞌabiu?”
MAT.18.22	Mia Jisas ꞌa oꞌani, “ꞌA bwaꞌi haꞌabiu, ꞌai biu tangahuru haꞌabiu. 
MAT.18.23	ꞌAu haꞌatee oꞌasi suria na heimarungi ana God na awa naꞌi aro ꞌa ꞌonaai mwaeraha na siba suriꞌi kaoni nara haaꞌi sae tatauꞌaro anaꞌi beia. 
MAT.18.24	Naꞌi ꞌoha na taraawaꞌa siba suriꞌi kaoni, ra waia mai taꞌi sae tatauꞌaro ana na kaoni beia ꞌiniꞌi taraꞌi milion 
MAT.18.25	na bwaraꞌa tanaa ꞌanai suꞌua. Naasi mwaeraha ꞌa ꞌunua dorai waia beiai urao ana mana gare anaꞌi marai raongaꞌiniraau beiꞌi roꞌu i bori adaaꞌi ꞌanai suꞌua ahoꞌi kaoni ana.
MAT.18.26	“Mana saesi ꞌa topiraꞌi ruru auru tanaai mwaeraha ma haꞌangonia wetewete oꞌani, ‘ꞌOi nugaa ta gere madoraa tanaau mawai suꞌuꞌi hako ahoꞌi tanaꞌo i haꞌa nau kaoni ꞌiniꞌi.’ 
MAT.18.27	Mana mwaeraha ꞌa taꞌahia ma ꞌadomaꞌi nugasia tanaai kaoni ana ma haꞌahuraꞌahia dadaraꞌa.
MAT.18.28	“ꞌOha na saesi ꞌagu huraꞌa, ma heisadoi beiai sae na kaoni beia ꞌiniꞌi taraꞌi ꞌarangi. ꞌA ꞌariwou ma here baabau naꞌi konokonona ma ꞌunua tanaa doꞌai suꞌuaꞌa i kaoni ana. 
MAT.18.29	Mia moꞌosi ꞌa topiraꞌi ruru auru tanaa ma haꞌangonia wetewete doꞌai nugaa tanaa ta gere madoraa ꞌanai suꞌua ahoꞌi tanaa i kaoni ana. 
MAT.18.30	Mia ꞌa aiꞌa ꞌirisia oꞌasi ma ꞌunua dorai gaasia siri naꞌi rumanihoꞌo. ꞌAi awa ꞌisi tari ꞌoha nai suꞌua ahoꞌi kaoni ana.
MAT.18.31	“Naꞌi ꞌoha na ꞌiraau taraꞌi sae tatauꞌaro roꞌu rau reꞌiai here na haua moꞌosi, rau arunga taꞌaa ꞌiniai here na haua moꞌosi marau rangasiaꞌa tanaai mwaeraha. 
MAT.18.32	Mana mwaeraha ꞌa ꞌunua mai saesi ma oꞌani ꞌinia, ‘Iꞌoe ꞌo haꞌi sae tatauꞌaro taꞌaa! ꞌIniai haꞌangoniau wetewete naꞌo haua, ꞌinau ꞌau ꞌadomaꞌi nugasia tanaꞌo i kae kaoni naꞌo haa beiau. 
MAT.18.33	ꞌA ꞌua naꞌo aiꞌa taꞌahia roꞌua moꞌo na kaoni beiꞌo ꞌonaai haua agua tanaꞌo?’ 
MAT.18.34	I mwaeraha ꞌa taesuꞌa raha ꞌana moꞌosi, ma ꞌunua dorai gaasia siri naꞌi rumanihoꞌo marai haꞌa-rongomaataꞌia. ꞌAi awa ꞌisi tari ꞌoha nai suꞌua hako ahoꞌi haꞌa na kaoni ꞌinia.”
MAT.18.35	Mia Jisas ꞌagu ꞌunua oꞌani, “ꞌAi oꞌasi roꞌu i here nai haua Amagu naꞌi aro tanaꞌo ꞌonaa ꞌo bwaꞌi huunai ꞌadomaꞌi nugasiai doꞌoramu beiai tahingamu hako.”
MAT.19.1	Naꞌi murinai mamaani hako ana Jisas, ꞌa hano baaniai Provensi Galili ma tarau ꞌari nata bataraui wai rahai Jodan ma ada naꞌi Provensi Jiudea. 
MAT.19.2	ꞌA rago i sae narau hano suria ma haꞌagorohiraau ahoꞌi nei ra daoha.
MAT.19.3	Taraꞌi Farisei rau boi beia Jisas ꞌinia rau raba haꞌimaania ꞌonaa na heiarami ana ꞌai odo-odo beiai Ringe anaꞌia Moses. Ma rau songaꞌinia oꞌani, “ꞌA ꞌua? Na Ringe anaꞌia Moses ra wateai sae ꞌai matai gaasia moi urao ana ꞌinia namoiwou ta maho?”
MAT.19.4	Mia Jisas ꞌa oꞌani ꞌiniraau, “Mou aiꞌa ꞌohaꞌinia gasi taha na ꞌunua i Usu-usu Maea. ꞌA ꞌunua do mau mai taraawaꞌanai marewana, ꞌia God ꞌa haꞌapwaꞌaraa i saemwane mana urao. 
MAT.19.5	Ma oꞌani roꞌu, ‘Na tarana naasi, na saemwane ꞌai nugasia amana mea inana maai hasi beiai urao ana mararui haꞌi taꞌi abe.’ 
MAT.19.6	Naasi, ꞌirarua rarugu aiꞌa ꞌonaaiaꞌa i rua abe, maꞌata ꞌe taꞌi abe moi. Tarana naasi, na noni ꞌai abui hoaiai taha na ꞌia God na hoꞌogonia.”
MAT.19.7	Miraau Farisei raugu songaꞌinia Jisas oꞌani, “ꞌOnaa na oꞌasi, ma ꞌua na ꞌia Moses ꞌagu ꞌunua ꞌinia do ꞌia tei sae nai raba gaasiai urao ana ꞌai haua gaꞌu ta usu-usuni haigaasi tanaai urao ana maigu gaasia?”
MAT.19.8	Mia Jisas ꞌa aramiraau oꞌani, “ꞌIa Moses ꞌa haꞌawateai haigaasi suria ꞌimoou saemwane mou rongoasa mamou aiꞌa raba araisuriai Haꞌatora ana God, me naꞌi taraawaꞌa aiꞌa oꞌasi heiꞌirisina God. 
MAT.19.9	Ma wai ꞌunua tanaꞌamou, ꞌiatei nai gaasiai urao ana maꞌai waina roꞌu ta urao heꞌeteꞌi, ꞌa taritariꞌa baaniai urao ana. Maꞌata ꞌonaa ni urao ana ꞌa bwane taritariꞌa baania, naasi ꞌa matai gaasia moi uraosi.”
MAT.19.10	Miraaui rongoiusuri rau oꞌani, “ꞌOnaa namoisi taꞌi maho nara matai haigaasi ꞌinia, ma ꞌa goro do ra gaꞌi bwaꞌi haꞌiwai.”
MAT.19.11	Mia Jisas ꞌa oꞌani ꞌiniraau, “Aiꞌa do ꞌiraau hakoi mwane sae rai waꞌewaꞌe ꞌanai suriai mareho namou ꞌunuasi. ꞌIraau moi nei na ꞌia God na ꞌirisia dorai awa oꞌasi narai waꞌewaꞌe ꞌanai suria. 
MAT.19.12	Taraꞌi mwane ra aiꞌa haꞌiwai suria ra ꞌamara, ma taraꞌi mwane ra aiꞌa haꞌiwai roꞌu ꞌiniai here na taraꞌi sae nara haa tanaraau ꞌadaꞌi abedaaꞌi.
MAT.19.13	Taraꞌi sae ra waaꞌi mai gare tanaa Jisas mia Jisas ꞌai dau hungadi bwaudaaꞌi mai haꞌarahesi huniraau. Maagu ꞌiraaui rongoiusuri raugu haꞌa-aburaau. 
MAT.19.14	Naasi mia Jisas ꞌa oꞌani, “Moi abui haꞌa-bwarasiraau. Moi wateraaui gare marai boi beiau. ꞌInia ꞌiraaui nei ra ꞌonaairaausi, naasi nei nara arari ꞌanai awa bahainai heimarungi ana God na awa naꞌi aro.” 
MAT.19.15	Ma dau naꞌi bwaudaaꞌi ma haꞌagorohiraau. Naꞌi muri ꞌagu hano baaniai dorasi.
MAT.19.16	ꞌE sae na boi beia Jisas ma songaꞌinia oꞌani, “Haꞌausuri, ꞌe mareho goro taha nawai haua mawaigui daua ꞌinia i tahi tarau?”
MAT.19.17	Mia Jisas ꞌa aramia oꞌani, “ꞌIniai ꞌuaana naꞌo songaꞌiniau ꞌiniai mareho na goro? Iꞌoe ꞌo bwane ꞌiraraa, ꞌia moia God na goro. Maꞌata ꞌonaa ꞌo raba dauai tahi tarau maꞌoi araisuriꞌi Haꞌatora.”
MAT.19.18	Mana saesi ꞌa songaꞌinia roꞌua Jisas oꞌani, “Raꞌi Haꞌatora heꞌua naꞌo ꞌunuꞌisi?”
MAT.19.18	Mia Jisas ꞌa oꞌani ꞌinia, “Abui heingahu, abui taritariꞌa baaniai urao amua maꞌua mwane amua, abu beri, abui pwariꞌi naꞌi kooti, 
MAT.19.19	haꞌahoua amamu mia inamu, maꞌoi taꞌahiai sae ꞌetea ꞌonaai taꞌahiꞌo amua haariꞌo.”
MAT.19.20	Mana saesi ꞌagu oꞌani ꞌinia Jisas, “ꞌAu haꞌisuriꞌi hakoꞌa i Haꞌatora ꞌisi, ꞌe taha roꞌu nawai haa mau?”
MAT.19.21	Mia Jisas ꞌa oꞌani, “ꞌOnaa ꞌo raba odo-odo naꞌi maana God, ꞌoi ꞌari maꞌoi raongaꞌiniꞌi hakoi totoꞌora amuꞌi maꞌoi hauai haꞌa tanaraaui pohara. ꞌOnaa ꞌoi haua oꞌasi, ꞌoi totoꞌora naꞌi aro. Naꞌi muri ꞌoigui boi suriau.” 
MAT.19.22	ꞌOha nagu rongoa oꞌasi, ma hanoꞌa haꞌi ahutotou ꞌinia ꞌiia ꞌe sae na totoꞌora diꞌu.
MAT.19.23	Naasi mia Jisas ꞌagu oꞌani ꞌiniraaui rongoiusuri anaꞌi, “Wai ꞌunua haꞌa-momori tanaꞌamou. ꞌA ꞌome bwara do sae totoꞌora ꞌai siri naꞌi heimarungi ana God na awa naꞌi aro. 
MAT.19.24	Wai ꞌunua roꞌu oꞌani. ꞌA ꞌua? I mwamwaa nara ꞌunua ꞌiniai kamel ꞌa matai siri daaraꞌi naꞌi maanai nila? ꞌA bwara! Ma bwara diꞌu roꞌu wou tanaai nei na totoꞌora ꞌanai siri naꞌi heimarungi ana God.”
MAT.19.25	ꞌOha ꞌiraau rongoiusuri rau rongoai haꞌatee oꞌasi ana Jisas, rau heimwaotaꞌi diꞌu marau oꞌani, “Romwane! ꞌOnaa na oꞌasi, ma ꞌome ꞌonaa do ꞌa bwaꞌi ta sae nai dauai tahi tarau!”
MAT.19.26	Mia Jisas ꞌa wanasiraau ma oꞌani, “Beiai noni ꞌa bwarai daua haariraaui tahi tarau, mei tanaa God mwane maho ra mwadaꞌu moi.”
MAT.19.27	Naasi mia Pita ꞌa oꞌani ꞌinia Jisas, “ꞌOme! ꞌIꞌameu meu nugasiꞌi hakoi mwane mareho ameeꞌi mameu suriꞌo. ꞌE heitahari heꞌua na ꞌia God ꞌai haua tanaꞌameu?”
MAT.19.28	Mia Jisas ꞌa oꞌani, “ꞌOha ꞌinau i Garei Inoni wai heinagu naꞌi dorani mwaeraha agua ꞌanai heimarungi beiai mena mana raraha naꞌi marewana haoru, ꞌiꞌamoui rongoiusuri aguꞌi moi heinagu roꞌu naꞌi taꞌi tangahuru mana rua dorani mwaeraha ꞌanai marungiraaui taꞌi tangahuru mana rua burungai noni nai Israel. 
MAT.19.29	ꞌIatei na nugasiai ruma ana, maꞌua doꞌoranaꞌi, maꞌua asinaꞌi, maꞌua amana mea inana, maꞌua gare anaꞌi, maꞌua dorai ano ana ꞌinia ꞌa suriau, ꞌia God ꞌai haꞌaragoꞌi tanaai mareho na nugasiꞌi ꞌisi. Maꞌai daua roꞌu i tahi tarau. 
MAT.19.30	Naꞌi madoraasi, ꞌa ragoi nei nara ororiu naꞌi ꞌohani, rai haꞌi sae haariꞌi moi. Ma ragoi nei nara aiꞌa ororiu naꞌi ꞌohani, ꞌia God ꞌai haꞌa-ororiuraau.”
MAT.20.1	Naasi ꞌia Jisas ꞌagu oꞌani roꞌu, “Ni heimarungi ana God na awa naꞌi aro ꞌa ꞌonaai sae na huraꞌa naꞌi hahoꞌoa taꞌaa ma siba sae ꞌanai tauꞌaro naꞌi moui grep ana. 
MAT.20.2	ꞌOha na sadoiꞌi taraꞌi nei, rau ꞌadomaꞌi aratara beia ꞌanai dauai taꞌi korai haꞌa ꞌanai taꞌi dangi, ma haꞌa-taariraau huraꞌa ꞌanai tauꞌaro.
MAT.20.3	“Naꞌi angi siwa hahoꞌoa ꞌa huraꞌa ma reꞌiraau roꞌu i sae ra awa pwaranga moi naꞌi dorani maketi. 
MAT.20.4	Ma oꞌani ꞌiniraau, ‘ꞌOnaa moi ꞌari mamoi tauꞌaro naꞌi moui grep agua, wai horiꞌamou ꞌiniai taha na arariai tauꞌaro namoi haua.’ 
MAT.20.5	Marau ꞌari narau tagora.
MAT.20.5	“Naꞌi atoaa manaꞌi angi oru naꞌi abai dangi ꞌa huraꞌa roꞌu ꞌanai siba sae. 
MAT.20.6	Naꞌi angi rima suꞌurahi ꞌa huraꞌa ma reꞌiꞌi roꞌu taraꞌi sae ra poru agohe roꞌu moi ma oꞌani ꞌiniraau, ‘ꞌA ꞌua namou poru agohe moi ꞌinia naꞌi dangi bubuni?’
MAT.20.7	“Miraau oꞌani ꞌinia, ‘Aiꞌa ta sae nai haꞌatagoraameu.’
MAT.20.7	“Mia oꞌani ꞌiniraau, ‘Moi ꞌari mamoi tagora beiraaui sae rau tagora naꞌi mou agua.’
MAT.20.8	“Naꞌi haꞌahakonai dangisi ꞌa ꞌunua tanaa moꞌo na ꞌomesuriraaui sae ra tagora doꞌai ꞌunuraau mai, mai horiraau. ꞌAi taraawaꞌa beiraaui ruruha rau tagora haꞌahako maigui hako beiraaui ruruha rau tagora tahamora.
MAT.20.9	“ꞌOha ra horiraaui ruruha ra taraawaꞌa tagora moi naꞌi angi rima suꞌurahi ra haꞌa ꞌado taꞌi korai haꞌaraau. 
MAT.20.10	Mana ꞌoha ra horiraaui ruruha rau taraawaꞌa tauꞌaro naꞌi hahoꞌoa taꞌaa, rau ꞌadomaꞌinia do ꞌiraau rai dau haꞌa raha magu aiꞌa, ꞌiraau roꞌu rau ꞌado taꞌi korai haꞌa moi. 
MAT.20.11	ꞌAgu haa marau taesuꞌaꞌa, rau oꞌani, 
MAT.20.12	‘ꞌIraaui ruruha narau tagora taꞌi ꞌaoa moi ꞌo horiraau ꞌiniai taꞌi korai haꞌa. Miꞌameu i ruruha nameu tagora raha tanaai sina suriai dangi bubu, ꞌo hori haꞌa-taꞌisadaꞌameu roꞌu moi ꞌonaairaau.’
MAT.20.13	“ꞌIa moꞌo na toꞌoraai mou ꞌa oꞌani ꞌiniai taꞌi abe ꞌiniraau, ‘Gere sae agua, ꞌinau aiꞌa haꞌa-bweubweuꞌaꞌo. Iꞌoe naꞌo ꞌadomaꞌi aratara ꞌanai tauꞌaro maenai taꞌi korai haꞌa taꞌi dangi. 
MAT.20.14	ꞌOi dauai horihorimu maꞌoi hano. Naꞌi ꞌadomaꞌigu haariau, ꞌau ꞌadomaꞌinia do ꞌinau wai hori haꞌa-taꞌisadaꞌamou hako. 
MAT.20.15	ꞌA ꞌua? ꞌA taritariꞌa ꞌonaa wai raba hisu ꞌiniꞌi haꞌa aguꞌi suriai ꞌadomaꞌigu? ꞌO gaꞌi bwaꞌi taesuꞌa ꞌiniai haua aguai mareho na goro ꞌoha nau here haꞌagorohiraau.’ ”
MAT.20.16	Mia Jisas ꞌagu ꞌunua oꞌani roꞌu, “Naasi, naꞌi heimarungi ana God ꞌiraaui nei ra muri naꞌi ꞌohani, rai naꞌo. Miraaui nei ra naꞌo naꞌi ꞌohani, rai muri.”
MAT.20.17	ꞌOha ꞌia Jisas ꞌa hano ꞌanai Jerusalem, ꞌa wairaau beiraꞌi taꞌi tangahuru mana rua rongoiusuri ana maagu mamaani tanaraau. ꞌA oꞌani, 
MAT.20.18	“Moi bahurongo goro. Naꞌi ꞌohanisi gau hahanoꞌa ꞌanai Jerusalem. Maagu naꞌi ꞌisi ꞌe nei nai usuhaꞌiniau i Garei Inoni tanaraaui Naꞌohadaaꞌi Piriisi mana Haꞌausuri ꞌanai Ringe anaꞌia Moses marai hiiriau ꞌanai haꞌamaesiau. 
MAT.20.19	Rai usuhaꞌiniau roꞌu tanaraaui nei ra aiꞌa Jiu. Rai haikou ꞌiniau, rai rorohoau marai rabuau naꞌi dadaahoro ꞌanai haꞌamaesiau. Maꞌata ꞌe rua dangi nai hako manaꞌi oruna wai surutaꞌe ahoꞌi baaniai mae.”
MAT.20.20	Naꞌi muri, urao ana Sebedi mana rua gare ana, ꞌia Jems mia Jon, rau boi beia Jisas. Mana urao ana Sebedi ꞌa topiraꞌi ruru tanaa Jisas ꞌanai haꞌangoni beia ꞌiniai taꞌi maho.
MAT.20.21	Mia Jisas ꞌa oꞌani, “ꞌE taha naꞌo rabasia?”
MAT.20.21	Mia oꞌani, “ꞌOha ꞌoi heimarungi naꞌi hourana amua, ꞌau ꞌirisia do ꞌoi haꞌawaterarua i rua gare aguani ꞌanai heimarungi beiꞌo. Tanei nai heinagu naꞌi dora ni mwaeraha naꞌi aba odomu ma tanei naꞌi maha.”
MAT.20.22	Mia Jisas ꞌa oꞌani, “ꞌIꞌamurua muru aiꞌa aidangisiai maho na muru haꞌangoniasi! ꞌA ꞌua? Muru gaꞌi siri moi naꞌi rongomaataꞌi na ꞌinau wai siri iei?”
MAT.20.22	Miraru aramia oꞌani, “Miri gaꞌi haa moi!”
MAT.20.22	Mia Jisas ꞌa oꞌani, “Haꞌamomori diꞌu. Murui rongomaataꞌi haꞌa-momori ꞌonaai rongomaataꞌi na ꞌinau wai haa. 
MAT.20.23	Maꞌata ꞌinau ꞌau bwaꞌi sigihia ꞌiatei nai heinagu naꞌi odogu maꞌua naꞌi mahagu. ꞌIia moi Amagu nai ꞌunua ꞌiatei nai heinagu beiau. ꞌInia ꞌiia ꞌa bwani ꞌome sigihiraau.”
MAT.20.24	ꞌOha ꞌiraaui taꞌi tangahurui rongoiusuri rau rongoai taha nararu haꞌangonia Jems mea Jon, rau taesuꞌa ꞌadarua.
MAT.20.25	ꞌIa Jisas ꞌa ꞌunu goniraau mai rongoiusuri anaꞌi ma oꞌani ꞌiniraau, “ꞌIꞌamou bwani ꞌiraraa do ꞌiraaui mwaeraha mana naꞌotara adaaꞌi sae ra aiꞌa Jiu, rau haꞌabaꞌo ꞌiniai heimarungi narau haua ma goro adaau i haaꞌi mwani heiatengaꞌi tanaraaui noni. 
MAT.20.26	Maꞌata ꞌiꞌamou moi abui haua oꞌasi tanaꞌamou hairiu. ꞌIatei nai raba naꞌotara tanaꞌamou ꞌai haꞌi sae tatauꞌaro tanaꞌamou. 
MAT.20.27	Mia tei na raba bwauodo, ꞌai haꞌi slev tanaꞌamou. 
MAT.20.28	Moi haꞌisuriai herehere agua. ꞌInaui Garei Inoni ꞌau aiꞌa boi do ꞌirai sae rai tauꞌaro tanaau. Me ꞌinau ꞌau boi do ꞌinau wai tauꞌaro tanaraau, ma ꞌanai wateai tahingagu ꞌanai haꞌatahiraau baaniai ora-oraꞌa.”
MAT.20.29	ꞌOha ꞌia Jisas mana rongoiusuri anaꞌi rau hano baaniai ꞌomaai Jeriko, ragoi sae rau haisuri. 
MAT.20.30	ꞌE rua sae kuru raru heinagu naꞌi bobonai tara, raru rongoa doꞌia Jisas ꞌa boi suriai tara. Raru awara oꞌani, “Araha, pwirana Deved, ꞌoi arunga taꞌahimiria maꞌoi ꞌaꞌauhimiria!”
MAT.20.31	ꞌIraau sae rago rau ꞌunua do rarui papaku. Mirarua rarugu awaawara raha baaniai naꞌo. Raru oꞌani, “Araha, pwirana Deved, ꞌoi arunga taꞌahimiria maꞌoi ꞌaꞌauhimiria!”
MAT.20.32	Jisas ꞌa ura papaku ma ꞌunurarua mai ma songaꞌinirarua, “ꞌE taha na muru ꞌirisia dowai haua tanaꞌamurua?”
MAT.20.33	Miraru oꞌani, “Araha, miri raba wanawana.”
MAT.20.34	Mia Jisas ꞌa taꞌahirarua, ma dau wou suriꞌi maadaruꞌi. Naꞌi maui ꞌohasi mararu wanawanaꞌa mararu hanoꞌa suria Jisas.
MAT.21.1	ꞌOha ꞌia Jisas mana rongoiusuri anaꞌi rau gaarangia wou i Jerusalem, rau ꞌomesia ꞌari ꞌomaai Betfeis gaarangiai hungahungai ꞌOliv. Mia Jisas ꞌa haꞌa-taarirarua i rua rongoiusuri ꞌanai ꞌari naꞌo naꞌi ꞌomaasi. 
MAT.21.2	ꞌA oꞌani, “Murui hano mamurui ꞌari nai ꞌomaa ꞌariani ma murui reꞌiai dongki nara hoꞌosia naꞌi ꞌisi beiai gare ana. Murui wagasirarua mamurui wairarua mai. 
MAT.21.3	ꞌOnaa ta sae nai songaꞌinimurua ma murui oꞌani, ‘ꞌIa Araha na rabasirarua.’ Maagu bwaꞌi mahoꞌa roꞌu nai ꞌunua.”
MAT.21.4	Marehonisi ꞌa toꞌo oꞌasi ma toꞌo haꞌa-momoriꞌa taha na ꞌia God ꞌa haꞌatee rarabeangaꞌinia beiai Rarabea. ꞌA ꞌunua oꞌani,
MAT.21.5	“Naani mareho naꞌoi ꞌunua tanaraaui noni nai Jerusalem na awa naꞌi hungahungai Saeon.
MAT.21.5	ꞌOme, na mai mwaeraha amoou.
MAT.21.5	ꞌIia ꞌa manego, ꞌa taꞌe mai naꞌi hunganai dongki.
MAT.21.5	Haꞌamomori, ꞌa taꞌe naꞌi hunganai gare dongki.”
MAT.21.6	Hoita, mana rua rongoiusuri raru haua ꞌonaai ꞌunua ana Jisas. 
MAT.21.7	Raru waa mai dongki mana gare ana mararu haariꞌi toꞌoni bo huraꞌa adaruꞌi naꞌi hungana mia Jisas ꞌa heinagu araꞌa naꞌi iei.
MAT.21.8	Ma ragoi sae rau ꞌari naꞌo marau haariꞌi bwana adaaꞌi suriai tara, ma taraꞌi sae ra tabariꞌi hasiꞌei nara hahaaꞌa mara haariꞌi hahaadi naꞌi tara. 
MAT.21.9	Mana sae ra naꞌo mana nei naꞌi murina Jisas rau awaawara. Rau oꞌani,
MAT.21.9	“Haꞌa-aneaneai pwirana Deved.
MAT.21.9	Araha God, ꞌoi haꞌagorohia moꞌo naꞌo haꞌataaria mai!
MAT.21.9	Haꞌa-aneanea God naꞌi aro.”
MAT.21.10	ꞌOha na siri a Jisas naꞌi Jerusalem, ꞌiraaui saenai ꞌomaa rau waꞌewaꞌe diꞌu ma taraꞌi nei rau oꞌani, “ꞌIa tei naasi!”
MAT.21.11	Miraau sae rago rau oꞌani, “ꞌIa Jisas, i rarabea baaniai Nasaret naꞌi Provensi Galili.”
MAT.21.12	Mia Jisas ꞌa siriwou naꞌi dora aꞌora naꞌi maanai Ruma Maea ana God ma taraawaꞌa taariraau huraꞌai sae ra horihori mara raoraongaꞌi naꞌiei. Ma rihotaꞌiniꞌi tebol ꞌanai ori-orisi haꞌa mana baba heheinagu adaaꞌi nei ra raoraongaꞌi waibora. 
MAT.21.13	Ma oꞌani ꞌiniraau, “I Usu-usu Maea ꞌa ꞌunua oꞌani, ‘Na ruma agua ꞌe ruma ꞌanai haꞌarahesi.’ Miꞌamou mou haꞌi dorani bainihu ꞌinia nadaaui sae beriberi.”
MAT.21.14	Naꞌi muri taraꞌi sae kuru mana sae pwaki ra boi beia naꞌi ꞌisi ma haꞌagorohiraau ahoꞌi. 
MAT.21.15	ꞌIraaui naꞌohadaaui Piriisi miraaui Haꞌausuri ꞌanai Ringe anaꞌia Moses rau taesuꞌa ꞌoha rau reꞌiꞌi haꞌabuꞌoahu na haaꞌi marau rongoraaui gare rago narau totoro oꞌani, “Haꞌa-aneaneai pwirana Deved!” 
MAT.21.16	Marau oꞌani ꞌinia Jisas, “ꞌO rongoai taha narau ꞌunua i gare ꞌisi? ꞌO gaꞌi haꞌatee haꞌa-bwarasiraau!”
MAT.21.16	Mia Jisas ꞌa oꞌani, “ꞌAu rongoa. Ma ꞌua? Mou aiꞌa ꞌohaꞌiniai dorai Usu-usu Maea na ꞌunua do ꞌia God ꞌai ꞌaꞌauhiraaui gare kekerei miraaui gare ra buraꞌi huta marai huunai haꞌa-aneanea?”
MAT.21.17	Mia Jisas ꞌa huraꞌa baaniai Jerusalem ma ꞌari naꞌi Betani nagu mauru naꞌiei.
MAT.21.18	Naꞌi hahoꞌoa, ꞌoha ꞌia Jisas ꞌa ahoꞌi mai ꞌanai Jerusalem, ꞌa hioro. 
MAT.21.19	Ma reꞌiai hasiꞌei nara ꞌunua ꞌiniai fig na ura naꞌi bobonai tara ma ꞌariwou doꞌai reꞌia ꞌonaa ꞌa hungu. Magu aiꞌa, naiꞌi moi na rawa nara awa. Mia Jisas ꞌa haꞌatee oꞌani, “ꞌA bwaꞌi ta ꞌohaꞌa roꞌu naꞌoigui hungu.” Mau ꞌohasi mana hasiꞌeisi ꞌa nuguꞌa.
MAT.21.20	ꞌIraau rongoiusuri rau heimwaotaꞌi diꞌu, rau oꞌani, “ꞌA heꞌua na nugu raurau moi ꞌinia i hasiꞌeini.”
MAT.21.21	Mia Jisas ꞌa oꞌani ꞌiniraau, “Wai ꞌunua haꞌa-momori tanaꞌamou. ꞌOnaa moi hinihini mamou bwaꞌi ꞌadomaꞌi heiruaruaꞌa, mou gaꞌi matai haꞌatee murisia roꞌu i hasiꞌeisi. Mamou gaꞌi matai haaꞌi taraꞌi haꞌabuꞌoahu roꞌu nara raha baaniai nei nau hauasi. ꞌO gaꞌi ꞌunua moi tanaai hungahungani oꞌani, ‘ꞌOi sara baaniai dorani maꞌoi huraꞌai asi!’ Maꞌai matai ꞌonaaia moi ꞌunua amua. 
MAT.21.22	ꞌOha ꞌoi haꞌarahesi tanaa God ꞌanai haꞌangonia ta maho, ꞌai matai haua moi tanaꞌo, ꞌonaa ꞌoi hinihini.”
MAT.21.23	Naꞌi ꞌoha ꞌia Jisas ꞌa ada naꞌi Jerusalem, ꞌa siri naꞌi Ruma Maea ana God ma haꞌausuriraaui sae. ꞌIraaui Naꞌohadaaꞌi Piriisi ma taraꞌi saemaua adaaꞌi Jiu rau boi beia marau oꞌani, “ꞌOi ꞌunua tanaꞌameu, ꞌiatei na ꞌunua tanaꞌo doꞌoi matai haaꞌi mareho ꞌisi?”
MAT.21.24	Mia Jisas ꞌa ꞌunua oꞌani, “Wai matai aramiai heisongaꞌi amoou ꞌonaa moi aramia roꞌu i heisongaꞌi nawai haua tanaꞌamou. 
MAT.21.25	ꞌIatei na ꞌunua tanaa Jon ꞌanai bwareomaearaaui noni? ꞌIa God maꞌua inoni?”
MAT.21.25	Rau hadahada haariraau hairiu oꞌani, “ꞌOnaa nagai ꞌunua do ꞌia God, me ꞌiia ꞌai oꞌani, ‘Ma ꞌua namou aiꞌa hinihinia ꞌinia Jon?’ 
MAT.21.26	Ma ꞌonaa nagai ꞌunua do ꞌiraau moi inoni nara ꞌunua tanaa, miraaui sae rago rai taesuꞌa marai haua ta here gagaau. ꞌInia rau hinihinia doꞌia Jon ꞌe rarabea.” 
MAT.21.27	Ma rau oꞌani ꞌinia Jisas, “Meu aiꞌa ꞌiraraa.”
MAT.21.27	Mia Jisas ꞌagu oꞌani ꞌiniraau, “Nau bwaꞌi rangasia roꞌu tanaꞌamou ꞌiatei na ꞌunua tanaau do wai matai haaꞌi mareho ꞌisi.”
MAT.21.28	Mia Jisas ꞌa oꞌani roꞌu ꞌiniraau, “Moisu rongoa gaꞌu i heihaꞌauu nawai hauani mawaigui rongoai ꞌadomaꞌimooꞌi ꞌinia. ꞌE taꞌi sae na toꞌoraai rua gare mwane, ma oꞌani ꞌiniai gare na hutai naꞌo, ‘Mama, naꞌi dangini ꞌoi ꞌari maꞌoi tagora naꞌi moui grep.’ 
MAT.21.29	Mia oꞌani, ‘ꞌInau ꞌau ꞌage.’ Naꞌi muri ꞌa orisiai ꞌadomaꞌina ma hano na tagora. 
MAT.21.30	Mia amadarua ꞌa ꞌariwou beiai nata abe na hutai muri ma ꞌunua roꞌu tanaa. Mia oꞌani, ‘ꞌIo, ꞌa goro moi.’ Maꞌata naꞌi muri magu aiꞌa hanoꞌa.”
MAT.21.31	Mia Jisas ꞌagu songaꞌiniraau oꞌani, “Mou ꞌadomaꞌinia doꞌia tei ꞌiniraruai rua garesi na araisuriai amadarua?” Miraau oꞌani, “I gare tahamora.” Mia Jisas ꞌagu oꞌani ꞌiniraau, “Wai ꞌunua haꞌa-momori tanaꞌamou. ꞌIraaui sae ha-haꞌatakisi nara beriraaui noni miraaui urao horihori raai siri naꞌi naꞌo ꞌiniꞌamou naꞌi heimarungi ana God. 
MAT.21.32	ꞌInia ꞌoha na ꞌia Jon Bwareomaea ꞌa boi ꞌanai haꞌataꞌinia tanaꞌamoui awaha odo-odo namou gaꞌi awasuria, ꞌiraau narau hinihinia, ꞌiꞌamou mou aiꞌa. Reiꞌuaa namou ꞌomesia dorau rihosi, me ꞌa bwara mau roꞌu tanaꞌamou i rihosi maꞌua ꞌanai hinihinia Jon.”
MAT.21.33	Mia Jisas ꞌa oꞌani roꞌu, “Moi rongoa roꞌu i nata haꞌatee heihaꞌauuni. ꞌE taꞌi sae na hasiai moui grep. ꞌA bara garia ma tagoraai dora ꞌanai rosirosi grep naꞌiei ꞌanai tagora waen. Ma haꞌa-urasia roꞌu i ruma ahaaha ꞌanai ꞌomeꞌome ꞌiniꞌi maeronga. Naꞌi muri ꞌagu sadoiꞌi sae ꞌanai tauꞌaro maedi hua ꞌanai ꞌomesuriai mou ma hano na awa naꞌi kantri heꞌeteꞌi. 
MAT.21.34	Naꞌi madoraa ꞌanai husiꞌi grep ꞌa haꞌataariꞌi wou sae tatauꞌaro anaꞌi ꞌanai waa ahoꞌi tanaai wadui grep ana. 
MAT.21.35	Miraaui sae narau ꞌomesuriai mousi, rau dauraau marau ngahu ngahuai taꞌi abe, rau ngahu haꞌamaesiai nata nei marau buta haꞌamaesiai nata abe roꞌu ꞌiniai hau. 
MAT.21.36	Naꞌi muri ꞌagu haꞌataariꞌi roꞌu taraꞌi sae tatauꞌaro anaꞌi. Naꞌi ꞌohani rau rago diꞌuai ruruha naꞌi naꞌo. Miraau sae narau ꞌomesuriai mou, rau haua roꞌu mau i taꞌi herehere nara haua ꞌadaaui ruruha naꞌi naꞌo.
MAT.21.37	“Haꞌahakona ꞌa haꞌataaria ꞌari huunai gare ana. ꞌIia ꞌa ꞌadomaꞌinia dorai haꞌahoua. 
MAT.21.38	Naꞌi ꞌoha rau reꞌia rau oꞌani, ‘Naasia moꞌo naigu toꞌoraai mousi naꞌi ꞌoha nai mae amana. Gau magai ngahu haꞌamaesia magai toꞌoraa nagaau i mou.’ 
MAT.21.39	Rau ꞌariwou marau daua. Rau waia huraꞌa naꞌi murinai mou naraugu ngahu haꞌamaesia naꞌiei.”
MAT.21.40	Mia Jisas ꞌagu oꞌani ꞌiniraaui Naꞌohadaaui Piriisi miraaui saemaua adaaꞌi Jiu, “Mou ꞌadomaꞌinia doꞌe taha nai haua moꞌo na toꞌoraai moui grep naasi ꞌadaaui sae ꞌisi naꞌi ꞌoha ꞌai ahoꞌi mai?”
MAT.21.41	Miraau oꞌani, “ꞌAi ngahu haꞌamaesiraaui sae taꞌaꞌi ꞌisi, mai nugaꞌi taraꞌi sae heꞌeteꞌi roꞌu ꞌanai ꞌomesuriai mou nei narai matai haaꞌi tanaai hua na gaꞌi toꞌoraꞌi naꞌi ꞌoha narai mauai grep.”
MAT.21.42	Naasi mia Jisas ꞌagu oꞌani roꞌu ꞌiniraau, “Mou aiꞌa ꞌohaꞌinia gasi taha na ꞌunuai Usu-usu Maea na oꞌani,
MAT.21.42	‘Na hau na ꞌiraaui sae tatauꞌaro ruma rau ꞌitaa,
MAT.21.42	naia naagu haꞌi hau na ororiu diꞌu naꞌi bani anai ruma.
MAT.21.42	ꞌIa Araha God na haua doꞌai oꞌasi,
MAT.21.42	magau waꞌewaꞌe diꞌu ꞌinia.’
MAT.21.43	“Na tarana naasi nawai ꞌunua tanaꞌamou. Naꞌi naꞌo ꞌia God ꞌa ꞌome sigihiꞌamoui ai Jiu ꞌanai awa bahainai heimarungi ana. Ma naꞌi ꞌohani ꞌai orisiꞌamou mai haꞌawateraaui noni heꞌeteꞌi narai matai hungu ꞌiniꞌi huudi hua goro ꞌanai awa naꞌi bahainai heimarungi ana. 
MAT.21.44	ꞌIa tei nai agusu naꞌi hausi, ꞌai maara taꞌaa. Mia tei na hausi ꞌai ahoda hunia, ꞌai memeꞌa.”
MAT.21.45	Naꞌi ꞌoha ꞌiraau Naꞌohadaaꞌi Piriisi miraau saemaua adaaꞌi Jiu rau bahurongoa Jisas, rau aidangisia do ni haꞌatee heihaꞌauu na haaꞌi ra toꞌiraau. 
MAT.21.46	Marau raba dauaꞌa Jisas dorai haꞌa-mamaꞌaia, maraugu magugu do ra gasigu haꞌagogoru i sae rago. ꞌInia ra hinihinia do ꞌia Jisas ꞌe rarabea.
MAT.22.1	ꞌIa Jisas ꞌa haaꞌi roꞌu taraꞌi mamaani heihaꞌauu tanaraaui sae rago. 
MAT.22.2	ꞌA oꞌani, “I heimarungi ana God na awa naꞌi aro ꞌa ꞌonaai mwaeraha na hauai ngaugoni ꞌoha na haꞌiwai gare mwane ana. 
MAT.22.3	ꞌA ragoi sae na ariꞌahuraau. Ma naꞌi ꞌoha na agau hakoi mwane maho, ꞌa haꞌa-taariraau huraꞌa hakoi sae tatauꞌaro anaꞌi ꞌanai ꞌunuraau mai sae na ariꞌahuraau, maagu ꞌiraaui sae ꞌisi, ra kakawataꞌi boi ꞌanai ngaugonisi. 
MAT.22.4	Naꞌi muri ꞌa haꞌahanoriꞌi taraꞌi sae tatauꞌaro heꞌeteꞌi roꞌu ma oꞌani ꞌiniraau, ‘Moi ꞌari mamoi ꞌunuraau mai sae nagau ariꞌahuraau marai boi raurau. ꞌInia na mwani maho ra agauꞌa, na mwani kau pwapwanatoꞌa aguꞌi nara ngahuiꞌi ra haꞌamatotaꞌi hakoꞌa!’
MAT.22.5	“Manaꞌi ꞌoha narau ꞌariwou, ni sae ra ariꞌahuraausi raugu daꞌataꞌinia moi mwaeraha marau poru agohe moi ꞌiniꞌi taha rau haaꞌi. Taraꞌi abe rau ꞌari moi suriꞌi mou adaaꞌi, ma taraꞌi abe rau ꞌari dora narau tauꞌaro suriꞌi. 
MAT.22.6	Ma taraꞌi abe rau dauꞌi sae tatauꞌaro anaꞌi mwaerahasi marau here haꞌataꞌairaau mara ngahu haꞌamaesiraau.
MAT.22.7	“Mana mwaeraha ꞌa taesuꞌa diꞌu ma haꞌataariai ruruha heheiꞌoi ana narau ngahu gataꞌiniraaui sae hahaingahu ꞌisi mara suungiai ꞌomaa adaau. 
MAT.22.8	Naasi mwaeraha ꞌagu oꞌani ꞌiniraau taraꞌi sae tatauꞌaro anaꞌi roꞌu, ‘I sae nau ariꞌahuraau, rau aiꞌa arari ꞌanai boi, maagu mwane maho ꞌanai ngaugoni ra agau hakoꞌa. 
MAT.22.9	Naasi moi ꞌari suriꞌi tara raha suriai ꞌomaa mamoi ariꞌahua namoiwou ta sae namoi sadoia marai boi ꞌanai ngaungauni.’
MAT.22.10	“Miraau sae tatauꞌaro anaꞌi mwaeraha rau ꞌari marau waaꞌi mai mwane sae. Taraꞌi nei raꞌi sae hehere taꞌaa ma taraꞌi nei raꞌi sae goro. I ruma ꞌanai ngaungau naꞌiei ꞌa honu haꞌatai ꞌiniai sae. 
MAT.22.11	ꞌOha na mwaeraha ꞌa boi ꞌanai reꞌiraaui sae narau boi, ꞌa reꞌiaꞌa i taꞌi sae na hoꞌosiai bwana heꞌeteꞌi na aiꞌa arari ꞌanai hoꞌosia naꞌi haꞌahaꞌiwai. 
MAT.22.12	Ma oꞌaniꞌa ꞌinia, ‘Gere sae agua, ꞌa heꞌuai siri mai amua naꞌi ꞌini? ꞌInia iꞌoe ꞌo aiꞌa hoꞌosiai bwana na ꞌome marasinai haꞌahaꞌiwai.’ Mia moꞌosi ꞌa aiꞌa aramia ꞌinia ta mareho. 
MAT.22.13	Mana mwaeraha ꞌa oꞌani ꞌiniraaui sae tatauꞌaro anaꞌi, ‘Moi daua mamoi hoꞌosiꞌi uwanaꞌi mana rimanaꞌi mamoi gaasia huraꞌai dora kuhi. Naꞌi ꞌisi rai angi marai ꞌara haꞌangingitaꞌi rihodaaꞌi naꞌiei.’ ”
MAT.22.14	Mia Jisas ꞌagu oꞌani, “ꞌA ragoi nei na ꞌia God ꞌa ariꞌahuraau maꞌe taringai nei moi na ꞌome sigihiraau.”
MAT.22.15	ꞌIraau Farisei narau awa ꞌisi rau hano baaniai dorasi marau haꞌaradorado ꞌanai sadoia ta here narai haꞌa-bweubweuꞌaa Jisas ꞌinia, neina ꞌai ꞌunua ta maho taritariꞌa narai haꞌa-mamaꞌaia ꞌinia.
MAT.22.16	Naꞌi muri, rau soigoniraau mai taraꞌi rongoiusuri adaaꞌi beiꞌi taraꞌi ai Jiu nara waꞌewaꞌe ꞌiniai heimarungi ana Herod.
MAT.22.17	Naasi, meu raba rongoai ꞌadoꞌadomu. ꞌA ꞌua? Naꞌi ringeringe agaau, ꞌa odo-odo dogai hori takisi tanaai mwaeraha raha naꞌi Rom maꞌua aiꞌa?”
MAT.22.18	ꞌIa Jisas ꞌa bwani ꞌiraraai ꞌadoꞌado taꞌaa na awa naꞌi ꞌadomaꞌidaau naꞌi ꞌoha narau hauai heisongaꞌisi ma oꞌani ꞌiniraau, “ꞌIꞌamou raꞌi sae pwapwapwaariꞌi! ꞌA ꞌua namou raba haꞌa-bweubweuꞌaau ꞌanai ꞌunuai maho na taritariꞌa? 
MAT.22.19	Moisu waa mai ta korai haꞌa nara matai haa ꞌanai hori takisi.” Miraau haua tanaa.
MAT.22.20	Mia oꞌani ꞌiniraau, “Na atana tei mana nununa tei na awa naꞌi korai haꞌani?”
MAT.22.21	Miraau oꞌani, “Na atana Mwaeraha adaaui Rom mana nununa.”
MAT.22.21	Maagu oꞌani ꞌiniraau, “ꞌOnaa na oꞌasi, mamoi haua tanaai Mwaeraha i taha ꞌiia na toꞌoraa, mamoi haua tanaa God taha ꞌia God na toꞌoraa.”
MAT.22.22	ꞌOha rau rongoai haꞌatee ana oꞌasi, rau heimwaotaꞌi diꞌu marau hanoꞌa baania.
MAT.22.23	Naꞌi maui dangisi taraꞌi Sadiusi ra boi beia Jisas. ꞌIraausi rau aiꞌa hinihinia do ꞌirai noni rai surutaꞌe ahoꞌi baaniai mae, miraau songaꞌinia Jisas oꞌani, 
MAT.22.24	“Haꞌausuri, ꞌIa Moses ꞌa ꞌunua do ꞌonaa ta sae nai waina ta urao maigu mae baania haꞌi aiꞌa toꞌo gare, ꞌi doꞌorana moꞌosi ꞌai waina roꞌu i uraosi. Mana gare na rarui toꞌoraꞌi, rai ꞌunuꞌi ꞌiniꞌi gare anaꞌi doꞌorana na maesi, neina burungana ꞌa bwaꞌi hako.
MAT.22.25	“Hoita, naꞌi naꞌo, ꞌe biu haꞌidoꞌorada nara awa naꞌi ꞌomaa ameeuni. Nei tahamora ꞌa haꞌiwai ma mae haꞌi aiꞌa toꞌo gare, mana doꞌorana na hutai muri ꞌa waina roꞌu i urao na mae baania doꞌorana na hutai naꞌo. 
MAT.22.26	Ma mae roꞌu haꞌi aiꞌa toꞌoraa ta gare, mana uraosi ꞌa waina roꞌu i nata doꞌoradarua i rua haꞌidoꞌorada nararu maesi. Ma oꞌasi moeꞌa tari ꞌoha na biu haꞌidoꞌoradasi raugu buna waina hako i taꞌi uraosi. 
MAT.22.27	Haꞌahakona mana uraosi ꞌa mae roꞌu.
MAT.22.28	“Hoita, naꞌi ꞌoha ni surutaꞌe ahoꞌi, ꞌiatei ꞌiniraaui haꞌidoꞌorada ꞌisi naigui toꞌoraai uraosi? ꞌInia ꞌiia ꞌa waidaau hako i biu haꞌidoꞌoradasi.”
MAT.22.29	Mia Jisas ꞌa aramiraau oꞌani, “Mou taritariꞌa haꞌatai! ꞌIꞌamou aiꞌa aidangisiai Usu-usu Maea mamou aiꞌa aidangisia roꞌu i taha na mena ana God ꞌai matai haua. Naia namou toꞌoraa ꞌinia ꞌadoꞌado bweubweuꞌasi. 
MAT.22.30	Naꞌi ꞌoha ꞌiraaui sae rai surutaꞌe ahoꞌi, ꞌa bwaꞌi sae nai haꞌiwai. ꞌIraau rai ꞌonaairaaui enjel naꞌi aro nara aiꞌa haꞌiwai. 
MAT.22.31	ꞌIo, ma wai haꞌa-aidangisiꞌamou roꞌu ꞌiniai surutaꞌe ahoꞌi. ꞌA ꞌua? Mou aiꞌa ꞌohaꞌiniai taha na ꞌia God ꞌa ꞌunua tanaꞌamou naꞌi Usu-usu Maea ꞌabaiai surutaꞌe ahoꞌi? ꞌA ꞌunua oꞌani, 
MAT.22.32	‘ꞌInau naasi God ana Ebraham, mia Aisak mia Jekop.’
MAT.22.33	ꞌOha na mwani sae rago ꞌisi ra rongoai taha na ꞌunua Jisas, rau heimwaotaꞌi diꞌu ꞌiniꞌi haꞌausuringaꞌi anaꞌi.
MAT.22.34	ꞌOha ꞌiraau Farisei rau rongoa doꞌia Jisas ꞌa haꞌa-papakuraau Sadiusi, rau ruru goni ꞌanai haꞌaradorado maraugu ꞌariwou beia Jisas. 
MAT.22.35	ꞌE taꞌi ꞌiniraau ꞌe Haꞌausuri ꞌanai Ringe anaꞌia Moses, ꞌa hauai taꞌi heisongaꞌi ꞌanai haꞌimaania Jisas. 
MAT.22.36	ꞌA oꞌani, “Haꞌausuri. I Haꞌatora heꞌua na ororiu diꞌu baaniꞌi hako i mwane Haꞌatora.”
MAT.22.37	Mia Jisas ꞌa oꞌani, “ꞌOi taꞌahiai Araha God amua ꞌiniai tahingamu hako mana ahumu hako mana ꞌadomaꞌimu hako.
MAT.22.38	Naasi Haꞌatora na ororiu baaniꞌi hakoi mwane Haꞌatora. 
MAT.22.39	Nata nei na ororiu roꞌu, ‘ꞌOi taꞌahiai nata sae ꞌonaai taꞌahiꞌo amua haariꞌo.’
MAT.22.40	I Ringe hako anaꞌia Moses mana haꞌausuringaꞌi adaaꞌi Rarabea ra awa hako naꞌi bahainai rua Haꞌatorasi.”
MAT.22.41	Naꞌi ꞌoha na ꞌiraaui Farisei rau awa mau beia Jisas, ꞌia Jisas ꞌa songaꞌiniraau oꞌani, 
MAT.22.42	“Mou ꞌadomaꞌinia do Haꞌatahi ꞌe pwirana tei?”
MAT.22.42	Miraau oꞌani, “ꞌE pwirana Mwaeraha Deved.”
MAT.22.43	Mia Jisas ꞌa oꞌani roꞌu, “Ma ꞌua na Hiꞌona Maea ꞌagu haua ꞌinia tanaa Deved i ꞌadoꞌado nagu ꞌunua ꞌinia do ꞌi Haꞌatahi naasi ꞌia Araha ana? ꞌIa Deved ꞌa ꞌunua oꞌani,
MAT.22.44	‘ꞌIa Araha God ꞌa haꞌatee oꞌani ꞌinia Araha agua,
MAT.22.44	ꞌOi heinagu naꞌi aba odogu
MAT.22.44	ꞌanai heimarungi beiau,
MAT.22.44	tari ꞌoha wai nugaraau i maerongamu
MAT.22.44	naꞌi bahainai heimarungi amua.’
MAT.22.45	Naꞌi ꞌoha na ꞌia Deved ꞌa ꞌunua do ꞌia Haꞌatahi ꞌe Araha ana, ꞌa haꞌataꞌinia do ꞌia Araha aiꞌa doꞌe pwirana moi, maꞌata ꞌiia Araha roꞌu ana.” 
MAT.22.46	Naꞌi ꞌohasi aiꞌa ta taꞌi nei ꞌiniraau Farisei nai aramia. Taraawaꞌa mau naꞌi ꞌohasi aiꞌa ta taꞌi nei ꞌiniraauꞌa roꞌu naigui raba haua roꞌu ta taꞌi heisongaꞌi.
MAT.23.1	Mia Jisas ꞌa oꞌani ꞌiniraaui noni hunga mana rongoiusuri anaꞌi, 
MAT.23.2	“I tauꞌaro adaaui Haꞌausuri ꞌanai Ringe miraau Farisei naasi ꞌanai mamaani ruhasiꞌi ꞌadoꞌado ꞌadaꞌi taha ra awa naꞌi Ringe anaꞌia Moses. 
MAT.23.3	Mareho rai maaniꞌi, moi araisuriꞌi mamoi haꞌisuriꞌi. Maꞌata moi abu ꞌonaairaau. ꞌInia rau aiꞌa haꞌisuriꞌi taha narau haꞌausuriꞌamou ꞌiniꞌi! 
MAT.23.4	Rau haꞌahihiꞌamou ꞌiniꞌi mwani ringeringe nara bwara ꞌanai haꞌisuriꞌi maraugu aiꞌa gere ꞌaꞌauhiꞌamou ꞌanai araisuriꞌi.
MAT.23.5	“Mwani maho rau haaꞌi rau haaꞌi do ꞌiraaui sae rai wanasiraau marai haꞌa-taꞌetaꞌeraau ꞌiniꞌi. Rau haꞌarahaꞌi gere anga narau hoꞌosiꞌi naꞌi rimadaaꞌi ma naꞌi hauraedaaꞌi nara awaiei taraꞌi tatara i Usu-usu Maea. Manaꞌi gaodi toꞌoni tewa adaaꞌi rau haꞌatewaꞌi roꞌu aurui gere hasiwaro
MAT.23.6	Naꞌi suriꞌi ngaugoni mei suriꞌi rumani haꞌarahesi rau raba heinagu moeꞌa suriꞌi dora ororiu. 
MAT.23.7	ꞌOha rau ꞌari suriꞌi dorani maketi, rau ꞌirisia diꞌu dorai haꞌa-taꞌetaꞌeraau mana ꞌunuraau ꞌinia haꞌausuri.
MAT.23.8	“ꞌIꞌamou moi abui ꞌirisia dorai ꞌunu haꞌausuri ꞌiniꞌamou, ꞌinia ꞌe taꞌi sae moi na haꞌausuriꞌamou, ꞌinau. ꞌIꞌamou hako raꞌi haꞌidoꞌorada. 
MAT.23.9	Moi abui ꞌunu Ama roꞌu ꞌinia ta sae ni marewanani. ꞌIa moia God naasi Amamoou na awa naꞌi aro. 
MAT.23.10	Moi abui ꞌirisia dorai ꞌunu bwauodo ꞌiniꞌamou ꞌinia ꞌe taꞌi bwauodo moi, ꞌiia naasi Haꞌatahi. 
MAT.23.11	ꞌIatei nai bwauodo ꞌiniꞌamou, ꞌiia naasi nai haꞌi sae tatauꞌaro namoou. 
MAT.23.12	ꞌIatei nai haꞌa-araꞌahia haaria, ꞌia God ꞌai haꞌa-auruhia. Mia tei nai haꞌa-auruhia haaria, ꞌia God ꞌai haꞌa-araꞌahia.
MAT.23.13	“ꞌAi taꞌaa diꞌu tanaꞌamoui Haꞌausuri ꞌanai Ringe anaꞌia Moses miꞌamou Farisei! Mou here ꞌonaa domou goro, maꞌata aiꞌa! Mou aiꞌa raba siri naꞌi heimarungi ana God mamougu haꞌa-bwarasiraau roꞌu i nei nara bonasiai siri naꞌiei.
MAT.23.14	“ꞌAi taꞌaa diꞌu tanaꞌamoui Haꞌausuri ꞌanai Ringe miꞌamou Farisei! Mou here ꞌonaa domou goro, maꞌata aiꞌa! Mou haꞌa-bweubweuꞌaraaui nao ꞌiniꞌi ruma adaaꞌi mana mareho narau toꞌoraꞌi. Mana ꞌoha mou haꞌarahesi, mou pwariꞌi haꞌamaesiraaui noni ꞌanai haaꞌi rihungaꞌi tewa. Moi aidangisia do na haꞌa-mamaꞌai, ꞌia God ꞌai haꞌarahaa roꞌu wou tanaꞌamou.
MAT.23.15	“ꞌAi taꞌaa diꞌu tanaꞌamoui Haꞌausuri ꞌanai Ringe miꞌamou Farisei! Mou here ꞌonaa domou goro, maꞌata aiꞌa! Mou tauꞌaro raha ꞌiniai ꞌari suriai mwane dora, naꞌi asi manaꞌi toro ꞌanai sadoia ta sae ꞌanai rihosia ma doꞌai awasuriꞌi haꞌausuringaꞌi amooꞌi. ꞌOha nagu suriꞌamou, na baronganaꞌi ra taꞌaa diꞌu roꞌu wou mana haꞌa-mamaꞌai na ꞌia God ꞌai haua tanaa naꞌi dora ni rongomaataꞌi, ꞌai raha diꞌua i haꞌa-mamaꞌai nai haua tanaꞌamou.
MAT.23.16	“ꞌAi taꞌaa diꞌu tanaꞌamou, ꞌinia mou ꞌonaai sae kuru na naꞌotaradaaui noni. Mou haꞌausuriraaui sae do ꞌonaa rai tohe naꞌi atanai Ruma Maea ana God beiai duruduru nara haua, ꞌa aiꞌa ꞌua ꞌanai horoosiai durudurusi. Me ꞌonaa rai tohe naꞌi gol na awa naꞌi Ruma Maea, ꞌa ororiu diꞌu dorai abu horosia.
MAT.23.17	“ꞌIꞌamou kuru mora mamou bweu! Ni Ruma Maea ana God ꞌa ororiu diꞌu baaniꞌi gol, suria naasi maho na haꞌamaeaꞌi gol ꞌisi 
MAT.23.18	Mou ꞌunua roꞌu do ꞌonaa rai tohe naꞌi dora ni suu hoꞌasi beiai duruduru nara haua, aiꞌa ꞌua ꞌanai horoosiai durudurusi. Me ꞌonaa rai tohe naꞌi hoꞌasi na awa naꞌi hunganai dora ni suu hoꞌasi, ꞌa ororiu diꞌu dorai abu horosia. 
MAT.23.19	Mou kuru! Ni dora ni suu hoꞌasi ꞌa ororiu diꞌu baaniai hoꞌasi, suria naasi maho na haꞌamaeaa i hoꞌasi. 
MAT.23.20	Naasi, ꞌiatei na tohe naꞌi dora ni suu hoꞌasi beiai duruduru na haua, ꞌa tohe roꞌu naꞌi hoꞌasi na awa naꞌi hungana. 
MAT.23.21	Mia tei na tohe naꞌi atanai Ruma Maea beiai duruduru na haua, ꞌa toheꞌa roꞌu naꞌi atana God, ꞌinia ꞌiia ꞌa awa naꞌi Ruma Maea. 
MAT.23.22	ꞌIatei na tohe naꞌi aro beiai duruduru na haua, ꞌa tohe roꞌu naꞌi dora ni mwaeraha ana God ma tohe roꞌu naꞌi atana God, ꞌinia ꞌia God ꞌa heinagu naꞌi dora ni mwaerahasi.
MAT.23.23	“ꞌAi taꞌaa diꞌu tanaꞌamoui Haꞌausuri ꞌanai Ringe miꞌamou Farisei. Mou here ꞌonaa domou goro, maꞌata aiꞌa! ꞌInia reiꞌuaa namou wateꞌi tanaa God tangahurudi gere mareho rawa kekerei taꞌaꞌi nara haꞌangaugoro i mahoingau, maꞌua taraꞌi mareho roꞌu suriꞌi mou amooꞌi, miꞌamou mou aiꞌa araisuriꞌi mareho raha nara awa naꞌi haꞌausuringaꞌi anai Ringe ana Moses. Mareho ꞌonaai haaꞌi here ra odo-odo tanaraaui sae, ꞌaꞌauhiraaui sae ha-haꞌarohaꞌa ma ꞌanai haꞌa-momori suriꞌi mwani maho namou haaꞌi. ꞌA goro i wateꞌi moi mareho kekerei oꞌasi tanaa God, maꞌata ꞌa taꞌi kaeni goro diꞌu ꞌonaa mou gaꞌi haaꞌi roꞌu i mareho raha. 
MAT.23.24	ꞌIꞌamou naasi sae ꞌanai naꞌotara mamougu ꞌonaai sae kuru. ꞌOha mou bonasiai suriꞌi mwani gere ringe nara aiꞌa taraa ororiu, mamougu kakuꞌaꞌi mwani nei nara ororiu, mou here ꞌonaai sae na tauꞌaro raha ꞌanai rahiai gere abei nono baaniai panikeni wai, magu aiꞌa aidangisia do ꞌa gonohiai abei kamel.
MAT.23.25	“ꞌAi taꞌaa diꞌu tanaꞌamoui Haꞌausuri ꞌanai Ringe miꞌamou Farisei. Mou here ꞌonaa domou goro, maꞌata aiꞌa! Mou ꞌonaai sae na wasi haꞌa-wadiwadiꞌi abedi panikeni mana abedi raboꞌo, mana rarodi ra doꞌoꞌa moi. ꞌInia ꞌomehamoou ꞌa kae goro naꞌi maadaaui sae, ma naꞌi raromamooꞌi, naia haariai hairaurau mana ꞌadoꞌado ꞌanai haꞌa-waꞌewaꞌeꞌamou haarimoou. 
MAT.23.26	ꞌIꞌamou Farisei mou ꞌonaai sae kuru. Moi wasi haꞌa-wadiwadia gaꞌu i raronai panikeni mana raronai raboꞌo, maigu wadiwadi roꞌu i abena.
MAT.23.27	“ꞌAi taꞌaa diꞌu tanaꞌamoui Haꞌausuri ꞌanai Ringe miꞌamou Farisei. Mou here ꞌonaa domou goro, maꞌata aiꞌa! Mou ꞌonaai hera nara here haꞌa-ꞌomegoroa. ꞌA ꞌome goro moi naꞌi abau ꞌomaa, manaꞌi rarona ꞌa honu ꞌiniꞌi surisuri mana sae mae ra ngabo. 
MAT.23.28	Marehosi ꞌa toꞌiꞌamou, ꞌinia ꞌomehamoou ꞌa kae goro naꞌi maadaaui sae, ma naꞌi raromamooꞌi, ꞌa honu ꞌiniai pwariꞌi mana ora-oraꞌa.
MAT.23.29	“ꞌAi taꞌaa diꞌu tanaꞌamoui Haꞌausuri ꞌanai Ringe miꞌamou Farisei. Mou here ꞌonaa domou goro, maꞌata aiꞌa! Mou tauꞌaro haꞌagorohiꞌi barabaradaaꞌi rarabea na ꞌiraaui wauwa amooꞌi rau ngahu haꞌamaesiꞌi ꞌoha bwani mamou here haꞌa-ꞌomegoroꞌi barabaradaaꞌi sae odo-odo na ꞌiraau roꞌu narau haꞌamaesiꞌi. 
MAT.23.30	Mamou ꞌunua do ꞌonaa moi awa naꞌi madoraasi mou gaꞌi bwaꞌi ꞌaꞌauhiraaui wauwa amooꞌi ꞌanai ngahu haꞌamaesiraaui rarabea ꞌisi. 
MAT.23.31	ꞌOha namou ꞌunua do ꞌiraau raꞌi wauwa amooꞌi, mou rangasia haꞌa-momoriꞌa do ꞌiꞌamou raꞌi pwiradaaꞌi sae narau ngahu haꞌamaesiraaui rarabea. 
MAT.23.32	Naasi, moi haꞌa-arosia wou i here taꞌaa rau hauai wauwa amooꞌi ꞌoha bwani. 
MAT.23.33	ꞌIꞌamou mwani mwaa taꞌaꞌi! ꞌAi heꞌua namoigu hora ꞌinia baaniai haꞌa-mamaꞌai na ꞌia God ꞌa nuga mamasiꞌamou ꞌinia naꞌi dora ni rongomaataꞌi?
MAT.23.34	“Naasi, wai ꞌunua tanaꞌamou. Wai haꞌataariꞌi rarabea mana sae madoma mana haꞌausuri tanaꞌamou. Moi taritariraau suriꞌi mwani ꞌomaa ꞌanai here haꞌataꞌairaau. Taraꞌi nei ꞌiniraau moi ngahu haꞌamaesiꞌi, taraꞌi nei moi rabu ahitaꞌiniꞌi naꞌi dadaahoro, ma taraꞌi nei moi rorohoraau suriꞌi ruma ni haꞌarahesi. 
MAT.23.35	Suriai haua amoou oꞌasi, ꞌiꞌamou namoigui dau haꞌa-mamaꞌai ꞌiniꞌi sae odo-odo anaꞌia God nara bwani ngahu haꞌamaesiraau mau mai, taraawaꞌa mau naꞌi ꞌoha ꞌia Kein ꞌa ngahu haꞌamaesia Ebol tari beia Sakaraea, gare ana Barakaea na ꞌiꞌamou ai Jiu mou ngahu haꞌamaesia naꞌi ahoaanai dora ni hoꞌasi mana Ruma Maea ana God. 
MAT.23.36	Wai ꞌunua haꞌa-momori tanaꞌamou, ꞌiꞌamou inoni naꞌi ꞌohani naigu auru hunimoou i haꞌa-mamaꞌai nai haua God ꞌiniꞌi mae nara haaꞌi sae ꞌisi.”
MAT.23.37	Mia Jisas ꞌa haꞌatee oꞌani, “ꞌEi Jerusalem, Jerusalem. ꞌIꞌamou namou ngahu haꞌamaesiꞌi rarabea mamou buta haꞌamaesiꞌi sae heitarohaꞌi anaꞌia God ꞌiniꞌi hau. ꞌA rago i ꞌoha nau rabasia domoi boi beiau ꞌanai ꞌomesuriꞌamou ꞌonaai biꞌa i kua na abwa bwarasiꞌi gare anaꞌi. Miꞌamou aiꞌa rabasia. 
MAT.23.38	Naasi moi rongoa! ꞌIa God ꞌa hanoꞌa baaniai ꞌomaa mana Ruma Maea amoou. 
MAT.23.39	Mawai ꞌunua tanaꞌamou, ꞌa bwaꞌi ta ꞌoha namoigu ꞌomesiau tari ꞌoha namoi haꞌatee oꞌani, ‘Araha God, ꞌoi haꞌagorohia moꞌo naꞌo haꞌataaria mai.’ ”
MAT.24.1	ꞌOha ꞌia Jisas ꞌa hano baaniai Ruma Maea ana God, ꞌiraau rongoiusuri anaꞌi rau ꞌariwou beia marau maania tanaa i ꞌome goro na haa i Ruma Maea mana mwani gere ruma garigaria. 
MAT.24.2	Mia Jisas ꞌa oꞌani ꞌiniraau, “Mou reꞌiꞌi mwani ruma ꞌisi? ꞌE ꞌoha nai boi mau na bwaꞌi ta taꞌi hau ꞌiniꞌi hau ꞌisi naraigui awa suriꞌi dora nara heinagu suriꞌisi. Na mwane hau ꞌisi rai gaasiꞌi dio. ꞌE mareho haꞌa-momori nau maania tanaꞌamounisi.”
MAT.24.3	Naꞌi muri ꞌia Jisas ꞌa heinagu naꞌi hungahungai ꞌOliv. Miraaui rongoiusuri anaꞌi rau boi haariraau beia marau oꞌani ꞌinia, “ꞌOi maania tanaꞌameu i ꞌoha heꞌua nai toꞌo i mareho naꞌo maania ani? Ma ꞌe haꞌara heꞌua na mei reꞌia na meigu ꞌiraraa ꞌinia do ꞌa gaarangiꞌa i haꞌahakonai dangi mana madoraa naꞌoi ahoꞌi mai?”
MAT.24.4	Mia Jisas ꞌa aramiraau oꞌani, “Moi ꞌomeꞌome goro. Ra gasi haꞌatehaꞌamou taraꞌi sae. 
MAT.24.5	ꞌInia ꞌai ragoi nei narai boi heitarohaꞌi naꞌi atagu narai oꞌani, ‘ꞌInau naasi Haꞌatahi.’ Maꞌai ragoi nei narai haꞌateharaau ꞌiniꞌi haꞌausuringaꞌi adaaꞌi nara aiꞌa haꞌa-momori. 
MAT.24.6	Moi rongoꞌi rongo raha suriꞌi heiꞌoi nara toꞌo gaarangi mana taroha ꞌiniꞌi nei ra toꞌo haꞌatau. Maꞌai abui taꞌaabemoou. ꞌInia mareho ꞌisi rai toꞌo oꞌasiꞌa, ma aiꞌa do naasiꞌa i haꞌahakona dangi. 
MAT.24.7	ꞌIraaui sae naꞌi taꞌi kantri rai ꞌari marai heingahui beiraaui sae naꞌi nata kantri. I hioro raha ꞌai toꞌiraaui sae suriꞌi taraꞌi dora mana nunu raha rai ꞌiharaꞌiniꞌi taraꞌi dora naꞌi marewana. 
MAT.24.8	Maho ꞌisi ꞌe taraawaꞌadi moi rongomaataꞌi, ꞌonaai urao nagu taraawaꞌa maesi ahu ꞌanai haꞌahutaai gare.
MAT.24.9	“Naꞌi madoraasi, sae suriꞌi mwani dora hako naꞌi marewana rai ꞌutaiꞌamou suria ꞌiꞌamou raꞌi rongoiusuri aguꞌi. Rai dauꞌamou ꞌanai nora taꞌaiꞌamou marai ngahu haꞌamaesiꞌamou. 
MAT.24.10	ꞌAi ragoi sae hinihini naraugu bwaꞌi raba hinihiniauꞌa. ꞌIraau rai ꞌitaraau hairiu marai usuhaꞌiniraau tanaraaui maerongadaaꞌi. 
MAT.24.11	Naꞌi ꞌohasi ꞌai ragoi rarabea pwapwaariꞌi rai taꞌeha mai, maꞌai ragoi sae narai haꞌateharaau ꞌiniꞌi haꞌausuringaꞌi adaaꞌi nara aiꞌa haꞌa-momori. 
MAT.24.12	Suriai haaꞌi moeꞌa adaaꞌi here ra taꞌaꞌi, gaarangi ꞌiraau hakoi sae ra bwaꞌi toꞌoraaꞌa i heitaꞌahi. 
MAT.24.13	Ma ꞌonaa moi ura baabau tari haꞌahakonai madoraa taꞌaasi, moigu daua namooui tahi tarau. 
MAT.24.14	Mana Taroha Goro ꞌabaiai heimarungi ana God rai tarohaꞌinia huraꞌa ꞌari suriai marewana hako neina mwani noni hako rai rongoa, maigui boi haꞌahakonai dangi.”
MAT.24.15	Mia Jisas ꞌagu oꞌani roꞌu, “Ta ꞌoha, ꞌiꞌamou moi reꞌiai mareho na taꞌaa diꞌu na ꞌia God na ꞌitaa. Naia naasi mareho na ꞌia Rarabea Daniel ꞌa haꞌatee rarabeangaꞌinia naꞌi ꞌoha bwani. ꞌAi ura naꞌi Ruma Maea mai haꞌataꞌaiai dorasi naꞌi maana God. ꞌIatei naꞌoi ꞌohaꞌiniai haꞌateeni, ꞌoi haꞌimaania aidangisia maꞌataꞌa i ꞌadoꞌado ꞌana. 
MAT.24.16	Hoita, ꞌonaa ꞌoi awa naꞌi Provensi Jiudea naꞌi madoraasi, ꞌoi hora taꞌeha suriꞌi hungahunga ꞌanai bainihu. 
MAT.24.17	ꞌOnaa ꞌoi awa huraꞌa i buriinai ruma amua, ꞌoi horaꞌa! ꞌOi abui siri ahoꞌi naꞌi ruma ꞌanai rahiꞌi taraꞌi mareho amuꞌi. 
MAT.24.18	ꞌOnaa ꞌoi awa naꞌi mou amua, ꞌoi abu ahoꞌi ꞌari ruma ꞌanai hauai bwana amua. 
MAT.24.19	Haꞌa-arohaiꞌaraau diꞌu i urao ra pote mana hasuuriꞌi, ꞌinia ꞌai bwara tanaraaui hora. 
MAT.24.20	Moi haꞌarahesi mana madoraasi ꞌai abui toꞌo naꞌi ꞌoha na rangi roꞌaroꞌa maꞌua naꞌi dangi ni mamaro. 
MAT.24.21	ꞌInia ni rongomaataꞌi naꞌi madoraasi, ꞌai taꞌaa diꞌu baaniꞌi mwane rongomaataꞌi nara taraawaꞌa mau naꞌi madoraa na haꞌapwaꞌaraa God i marewana tari dangini. Ma naꞌi muri, ꞌa bwaꞌi ta madoraa taꞌaa oꞌasiꞌa roꞌu naigu toꞌo. 
MAT.24.22	ꞌOnaa ꞌia God ꞌai abui haꞌapwakuai madoraasi, ꞌa bwaꞌi sae nai tahi. Me suriai taꞌahiraau ana i sae na bwani ꞌome sigihiraau, naia naigui haꞌapwakua ꞌinia i madoraasi.
MAT.24.23	“Naꞌi ꞌohasi ꞌonaa ta sae nai oꞌani, ‘Moisu wana mai. Naani Haꞌatahi,’ maꞌuasi ꞌai oꞌani, ‘Na ꞌariani.’ Moi abui hinihinia. 
MAT.24.24	Raꞌi sae pwapwaariꞌi rai boi ma rai oꞌani, ‘ꞌInau naasi huunai Haꞌatahi,’ maꞌuasi rai oꞌani, ‘ꞌInau naasi huunai Rarabea ana God.’ Rai haaꞌi haꞌara raha mana haꞌabuꞌoahu ꞌanai haꞌateharaaui sae. Rau raba haꞌateharaau roꞌu i nei na ꞌia God ꞌa bwani ꞌome sigihiraau maagu bwara. 
MAT.24.25	Naasi moi mamataihere goro ꞌiniraau. Naia nau haꞌabasuꞌamou ꞌinia naꞌi naꞌo ꞌiniꞌi mareho ꞌini.
MAT.24.26	“ꞌOnaa ta sae ꞌai oꞌani, ‘Moi bahurongoau! ꞌI Haꞌatahi na ꞌari dora mangasarasi,’ moi abui ꞌari. Ma ꞌonaa ꞌai oꞌani, ‘ꞌIia na moi siriwou rumani,’ mamoi abu hinihiniai taha na ꞌunuasi. 
MAT.24.27	ꞌInia naꞌi ꞌoha na ꞌinau i Gare i Noni wai ahoꞌi mai, wai haꞌataꞌi goro huraꞌa ꞌonaai mararea na marewa raha naꞌi ahoaa na marewasiai rua aba hairiu. 
MAT.24.28	Ma gau ꞌiraraa, naꞌi dora na awaiei maho na mae, rai ruru wou iei manu nara matai ngaaꞌi maho mae.”
MAT.24.29	Mia Jisas ꞌa oꞌani roꞌu, “Naꞌi moi murinai madoraa taꞌaasi,
MAT.24.29	‘I sina ꞌa bwaꞌi marewa,
MAT.24.29	mana hura ꞌai oꞌasi roꞌu.
MAT.24.29	I heeꞌu rai ahoda
MAT.24.29	mana taraani maho naꞌi ahoasara rai ꞌihaꞌiha.’
MAT.24.30	“Naꞌi muri ꞌiraau hakoi saenai marewanani rai reꞌia naꞌi ahoasara i haꞌara na haꞌataꞌiniai ahoꞌi mai agua, i Garei Inoni. Naꞌi ꞌohasi rai awara tau taꞌaa ꞌiniai mamaaꞌu. Maraigui ꞌomesiai boi ahoꞌi agua suriꞌi rorodo beiai mena mana raraha na wetewete. 
MAT.24.31	ꞌE enjel nai uuhia wetewete i ahuri mawai haꞌa-taariraau huraꞌai enjel aguꞌi suriai mwani dora naꞌi marewana ꞌanai wairaau goni mai nei nau bwani ꞌome sigihiꞌi. Rai taraawaꞌa naꞌi nata aba i marewana marai tari ꞌari naꞌi nata aba.”
MAT.24.32	Mia Jisas ꞌagu oꞌani roꞌu, “Moisu ꞌadomaꞌiniai fig mai haꞌausuriꞌamou. Naꞌi ꞌoha naꞌo reꞌiai raraanai fig ra taraawaꞌai asuru mana rawa ra pwira, maꞌo ꞌiraraa do madoraa raorao ꞌa gaarangiꞌa. 
MAT.24.33	ꞌA oꞌasi roꞌu. ꞌOha na maho taꞌaꞌi ꞌisi rai toꞌo, mamou ꞌiraraa do ꞌinau gaarangi ahoꞌi maiꞌa. 
MAT.24.34	Mawai ꞌunua haꞌa-momori tanaꞌamou, mareho ꞌisi rai toꞌo, miraaui sae nara awa naꞌi madoraani ra bwaꞌi mae mau. 
MAT.24.35	I ahoasara mana ano rarui anoro mana haꞌatee aguꞌi rai awa tarau.”
MAT.24.36	Mia Jisas ꞌa oꞌani, “Na dangi mana madoraa heꞌua nawai ahoꞌi mai, aiꞌa ta sae nai ꞌiraraa. Reiꞌuaa ꞌinau i Garei Inoni miraaui enjel naꞌi aro mameu aiꞌa ꞌiraraa roꞌu. ꞌIa moia Amagu na ꞌiraraa. 
MAT.24.37	Ni mareho na ꞌiraaui sae ra hahaaꞌi naꞌi madoraa ana Noa rai toꞌo roꞌu naꞌi ꞌoha ꞌinau i Gare Inoni wai ahoꞌi maisi. 
MAT.24.38	ꞌOha na aiꞌa boi mau i ruarua, ꞌiraaui sae rau poru moi ꞌiniai ngaungau mana gonogono mana haꞌahaꞌiwai tari naꞌi ꞌoha na ꞌia Noa ꞌagu buna siri naꞌi haka. 
MAT.24.39	Rau aiꞌa ꞌadomaꞌinia do ta maho nai toꞌo. Raugu ꞌasuꞌa mana ruarua ꞌa toꞌoꞌa ma taresiraauꞌa. ꞌAi oꞌasi taha nai toꞌo naꞌi madoraa na ꞌinau i Garei Inoni wai ahoꞌi mai.
MAT.24.40	“Naꞌi ꞌohasi ta rua sae rarui tauꞌaro goni naꞌi mou. ꞌIraau enjel aguꞌi rai waia ta nei mana nata nei ꞌai awa mau. 
MAT.24.41	ꞌE rua urao rarui tagora mahoingau goni, ꞌe taꞌi rai waia mana nata nei ꞌai awa mau. 
MAT.24.42	Naasi moi ꞌomeꞌome goro, ꞌinia mou aiꞌa ꞌiraraai madoraa heꞌua ꞌinau Araha amoou wai ahoꞌi mai.
MAT.24.43	“Moisu ꞌadomaꞌiniai taha nau maaniani. ꞌOnaa sae na toꞌoraai ruma ꞌai ꞌiraraai ꞌoha na sae beriberi ꞌai siri naꞌi ruma ana, ꞌa bwaꞌi mauru. ꞌAi ꞌomeꞌome goro ma bwaꞌi haꞌawatea doni saesi ꞌai siri ꞌanai beri naꞌi ruma ana. 
MAT.24.44	Naasi ꞌiꞌamou roꞌu moi haꞌaagau tarau, ꞌinia ꞌinau i Garei Inoni wai ahoꞌi mai naꞌi madoraa namou bwaꞌi ꞌiraraa roꞌu.”
MAT.24.45	Naasi mia Jisas ꞌagu oꞌani roꞌu, “Sae tatauꞌaro heꞌua ni saemaua ꞌai haꞌa-ꞌomesuria ꞌiniꞌi mwane mareho naꞌi ruma ana, ma ꞌanai haꞌatoraꞌiniꞌi huraꞌai mahoingau tanaraaui sae tatauꞌaro naꞌi madoraa ꞌana? Naia i sae tatauꞌaro na madoma ma here goro suriꞌi mwane mareho nara haꞌa-ꞌuꞌuria ꞌiniꞌi. 
MAT.24.46	Haꞌamwaniai sae tatauꞌarosi naꞌi ꞌoha na saemaua ana ꞌai boi sadoia do ꞌiia ꞌa here haꞌagorohiai tatauꞌaro ana. 
MAT.24.47	Ma wai ꞌunua haꞌa-momori tanaꞌamou, ꞌi saemauasi ꞌai haꞌa-ꞌuꞌuria moꞌosi ꞌiniꞌi mwane mareho na toꞌoraꞌi.
MAT.24.48	“Ma ꞌonaa ꞌia moꞌosi ꞌe sae tatauꞌaro taꞌaa, ꞌiia ꞌai matai haua moi ꞌadoꞌado oꞌani, ‘I saemaua agua ꞌa bwaꞌi ahoꞌi raurau.’ 
MAT.24.49	Naasi ma taraawaꞌa ngahu ngahuraaui sae tatauꞌaro na ꞌomesuriꞌi, ma awa moi ꞌanai ngau mana gonogono raha ꞌini waini bweu beiraaui sae nara gono raha. 
MAT.24.50	ꞌAigu ꞌasuꞌa mana saemaua ana ꞌai ataha naꞌi madoraa na saesi ꞌa bwaꞌi ꞌadomaꞌinia do ꞌa gaꞌi ataha. 
MAT.24.51	Naꞌi ꞌoha nai ataha, ꞌai haꞌa-mamaꞌaia diꞌu i sae tatauꞌarosi, mai nugaa ꞌanai mamaaꞌa beiraaui sae narau here ꞌonaa dorau goro maraugu aiꞌa. Naꞌi ꞌisi naraigui angiangi naꞌi ei marai ꞌara ngingitaꞌi rihodaaꞌi ꞌiniai rongomaataꞌi.”
MAT.25.1	Mia Jisas ꞌagu oꞌani roꞌu, “Ni heimarungi ana God na awa naꞌi aro ꞌa ꞌonaai mamaani ꞌinia tangahuru gere urao narau waaꞌi raita adaaꞌi ꞌanai ꞌari ruma anai gere urao na haꞌaagau ꞌanai heisadoi beiai sae na dorarui haꞌiwai. 
MAT.25.2	Mana taꞌi tangahurui uraosi, ꞌe waira rima ꞌiniraau narau madoma mana nata waira rima rau aiꞌa. 
MAT.25.3	ꞌIraau waira rima narau aiꞌa madomasi, raugu haꞌahonuꞌi moi raita adaaꞌi ꞌiniai rumu maraugu aiꞌa waiwai rumu haꞌararoaꞌa roꞌu. 
MAT.25.4	Miraau waira rima narau madoma rau haꞌahonuꞌi raita adaaꞌi ꞌiniai rumu marau waiwai rumu haꞌararoa. 
MAT.25.5	ꞌOhasi na mwane na dorarui haꞌiwai uraosi ꞌa gere boi poruporuꞌa. Rau mamasi wou miraaui taꞌi tangahurui gere uraosi rau mamauruꞌa marau mauruꞌa. 
MAT.25.6	Raugu ꞌasuꞌa naꞌi ꞌubutanai rodo marau rongoꞌiꞌa i sae ra awaawara. Ra oꞌani, ‘ꞌIa moꞌo nai haꞌiwai ꞌa gaarangi adaꞌa. Moi huraꞌa mai ꞌanai haꞌamaotoa.’
MAT.25.7	“ꞌIraaui taꞌi tangahurui uraosi rau rarai marau haꞌaagauꞌi raita adaaꞌi. 
MAT.25.8	Mana rima urao narau aiꞌa waiwai rumu rau haꞌangoni rumu beiraaui nata rima urao, ꞌinia raita adaaꞌi ra gaarangi mamataꞌa. 
MAT.25.9	Mana rima urao narau madoma rau oꞌani ꞌiniraau, ‘Rumu nameu toꞌoraa ꞌa araria moi raita ameeꞌi. Moi ꞌari dora ꞌanai hori rumu mamoi hori namoou rumu.’
MAT.25.10	“ꞌOha raugu hano ꞌanai hori rumu, mana sae narau mamasia ꞌa adaꞌa. Mana rima urao narau haꞌaagau rau hanoꞌa beia. ꞌOha naraugu siri naꞌi dora ni ngaugoni mara honosiaꞌa i maraaruma. 
MAT.25.11	Naꞌi muri, ꞌoha naraugu boi nata rima urao, mana maraaruma ꞌa bwani honohonoꞌa. Miraau awara oꞌani, ‘Saemaua, ꞌoi tahangiai maraaruma tanaꞌameu mamei siriwou.’ 
MAT.25.12	Mia moꞌo nara haꞌahaꞌiwaia ꞌagu oꞌani moi, ‘Wai ꞌunua tanaꞌamou haꞌa-momori. ꞌInau aiꞌa ꞌiraraꞌamou.’ ”
MAT.25.13	Naꞌi haꞌahakonai mamaani ana Jisas ꞌagu oꞌani roꞌu, “Moi awa haꞌaagau tarau, ꞌinia mou aiꞌa ꞌiraraai dangi mana madoraa nawai ahoꞌi mai.”
MAT.25.14	Mia Jisas ꞌa oꞌani roꞌu, “Wai haua ta heihaꞌauu roꞌu ꞌiniai madoraa naigui boi i heimarungi ana God. ꞌIo, ꞌe taꞌi ꞌoha ꞌe saemaua na haꞌaagau ꞌanai hano haꞌatau. ꞌA ꞌunuraau mai sae tatauꞌaro anaꞌi ma haꞌa-ꞌuꞌuriraau ꞌiniꞌi totoꞌora anaꞌi. 
MAT.25.15	ꞌA haaꞌi haꞌa tanaraau, mana haꞌi haꞌa na haua ꞌa suriai mataihere narau haꞌataꞌinia huraꞌa suriꞌi tatauꞌaro adaaꞌi. ꞌE taꞌi abe na haua tanaai rima meru, nata abe ꞌe rua meru, mana nata abe ꞌe taꞌi meru. Naꞌi muri maagu hano.
MAT.25.16	“ꞌIa moꞌo nara haua tanaai rima meru ꞌa hano ma haꞌatauꞌaroai haꞌa ma sadoia roꞌu i nata rima meru ꞌanai aꞌoia araꞌa i haꞌasi. 
MAT.25.17	ꞌIa moꞌo ra haua tanaai rua meru ꞌa haua oꞌasi roꞌu. ꞌA sadoiai nata rua meru ma nuga aꞌoia araꞌa roꞌu ꞌinia. 
MAT.25.18	Mia moꞌo nara haua tanaai taꞌi meru, ꞌa hano ma dehiai giru ma ahuniaꞌa naꞌiei.
MAT.25.19	“ꞌA oreaꞌa magu ahoꞌi mai saemaua adaau ma ꞌunuraau mai ꞌanai reꞌiꞌi haꞌa na haaꞌi tanaraau. 
MAT.25.20	Na sae tatauꞌaro nara haua tanaai rima meru ꞌa waa mai haꞌa ana ma oꞌani ꞌiniai saemaua ana, ‘Saemaua, ꞌinau ꞌo haua tanaaui rima meru, ma naani roꞌu i nata rima meru nau toꞌoana ꞌinia.’
MAT.25.21	“Mia moꞌosi ꞌa oꞌani ꞌinia, ‘Goro diꞌu! Iꞌoe ꞌe sae tatauꞌaro goro na ꞌo here goro suriꞌi mwani mareho nau haꞌa-ꞌuꞌuriꞌo ꞌiniꞌi. Suriai here goro amua naꞌi gere tagora nau haua tanaꞌo, naasi naꞌi ꞌohani wai haꞌa-ꞌuꞌuriꞌo ꞌiniꞌi mareho raha. ꞌOi boi maꞌoi waꞌewaꞌe tarau beiau.’
MAT.25.22	“Mia moꞌo nara haua tanaai rua meru ꞌa boi ma oꞌani ꞌinia, ‘Saemaua, ꞌe rua meru naꞌo haua tanaau. Ma naani roꞌu i nata rua meru nau toꞌoana ꞌinia.’ 
MAT.25.23	Mana saemauasi ꞌa oꞌani, ‘Goro diꞌu! Iꞌoe ꞌe sae tatauꞌaro goro na ꞌo here goro suriꞌi mwani mareho nau haꞌa-ꞌuꞌuriꞌo ꞌiniꞌi. Suriai here haꞌagorohia amua i gere tagora nau haua tanaꞌo, naꞌi ꞌohani wai haꞌa-ꞌuꞌuriꞌo ꞌiniꞌi mareho raha. Naasi ꞌoi boi maꞌoi waꞌewaꞌe tarau beiau.’
MAT.25.24	“Naꞌi muri, na sae tatauꞌaro nara haua tanaai taꞌi meru ꞌa boi ma oꞌani ꞌinia, ‘Saemaua, nau ꞌiraraa do iꞌoe ꞌe sae here bwara. ꞌAu ꞌiraraa do reiꞌuaa na iꞌoe ꞌo aiꞌa tauꞌaro suriꞌi mou amuꞌi, maꞌo ꞌadomaꞌiniai dau haꞌa ꞌiniꞌi mahoingau na ꞌiraau sae tatauꞌaro amuꞌi ra hasiꞌi. 
MAT.25.25	Suriai oꞌasi ana, ꞌinau mamaaꞌusiꞌo mau giruꞌiꞌa i haꞌa amuꞌi naꞌi ano. ꞌOme! Nara mau ꞌini haꞌa amuꞌi.’
MAT.25.26	“Mana saemauasi ꞌa oꞌani ꞌinia moꞌosi, ‘Iꞌoe ꞌe sae tatauꞌaro taꞌaa! ꞌO ꞌageꞌage! ꞌO bwane ꞌiraraa do ꞌinau ꞌau ꞌadomaꞌiniai dau haꞌa ꞌiniꞌi mahoingau na ꞌiraau sae tatauꞌaro aguꞌi ra hasiꞌi. 
MAT.25.27	Naasi, ꞌo gaꞌi haꞌatagoraai haꞌa agua naꞌi rumani niga haꞌa! Neina naꞌi ꞌoha nawai ahoꞌi mai, wai matai daa goni beia ta gere haꞌa narai aꞌoia araꞌa roꞌu naꞌi hungana.’
MAT.25.28	“Mana saemauasi ꞌa oꞌani ꞌiniraaui sae tatauꞌaro anaꞌi, ‘Moi rahia baania moꞌosi haꞌasi mamoi haua tanaa moꞌo na toꞌoraai tangahurui meru. 
MAT.25.29	ꞌIa moꞌo na here haꞌagorohiai taha nau haua tanaa, ꞌinau wai haꞌaragoꞌa roꞌu wou tanaa mai toꞌo nei rago. Mia tei na aiꞌa here haꞌagorohiai mareho nau haua tanaa, reiꞌuaa gere mareho na toꞌoraa, wai rahia ahoꞌi baania. 
MAT.25.30	Hoita, moi daua moꞌosi mamoi gaasia siri naꞌi dora kuhi. Naꞌi ꞌisi naigui angiangi naꞌiei mai ꞌara ngingitai rihona.’ ”
MAT.25.31	Mia Jisas ꞌa oꞌani roꞌu, “Naꞌi ꞌoha ꞌinau i Garei Inoni wai ahoꞌi mai ꞌonaai mwaeraha, wai boi beiai raraha ma beiraaui enjel aguꞌi mawai heinagu naꞌi dorani mwaeraha agua. 
MAT.25.32	ꞌIraau hakoi sae naꞌi mwane marau rai goni mai naꞌi maagu mawai hoairaau ꞌonaai sae ꞌomesuri siip na hoaiꞌi siip baaniraaui gout. 
MAT.25.33	Wai nugaraaui siip naꞌi aba odo, miraaui gout naꞌi aba maha.
MAT.25.34	“Minau mwaeraha waigu oꞌani ꞌiniraaui nei naꞌi aba odo, ‘Moi boi, ꞌiꞌamoui nei na haꞌagorohiꞌamou a Amagu. Moi boi ꞌanai awa waꞌewaꞌe naꞌi heimarungi ana God na bwani haꞌaagaua tanaꞌamou mau mai naꞌi taraawaꞌanai marewana. 
MAT.25.35	Mou matai siri, ꞌinia naꞌi ꞌoha nau hioro mou hanganiau. ꞌOha nau raba gono mou haꞌagonoau. ꞌAu mahuara mamou haꞌamaotoau suriꞌi ruma amooꞌi. 
MAT.25.36	Naꞌi ꞌoha nau aiꞌa toꞌo bwana, mou haꞌahoꞌowaꞌaau. ꞌOha nau daoha mou ꞌomesuriau. ꞌOha nau awa naꞌi rumanihoꞌo mou garihiau.’
MAT.25.37	“Miraaui sae nara odo-odo naꞌi maana God rai oꞌani, ‘Araha, naꞌi ꞌoha heꞌua naꞌo hioro mameu hanganiꞌo, maꞌua ꞌoha heꞌua naꞌo raba gono mameu haꞌagonoꞌo? 
MAT.25.38	ꞌOha heꞌua naꞌo mahuara mameu haꞌamaotoꞌo, maꞌua ꞌoha heꞌua ꞌo aiꞌa hoꞌowaꞌa mameu haꞌahoꞌowaꞌaꞌo? 
MAT.25.39	ꞌOha heꞌua naꞌo daoha maꞌua awa naꞌi rumanihoꞌo mameu garihiꞌo?’
MAT.25.40	“Minau mwaeraha waigu oꞌani, ‘Wai ꞌunua haꞌa-momori tanaꞌamou. Naꞌi ꞌoha ꞌo ꞌaꞌauhia tanei ꞌiniraaui doꞌoraguꞌi maꞌua asiguꞌi nara aiꞌa ororiu naꞌi marewanani, ꞌa ꞌonaa doꞌo ꞌaꞌauhiau roꞌu.’
MAT.25.41	“Naꞌi muri waigu rihotaꞌi tanaraaui nei naꞌi aba maha, mawai oꞌani ꞌiniraau, ‘ꞌIꞌamou nei nai haꞌa-mamaꞌaiꞌamou a God, moi ꞌariwou baaniau. Dora amoou naꞌi ꞌari ꞌeu na bwaꞌi kuruꞌa roꞌu taꞌoha na ꞌia God ꞌa bwani haꞌaagaua tanaa Saetan mana enjel anaꞌi. 
MAT.25.42	ꞌInia ꞌinau ꞌau hioro mamou aiꞌa hanganiau. ꞌAu maesiai gono mamou aiꞌa haꞌagonoau. 
MAT.25.43	ꞌAu mahuara mamou aiꞌa ꞌunuau siri suriꞌi ruma amooꞌi, ꞌau aiꞌa toꞌo bwana mamou aiꞌa haꞌahoꞌowaꞌaau. ꞌAu daoha mau awa naꞌi rumanihoꞌo mamou aiꞌa garihiau.’
MAT.25.44	“Ma rai oꞌani, ‘Araha, naꞌi ꞌoha heꞌua nameu reꞌiꞌo naꞌo hioro, maꞌua ꞌo raba gono, maꞌua ꞌo mahuara, maꞌua ꞌo aiꞌa toꞌo bwana, maꞌua ꞌo daoha, maꞌua ꞌo awa naꞌi rumanihoꞌo mameu aiꞌa ꞌaꞌauhiꞌo?’
MAT.25.45	“Mawai oꞌani, ‘Wai ꞌunua haꞌa-momori tanaꞌamou, naꞌi ꞌoha naꞌo aiꞌa raba ꞌaꞌauhia tanei ꞌiniraaui doꞌoraguꞌi maꞌua asiguꞌi nara aiꞌa ororiu naꞌi marewanani, ꞌa ꞌonaa doꞌo aiꞌa raba ꞌaꞌauhiau roꞌu.’
MAT.25.46	“ꞌIraaui sae ꞌisi rai siri naꞌi haꞌa-mamaꞌai na bwaꞌi hakoꞌa ta ꞌoha. Miraaui nei ra odo-odo naꞌi maana God rai dauai tahi tarau.”
MAT.26.1	Naꞌi murinai mamaani hako ana Jisas tanaraaui rongoiusuri, ꞌa oꞌani ꞌiniraau, 
MAT.26.2	“Mou ꞌiraraa do naꞌi hoꞌoa wou ꞌai taraawaꞌa i rongo ꞌanai ꞌadomaꞌi ahoꞌisiai Roho Aharau. ꞌInau i Garei Inoni, ꞌe nei nai usuhaꞌiniau tanaraaui nei rai haꞌamaesiau naꞌi hunganai dadaahoro.”
MAT.26.3	Hoita, naꞌi maui ꞌohasi ꞌiraaui Naꞌohadaaui Piriisi ma ꞌiraau taraꞌi saemaua adaaꞌi Jiu roꞌu rau rurugoni naꞌi ruma ana Kaeafas. ꞌIia naasi bwauodo nadaaui Piriisi naꞌi madoraasi. 
MAT.26.4	Rau hadangaꞌiniai here narai haua narau bwaꞌi rongo raha ꞌinia naꞌi ꞌoha rai daua Jisas ꞌanai haꞌamaesia. 
MAT.26.5	Rau ꞌadomaꞌi aratara dorai abui daua suriꞌi dangi narau haa i rongo, ꞌa gasi toꞌo ta haꞌagogoru.
MAT.26.6	ꞌIa Jisas ꞌa awa naꞌi Betani naꞌi ruma ana Saemon, ꞌe sae na lepa gaꞌu. 
MAT.26.7	Naꞌi ꞌoha ꞌia Jisas ꞌa ngau, ꞌe urao na sirimai beiai gere bei ꞌome goro na awa iei rumu na hori bwara ma siꞌini goro. ꞌA boi ma ringisia naꞌi bwauna Jisas. 
MAT.26.8	Naꞌi ꞌoha ꞌiraaui rongoiusuri rau reꞌiai haua oꞌasi anai uraosi, rau taesuꞌa ꞌana marau oꞌani, “ꞌA ꞌua na haꞌagataꞌinia ꞌiniai rumu na hori bwarasi? 
MAT.26.9	ꞌOnaa ꞌa gaꞌi raongaꞌinia, ꞌe kae haꞌa nara gaꞌi horia ꞌinia, mana haꞌa ꞌa gaꞌi hisungiraau ꞌiniꞌi sae pohara.”
MAT.26.10	ꞌIa Jisas ꞌa ꞌiraraa moi taha rau ꞌunua ma oꞌani ꞌiniraau, “ꞌA ꞌua namou haꞌatee haꞌataꞌaia ꞌinia? ꞌIia ꞌa haua tanaau i here na goro. 
MAT.26.11	ꞌIraaui sae pohara rai awa tarau beiꞌamou. ꞌInau na bwaꞌi. 
MAT.26.12	Ni mareho na haua tanaausi ꞌa haꞌaagauai abegu ꞌanai ꞌoha rai toringiau. 
MAT.26.13	Mawai ꞌunua haꞌa-momori tanaꞌamou. Suriꞌi mwane dora naꞌi marewana narai tarohaꞌinia ei Taroha Goro, rai maaniai taha na haua i uraosi, marai ꞌadomaꞌi ahoꞌisia ꞌinia.”
MAT.26.14	Mia Jiudas Iskariot, ꞌe taꞌi ꞌiniraau i taꞌi tangahuru mana rua rongoiusuri, ꞌa ꞌari beiraaui Naꞌohadaaꞌi Piriisi. 
MAT.26.15	Ma oꞌani, “ꞌE siha haꞌa namoi haua tanaau ꞌonaa nawai haua tanaꞌamou ta haꞌa-aratara namoi matai daua ꞌinia Jisas?” Miraau haua tanaa i oru tangahuru korai silva. 
MAT.26.16	Naꞌi ꞌohasi ꞌa taraawaꞌa sibasiba madoraa goro ꞌanai usuhaꞌinia Jisas tanaraau.
MAT.26.17	Naꞌi dangi tahamora ꞌiniꞌi dangi nara haꞌatoꞌoai Rongo ꞌini Bredi nara aiꞌa dorariꞌi beiai draebam, ꞌiraaui rongoiusuri rau boi beia Jisas marau songaꞌinia oꞌani, “Naꞌi hei naꞌo ꞌirisia domei haꞌaagaua iei ngaugoni ꞌanai ꞌadomaꞌi ahoꞌisiai Roho Aharau?”
MAT.26.18	Mia Jisas ꞌa oꞌani, “Moi siri naꞌi ꞌomaai Jerusalem mamoi taha beiai sae nau ꞌunua tanaꞌamou ani. Moi oꞌani ꞌinia, ‘I haꞌausuri ameeu ꞌa ꞌunua doni madoraa ana ꞌa gaarangiꞌa. ꞌAi ngau beiraaui rongoiusuri anaꞌi naꞌi ruma amua ꞌanai ꞌadomaꞌi ahoꞌisiai Roho Aharau.’ ” 
MAT.26.19	Naꞌi ꞌohasi ꞌiraaui rongoiusuri rau haa ꞌonaai ꞌunua ana Jisas tanaraau marau haꞌaagauai ngaugoni ꞌanai ꞌadomaꞌi ahoꞌisiai Roho Aharau naꞌi rumasi.
MAT.26.20	Naꞌi suꞌurahi, ꞌia Jisas mana rongoiusuri anaꞌi rau heinagu ꞌanai ngau. 
MAT.26.21	Naꞌi ꞌoha rau ngau, ꞌia Jisas ꞌa oꞌani ꞌiniraau, “Wai ꞌunua haꞌa-momori tanaꞌamou. ꞌE taꞌi abe ꞌiniꞌamou nai usuhaꞌiniau tanaraaui maerongagu.”
MAT.26.22	Naꞌi ꞌoha rau rongoa oꞌasi, ꞌiraaui rongoiusuri rau arunga taꞌaa diꞌu. ꞌE nei ma oꞌani ꞌinia Jisas, “ꞌA ꞌua Araha? ꞌO ꞌadomaꞌinia do ꞌinau gasi?”
MAT.26.23	Mia oꞌani, “ꞌIa moꞌo miri taꞌi tohaꞌiniai dorai bredi naꞌi taꞌi raboꞌoni nai usuhaꞌiniau tanaraaui maerongagu. 
MAT.26.24	ꞌInau i Garei Inoni wai mae ꞌonaai haꞌarangasia ada naꞌi Usu-usu Maea. Maꞌata haꞌarohaia diꞌu a moꞌo nai usuhaꞌiniau tanaraaui maerongagu. ꞌA gaꞌi goro tanaa ꞌonaa ꞌa gaꞌi bwaꞌi huta.”
MAT.26.25	Naꞌi ꞌohasi ꞌia Jiudas, sae na duruduru ꞌinia doꞌai usuhaꞌinia Jisas tanaraaui maerongana ꞌa oꞌani, “Haꞌausuri, ꞌo ꞌadomaꞌinia do ꞌinau gasi?” Mia Jisas ꞌa oꞌani ꞌinia, “Iꞌoe haariꞌo naꞌo ꞌunua oꞌasi.”
MAT.26.26	Naꞌi ꞌoha rau ngau, ꞌia Jisas ꞌa dauai huai bredi. ꞌA haꞌatee haꞌagorohia God ꞌinia ma uubia. ꞌA haua tanaraaui rongoiusuri ma oꞌani, “Naani abegu. Moi daua mamoi ngaua.” 
MAT.26.27	Ma dauai panikeni waen. ꞌA haꞌatee haꞌagorohia God ꞌinia ma haua tanaraau ma oꞌani, “ꞌIꞌamou hako moi gonohia. 
MAT.26.28	Naani ꞌabugu ꞌanai haꞌa-ꞌoꞌoriai duruduru haoru ana God. ꞌAi ahe ꞌiniraaui mwani noni rago neina ꞌia God ꞌai ꞌadomaꞌi nugasiꞌi ꞌinodaaꞌi. 
MAT.26.29	Wai ꞌunua tanaꞌamou. ꞌAugu bwaꞌi gonohiaꞌa roꞌu ta waen tari ꞌoha wai gonohiai waen haoru beiꞌamou naꞌi dora ni heimarungi ana Amagu.” 
MAT.26.30	Rau suruꞌiai gana marau huraꞌa ꞌanai hungahungai ꞌOliv.
MAT.26.31	Mia Jisas ꞌa oꞌani ꞌiniraaui rongoiusuri anaꞌi, “Naꞌi rodoni, ꞌe mareho nai toꞌo tanaau. Miꞌamou hako moi nugasiau mamoi hora hako baaniau ꞌiniai marehosi. ꞌAi ꞌonaai ꞌunua ada naꞌi Usu-usu Maea oꞌani,
MAT.26.31	‘ꞌIa God ꞌai haꞌamaesiai ꞌomesuri siip
MAT.26.31	miraaui siip anaꞌi rai ꞌadarara.’
MAT.26.32	Maꞌata naꞌi ꞌoha wai surutaꞌe ahoꞌi, wai ꞌari naꞌi naꞌo ꞌiniꞌamou naꞌi Galili. Naꞌi ꞌisi nagaigui heitoꞌoi ei.”
MAT.26.33	Naꞌi ꞌohasi ꞌia Pita ꞌa oꞌani ꞌinia Jisas, “Reiꞌuaa na ꞌiraau rongoiusuri amuꞌisi rai nugasiꞌo, minau ꞌau bwaꞌi moeꞌa!”
MAT.26.34	Mia Jisas ꞌa oꞌani ꞌinia, “Pita, wai ꞌunua tanaꞌo haꞌa-momori. Naꞌi deꞌeni rodo, i kua ꞌa bwaꞌi tataraoke mau miꞌoe ꞌoi bwani tohe haꞌa-oru do iꞌoe ꞌo aiꞌa mataiau.” 
MAT.26.35	Mia Pita ꞌa oꞌani, “Reiꞌuaa nawai mae beiꞌo, mau bwaꞌi ꞌunua moeꞌa do ꞌau aiꞌa mataiꞌo!” Miraau hakoi rongoiusuri rau haꞌatee oꞌasi roꞌu.
MAT.26.36	Mia Jisas ꞌa wairaaui rongoiusuri ꞌari naꞌi dora ra ꞌunua ꞌiniai Getsemanii. Ma oꞌani ꞌiniraau, “Moi heinagu mamasi ꞌini. ꞌInau wai ꞌari ꞌani ꞌanai haꞌarahesi.” 
MAT.26.37	Ma waia Pita mana rua gare ana Sebedi, ꞌia Jems mia Jon. Naꞌi ꞌohasi ꞌia Jisas ꞌa ahutotou diꞌu mana ꞌadomaꞌina ꞌa kuhi. 
MAT.26.38	Ma oꞌani ꞌiniraau i waira orusi, “Na ahutotou nau haa ꞌa raha diꞌu, mau gaarangi maesia. Moi awa naꞌi ꞌini mamoi rarai beiau.”
MAT.26.39	Ma gere sara ꞌari wou baaniraau. ꞌA topiraꞌi ruru ma abwa auru dioi ano ma haꞌarahesi oꞌani, “Amagu, ꞌonaa ꞌai mwadaꞌu ꞌoi abu haꞌawateau ꞌanai siri naꞌi rongomaataꞌini. Maꞌata ꞌai abu suriai heiꞌirisigu, ma ꞌai suriai heiꞌirisimu.” 
MAT.26.40	ꞌA ahoꞌi mai ma reꞌiraaui waira oru, rau poru mauru moi. Mia Jisas ꞌa oꞌani ꞌinia Pita, “ꞌA ꞌua namou mauru moi ꞌinia? Mou bwaꞌi matai rarai beiau suria moi ta taꞌi ꞌaoa? 
MAT.26.41	Moi rarai mamoi haꞌarahesi neina moi abui ahoda naꞌi ꞌoha moi siri naꞌi heiohongi. Ra wetewete i ꞌadomaꞌimooꞌi ꞌanai haꞌisuriꞌi maho ra odo-odo, mana abemooꞌi naragu maemaeꞌa.”
MAT.26.42	ꞌA ahoꞌi ma haꞌarahesi roꞌu. Naasi ruanai ꞌoha. ꞌA oꞌani, “Ama, ꞌonaa ꞌa bwara doꞌoi haꞌabwarasiau baaniai rongomaataꞌini, ma ꞌai oꞌasiꞌa ꞌonaai ꞌirisia amua.”
MAT.26.43	ꞌOha na ahoꞌi roꞌu ma reꞌiraaui waira oru rau poru mauru moi. Ni maadaaꞌi ra hihiꞌa diꞌu ꞌiniai mamauruꞌa. 
MAT.26.44	Ma ahoꞌi ꞌanai haꞌarahesi roꞌu. Naasi orunai ꞌoha. ꞌA ꞌunua roꞌu mau taꞌi mareho ani. 
MAT.26.45	ꞌOha nagu ahoꞌi roꞌu mai ma oꞌaniꞌa ꞌiniraau, “ꞌA ꞌua? Mou mauru mamou mamaro mau? ꞌA tariꞌa i madoraa narai usuhaꞌiniau i Garei Inoni tanaraaui noni taꞌaꞌi. 
MAT.26.46	ꞌOme, ꞌia moꞌo nai usuhaꞌiniau tanaraaui maerongagu ꞌa boiꞌa. Moi ura araꞌa magai ꞌari beiraau.”
MAT.26.47	Naꞌi madoraa na hadahada mau a Jisas, mia Jiudas ꞌe taꞌi ꞌiniraaui rongoiusuri, ꞌa adaꞌa beiai ruruha raha narau haꞌataaria ꞌi Naꞌohadaaꞌi Piriisi mana saemaua adaaꞌi Jiu. Rau boi beiꞌi naihi mana hasiꞌei ꞌanai heingahu. 
MAT.26.48	ꞌIa Jiudas ꞌa bwani hauai haꞌa-aratara tanaraau oꞌani, “ꞌIa moꞌo nawai ngoonia, naasi na moi daua.” 
MAT.26.49	Ma ꞌari odo-odo beia Jisas ma oꞌani ꞌinia, “Maia Haꞌausuri” ma ngoonia.
MAT.26.50	Mia Jisas ꞌa oꞌani ꞌinia, “Gere sae agua, ꞌoi hauai mareho naꞌo boi ꞌana.” Naꞌi mau ꞌohasi mara dauaꞌa Jisas ꞌanai waia. 
MAT.26.51	Maꞌe taꞌi ꞌiniraaui rongoiusuri anaꞌia Jisas ꞌa dau wou naꞌi naihi ana. ꞌA rahia ma taba taahiai karinganai sae tatauꞌaro anai Naꞌohadaaui Piriisi.
MAT.26.52	Mia Jisas ꞌa oꞌani ꞌinia, “ꞌOi nugaa ahoꞌi naihi amua naꞌi dora ꞌana. ꞌIatei nai heingahui ꞌiniai naihi, ꞌai mae roꞌu ꞌiniai naihi. 
MAT.26.53	ꞌA ꞌua? ꞌO aiꞌa ꞌiraraa do ꞌonaa wai haꞌangonia Amagu ꞌanai ꞌaꞌauhiau, ꞌa gaꞌi bwaꞌi hasi haꞌataariꞌi mai ta taringai merui enjel ꞌanai boi taatahi bwarasigaau? 
MAT.26.54	Me ꞌonaa nawai haua oꞌasi, me ꞌagu bwaꞌi toꞌoꞌa i taha na Usu-usu Maea na ꞌunua ꞌiniai mareho naagu toꞌo naꞌi ꞌohanisi.”
MAT.26.55	Ma oꞌani ꞌiniraaui mwani sae ꞌisi, “ꞌA ꞌua? Mou ꞌadomaꞌinia do ꞌinau ꞌe sae hehere taꞌaa namou boi ꞌinia beiꞌi naihi mana hasiꞌei ꞌanai heingahu ꞌanai dauau? ꞌA ꞌua namou aiꞌa bwani dauau ꞌinia naꞌi Ruma Maea ana God? ꞌAdo dangi naꞌi ꞌisiꞌa nau haꞌausuri naꞌiei. 
MAT.26.56	Maꞌata mareho namougu hauanisi, ꞌe haꞌatoꞌoa moi mareho narau bwani usua ꞌi rarabea naꞌi Usu-usu Maea.”
MAT.26.56	Naꞌi ꞌohasi miraaui rongoiusuri rau nugasia Jisas marau hora hako baania.
MAT.26.57	ꞌIraaui Haꞌausuri ꞌanai Ringe anaꞌia Moses miraau taraꞌi saemaua roꞌu rau bwane goni mai hako naꞌi ruma ana Kaeafas, i Naꞌohadaaui Piriisi. Miraaui nei rau daua Jisas rau waia ꞌari naꞌi dorasi. 
MAT.26.58	Mia Pita ꞌa haisuri haꞌatau moi. ꞌA siri naꞌi raronai dora aꞌora naꞌi maanai ruma anai Naꞌohadaaui Piriisi. Ma heinagu beiraaui sae heheiꞌoi ra ꞌomesuriai Ruma Maea ana God ꞌanai reꞌiai taha nai toꞌo tanaa Jisas.
MAT.26.59	Hoita, naꞌi raronai ruma, ꞌiraau Naꞌohadaaꞌi Piriisi miraaui haru saemaua narau awa roꞌu naꞌi Kansol rau bonasia do rai sadoia ta mamaani pwariꞌi ꞌanai subunia ꞌinia Jisas marai hiiri haꞌamaesia ꞌinia. 
MAT.26.60	ꞌA rago i sae ra ura araꞌa mara haaꞌi mamaani pwariꞌi ꞌana Jisas. Ma reiꞌuaa na oꞌasi, rau aiꞌa sadoia ta maho ꞌanai haꞌahunia ꞌinia. ꞌAri wou ma ꞌe rua sae roꞌu nararugu boi 
MAT.26.61	mararu oꞌani, “ꞌIa moꞌoni ꞌa ꞌunua do ꞌai kaiai Ruma Maea ana God ma ꞌai matai haꞌa-urasia ahoꞌi roꞌu moi naꞌi raronai oru dangi.”
MAT.26.62	ꞌI Naꞌohadaaui Piriisi ꞌa ura araꞌa ma oꞌani ꞌinia Jisas, “ꞌA ꞌua? ꞌO bwaꞌi haua ta heiarami ꞌiniꞌi mareho ra haꞌahuniꞌo ꞌiniꞌisi?” 
MAT.26.63	Mia Jisas ꞌa aiꞌa aramia. Mana Naꞌohadaaui Piriisi ꞌa oꞌani roꞌu, “ꞌOi tohe naꞌi atana God tahitahi maꞌoi haꞌarangasia tanaꞌameu, iꞌoe naasi Haꞌatahi, i garena God?”
MAT.26.64	Mia Jisas ꞌa oꞌani, “ꞌA ꞌonaai ꞌunua amuasi. Mawai ꞌunua tanaꞌamou. Naꞌi ꞌoha nai boi mau, moi reꞌiaui Garei Inoni, wai heinagu naꞌi dora ororiu naꞌi aba odona God huunai mena. Wai ahoꞌi mai hungadi rorodo naꞌi aro.”
MAT.26.65	ꞌOha naagu rongo oꞌasi Naꞌohadaaui Piriisi, ꞌa karia haaria i toꞌoni tewa ana ꞌanai haꞌataꞌiniai ꞌadoꞌadona doni mareho na haua Jisas ꞌa taꞌaa diꞌu. Ma oꞌani, “ꞌIia ꞌa haꞌatee haꞌataꞌaia God! Gaugu bwaꞌi sibaniaꞌa roꞌu ta sae ꞌanai haꞌahunia ꞌinia ta maho roꞌu. Naia mou rongoaꞌa haarimoousi, ꞌa haꞌatee haꞌataꞌaia God! 
MAT.26.66	Naasi ꞌe taha namou ꞌadomaꞌinia?”
MAT.26.66	Miraau oꞌani, “ꞌA arari ꞌanai mae.”
MAT.26.67	Naasi raugu ngisuhiai bwauna marau hidaria ma taraꞌi nei ra rubuꞌia ꞌiniꞌi rimadaaꞌi. 
MAT.26.68	Rau oꞌani, “ꞌOnaa iꞌoe naasi Haꞌatahi, ma ꞌoi ꞌunua ꞌia tei na ngahuiꞌo. ꞌInia iꞌoe ꞌe rarabea, nita?”
MAT.26.69	Naꞌi mau ꞌoha ra hiiria Jisas, ꞌia Pita ꞌa heinagu naꞌi dora aꞌora naꞌi maanai ruma anai Naꞌohadaaui Piriisi. Maꞌe gere urao na tauꞌaro naꞌi rumasi ꞌa boi ma oꞌani ꞌinia, “Iꞌoe roꞌu ꞌo awa beia Jisas, ꞌi ai Galilisi.”
MAT.26.70	Mia Pita ꞌa tohe naꞌi maadaau hako, ꞌa oꞌani, “ꞌInau aiꞌa ꞌiraraai taha naꞌo ꞌunuasi.”
MAT.26.71	Ma huraꞌa na heinagu naꞌi maanai bara. Mana nata gere urao roꞌu ꞌa boi ma oꞌani ꞌiniraaui sae narau awa naꞌi ꞌisi, “ꞌIa moꞌoni ꞌa awa roꞌu beia Jisas ni Nasaret.”
MAT.26.72	Mia Pita ꞌa tohe roꞌu oꞌani, “Haꞌamomori araꞌai aro, ꞌinau aiꞌa ꞌiraraa moꞌosi.”
MAT.26.73	ꞌA aiꞌa orea miraaui sae rau ura naꞌisi rau boi marau oꞌani ꞌinia Pita, “Haꞌamori, iꞌoe ꞌe taꞌi roꞌu ꞌiniraau. Meu rongo ꞌiraraai hadahadangamu do iꞌoe ꞌe sae ni Galili.”
MAT.26.74	Mia oꞌani, “Haꞌamori beia God, ꞌinau aiꞌa ꞌiraraa moꞌosi. ꞌOnaa wai pwariꞌi ꞌia God ꞌai haꞌa-mamaꞌaiau.” Naꞌi mau madoraasi mana kua ꞌa tataraokeꞌa. 
MAT.26.75	Mia Pita ꞌagu ꞌadomaꞌi ahoꞌisiai taha na ꞌunua Jisas. Na oꞌani, “I kua ꞌa bwaꞌi tataraoke mau miꞌoe ꞌoi bwane tohe haꞌa-oru doꞌo aiꞌa ꞌiraraau.” Maagu huraꞌa naꞌi maanai bara ꞌanai rumasi ma ruꞌuhiai angi.
MAT.27.1	Naꞌi mau hahoꞌoa taꞌaa, ꞌiraau Naꞌohadaaꞌi Piriisi miraaui saemaua adaaꞌi Jiu rau ruru goni ahoꞌi ꞌanai haꞌaradorado ꞌiniai mamaani heꞌua narai haua tanaai Primia neina ꞌai mwaꞌemwaꞌe ꞌanai haꞌamaesia tanaraau a Jisas. ꞌOha narau mamaani hako 
MAT.27.2	rau hoꞌosiꞌi rimana marau waia ꞌari tanaa Paelat. ꞌIia naasi ai Rom na Primia naꞌi ꞌohasi.
MAT.27.3	ꞌOha naꞌia Jiudas, moꞌo ma haꞌawatea Jisas tanaraaui maeronganaꞌi, ꞌa rongoa do rau hiiria Jisas ꞌanai mae, ꞌa ahutotou diꞌu. Ma ꞌari ma haꞌa-ahoꞌisia ahoꞌi oru tangahurui korai silva ani tanaraaui Naꞌohadaaꞌi Piriisi miraaui saemaua adaaꞌi Jiu. 
MAT.27.4	ꞌA oꞌani, “ꞌIa moꞌo nau usuhaꞌinia tanaꞌamou ani, ꞌa aiꞌa haua ta maho taritariꞌa. Mareho nau haua ani, naasi na taritariꞌa naꞌi maana God.”
MAT.27.4	Miraau oꞌani ꞌinia, “ꞌIꞌameu ꞌa aiꞌa taꞌaabemeeu ꞌiniai mareho naꞌo ꞌunuasi. Aba amua na.”
MAT.27.5	Mia Jiudas ꞌa rasahaꞌiniꞌi moi wou haꞌa naꞌi Ruma Maea ana God ma huraꞌa na ꞌari riꞌo haaria. 
MAT.27.6	ꞌIraaui Naꞌohadaaꞌi Piriisi rau siꞌohiꞌi haꞌa ꞌisi marau oꞌani, “Haꞌani ꞌa aiꞌa arari dorai nugaa goni beiai haꞌa anai Ruma Maea, ꞌinia ꞌe haꞌa ra horia ꞌanai haꞌamaesiai sae. ꞌOnaa gai nugaa goni beiai haꞌa anai Ruma Maea magai horosiai ringe.” 
MAT.27.7	Rau hadangaꞌinia wou maraugu ꞌadomaꞌi aratara ꞌanai hauai haꞌasi ꞌanai horiai dorai ano baaniai sae na tatagora raboꞌo ꞌiniai mwago. Mana anosi rai haua ꞌinia ta hera nadaaui sae boboi. 
MAT.27.8	Tari dangini, anosi ra ꞌunua mau ꞌiniai ano ni ꞌabu. 
MAT.27.9	Ma toꞌoꞌa i taha na ꞌunua Rarabea Jeremaea naꞌi ꞌoha bwani na oꞌani,
MAT.27.9	“ꞌIraaui saeni Israel rau dauai oru tangahurui korai silva.
MAT.27.9	Naasi horihori nara nugaa ꞌanai taꞌi sae.
MAT.27.10	Mana haꞌasi rau horia ꞌiniai dorai ano baaniai sae tatagora raboꞌo,
MAT.27.10	ꞌonaai ꞌunua ana Araha God tanaau.”
MAT.27.11	Hoita, ꞌia Jisas ꞌa ura naꞌi maanai Primia, ꞌia Paelat, mia Paelat ꞌa songaꞌinia oꞌani, “ꞌA ꞌua? Iꞌoe naasi mwaeraha adaaui Jiu?”
MAT.27.11	Mia Jisas ꞌa aramia oꞌani, “Naia naꞌo ꞌunuasi.”
MAT.27.12	ꞌIraaui Naꞌohadaaꞌi Piriisi miraaui saemaua rau taraawaꞌai subunia Jisas, mia Jisas ꞌa aiꞌa ꞌunua ta maho. 
MAT.27.13	Mia Paelat ꞌa oꞌani ꞌinia, “ꞌA ꞌua? ꞌO rongoꞌi mwani maho rau haꞌahuniꞌo ꞌiniꞌisi?” 
MAT.27.14	Mia Jisas ꞌa aiꞌa haua ta taꞌi heiarami. ꞌIa Paelat ꞌa heimwaotaꞌi ꞌiniai haua oꞌasi ana Jisas.
MAT.27.15	ꞌAdo harisi, ꞌoha ꞌiraaui Jiu rai haꞌatoꞌoai rongo ꞌanai ꞌadomaꞌi ahoꞌisiai Roho Aharau, ꞌia Paelat ꞌa matai haꞌawatea tanaraau ta taꞌi nei ꞌiniraaui sae naꞌi rumanihoꞌo narau rabasia ꞌanai haꞌahuraꞌahia baaniai rumanihoꞌo. 
MAT.27.16	Manaꞌi ꞌohasi, ꞌe sae na atana ꞌia Barabas ꞌa awa roꞌu naꞌi rumanihoꞌo na ꞌiraaui sae rau ꞌiraraa goro. 
MAT.27.17	Naꞌi ꞌoha ꞌiraau sae rago rau ruru wou naꞌi maanai ruma ana Paelat, ꞌa songaꞌiniraau oꞌani, “ꞌIatei namou ꞌirisia dowai ruhasia tanaꞌamou mai hano dadaraꞌa? ꞌIa Barabas maꞌua Jisas ra ꞌunua ꞌiniai Haꞌatahi?” 
MAT.27.18	ꞌIa Paelat ꞌa haꞌatee oꞌasi suria ꞌa bwane ꞌiraraa do ꞌiraaui saemaua adaaꞌi Jiu rau waia maia Jisas suria rau kakawa ꞌomesia ꞌiniai rago anai sae nara taꞌahia.
MAT.27.19	Naꞌi ꞌoha ꞌia Paelat ꞌa heinagu mau naꞌi dorani hihiiri ꞌanai hiiria Jisas, mana urao ana ꞌa haꞌataari hadahadaꞌa mai. ꞌA oꞌani, “ꞌOi abu haua ta here tanaai sae odoodosi. ꞌInia nabongi ꞌau mauruꞌaa i mareho ꞌabaia nau arunga taꞌaa diꞌu ꞌinia.”
MAT.27.20	Miraaui Naꞌohadaaꞌi Piriisi beiraaui saemaua adaaꞌi Jiu rau bonasiraaui sae rago. Miraau ꞌadomaꞌi aratara beiraau dorai haꞌabongaꞌinia Paelat mai ruhasia Barabas tanaraau mai haꞌamaesia Jisas. 
MAT.27.21	Mia Paelat ꞌa songaꞌiniraau oꞌani, “ꞌIatei ꞌinirarua i rua mwaneni namou ꞌirisia dowai ruhasia tanaꞌamou?” Miraau awara oꞌani, “ꞌIa Barabas!”
MAT.27.22	Mia Paelat ꞌa oꞌani roꞌu, “ꞌOnaa wai ruhasia Barabas tanaꞌamou, ma wai haꞌaheꞌuaa Jisas nara ꞌunua ꞌiniai Haꞌatahi?”
MAT.27.22	Miraau awara oꞌani, “Rabua naꞌi dadaahoro!”
MAT.27.23	Mia Paelat ꞌa oꞌani, “ꞌIni ꞌuaana? ꞌE ꞌino heꞌua na haua?”
MAT.27.23	Miraau awara raha roꞌu oꞌani, “Rabu ahitaꞌinia naꞌi dadaahoro!”
MAT.27.24	Naꞌi ꞌohasi ꞌia Paelat ꞌa ꞌomesia do ꞌai bwarai haꞌa-auruhiꞌi ꞌadoꞌadodaaꞌi ma ꞌomesia do ꞌa gaꞌi bwaꞌi orea mai toꞌoꞌa i haꞌagogoru. Naasi ma ꞌunua dorai waa mai raboꞌoi wai ma dorima naꞌi maadaau. ꞌA oꞌani, “I mae nai haua moꞌoni, ꞌa auru naꞌi hungamoou. ꞌInau ꞌau dadaraꞌa.”
MAT.27.25	Miraau oꞌani, “ꞌA goro moi. Nugaa mai auru naꞌi hungameeu manaꞌi hungadi pwira ameeꞌi.”
MAT.27.26	Mia Paelat ꞌa ruhasia Barabas, ma ꞌunua tanaraaui sae heheiꞌoi anaꞌi dorai rohoa Jisas ꞌiniai hasiwaro baabau marai waia huraꞌa ꞌanai rabua naꞌi dadaahoro.
MAT.27.27	ꞌIraaui sae heheiꞌoi anaꞌia Paelat rau waia Jisas siri naꞌi kae ruma ana Paelat. Miraaui mwani sae heheiꞌoi hako naꞌi ruruha adaau rau goni wou beiraau marau ura garigaria Jisas. 
MAT.27.28	Rau rahiꞌi bwana anaꞌi marau haꞌatoꞌonia ꞌonaai mwaeraha ꞌiniai toꞌoni tewa wangawanga. 
MAT.27.29	Rau tagoraai hihiiri bwau waroraraki marau nugaa naꞌi bwauna. Rau haꞌadaua ꞌiniai ꞌaꞌabi ni mwaeraha naꞌi rima odona. Rau topiraꞌi ruru tanaa, rau haꞌadaꞌadaꞌa ꞌinia marau oꞌani, “Haꞌaasaai mwaeraha adaaui Jiu.” 
MAT.27.30	Rau ngisuhia marau rahiai ꞌaꞌabi baania marau ruburubuai bwauna ꞌinia. 
MAT.27.31	Naꞌi ꞌoha rau haꞌadaꞌadaꞌa hako ꞌinia rau rahia ahoꞌi toꞌoni wangawanga narau haꞌatoꞌonia ꞌinia marau haꞌatoꞌonia ahoꞌi ꞌiniai toꞌoni ana maraugu waia ꞌari ꞌanai rabua naꞌi dadaahoro.
MAT.27.32	Naꞌi ꞌoha ꞌiraau heheiꞌoi rau waia Jisas huraꞌa, rau ꞌariwou marau heisadoi beiai sae ni Saerin na atana ꞌia Saemon. Miraaui sae heheiꞌoi rau haꞌa-ꞌusuꞌusua do ꞌai suruꞌiai dadaahoro ana Jisas. 
MAT.27.33	Rau ꞌariwou roꞌu marau ada naꞌi dora ra ꞌunua ꞌiniai Golgota. ꞌAdoꞌado ꞌana naasi “Dora ni Korai Bwau Sae.” 
MAT.27.34	Mara haua tanaa Jisas i waen ra doraria ꞌiniai maho mahai. ꞌOha na gono maania ꞌa ꞌagetaꞌi gonohia.
MAT.27.35	ꞌIraau sae heheiꞌoi rau rabuaꞌa Jisas naꞌi dadaahoro. Naꞌi muri, rau gaasi haꞌara ꞌanai sadoia tei nai toꞌoraꞌi toꞌoni anaꞌi. 
MAT.27.36	Naꞌi muri rau heinagu marau boresuria Jisas, ra gasi ꞌaꞌauhia taraꞌi sae. 
MAT.27.37	Marau usuai usu-usu naꞌi baba marau rabua naꞌi bwaunai dadaahoro ꞌanai haꞌataꞌiniai taha na taꞌaa narau ꞌadomaꞌinia do ꞌa haua. Rau usua oꞌani,
MAT.27.38	Mara rabua roꞌu i rua sae beriberi beia Jisas. ꞌE taꞌi naꞌi aba odo mana nata nei naꞌi aba maha. 
MAT.27.39	Miraaui sae ra taha horo ꞌisi rau haꞌatee haꞌataꞌaia Jisas. Rau arabwau ꞌini haꞌatotooa. 
MAT.27.40	Rau oꞌani, “Mmm naasi, iꞌoe naꞌo ꞌunua ani doꞌoi kaiai Ruma Maea ana God maꞌoi matai haꞌa-urasia ahoꞌi roꞌu moi naꞌi raronai oru dangi? ꞌOnaa iꞌoe garena God haꞌa-momori, ꞌoi haꞌatahiꞌo haariꞌo maꞌoi dio mai baaniai dadaahoro.” 
MAT.27.41	ꞌIraau Naꞌohadaaꞌi Piriisi mana Haꞌausuri ꞌanai Ringe anaꞌia Moses miraau taraꞌi saemaua roꞌu rau haꞌadaꞌadaꞌa roꞌu ꞌinia Jisas. 
MAT.27.42	Rau oꞌani, “ꞌOme, sae heꞌeteꞌi ꞌa matai haꞌatahiꞌi ma bwaꞌi haꞌatahia haaria. ꞌA ꞌua? ꞌIia naasi mwaeraha adaau Israel? ꞌOnaa ꞌai dio baaniai dadaahoro, naasi gai hinihinia. 
MAT.27.43	ꞌA ꞌunua tarau doꞌa ꞌuꞌuria God ma ꞌunua do ꞌiia ꞌe Garena. Naasi, ꞌonaa ꞌia God ꞌa ꞌadomaꞌinia magai reꞌia God ꞌai haꞌatahia naꞌi ꞌohani.” 
MAT.27.44	Mana rua sae beriberi nara rabua beia Jisas raru haꞌatee haꞌataꞌaia roꞌu oꞌasi.
MAT.27.45	Ma naꞌi angi taꞌi tangahuru mana rua naꞌi dangisi, ꞌa kuhi bwarasiai kantri hako tari naꞌi angi oru. 
MAT.27.46	Manaꞌi angi oru abaidangi ꞌia Jisas ꞌa totoro oꞌani, “ꞌElai, ꞌElai, lama sabaktani.” ꞌAdoꞌado ꞌana, “God agua, God agua, ꞌini ꞌuaana naꞌo gagataꞌiniau ꞌinia?”
MAT.27.47	Taraꞌi sae narau ura gaarangi rau rongoai awara oꞌasi ana marau oꞌani, “ꞌEi, ꞌa kukua Elaija.” 
MAT.27.48	ꞌE taꞌi abe ꞌiniraau na ꞌeba wou ma rahiai mareho na matai omiꞌi wai. ꞌA haꞌabunia ꞌiniai waen mahai ma nugaa naꞌi hasiꞌei ma tarangaꞌinia araꞌa naꞌi ngoona Jisas do ꞌai gono. 
MAT.27.49	Ma taraꞌi sae rau oꞌani, “Gai ꞌomeꞌome gaꞌu magai reꞌia ꞌonaa ꞌia Elaija ꞌai boi ꞌanai haꞌatahia.”
MAT.27.50	Mia Jisas ꞌa totoro raha roꞌu maagu nuga manawa. 
MAT.27.51	Mana bwana ubu-ubuꞌa ra rohe bwarasia ꞌiniai dora maea naꞌi Ruma Maea ana God, ꞌa maakari heihoa taraawaꞌa bo taꞌeha ma dio. Mana nunu ꞌa ꞌiharaꞌiniai ano. I hau ra makasa 
MAT.27.52	mana wabwa suriꞌi hera ra wawaaꞌa. Ragoi sae nara odo-odo naꞌi maana God nara bwani mae ra surutaꞌe ahoꞌi. 
MAT.27.53	ꞌOha na surutaꞌe a Jisas baaniai mae, rau huraꞌa baaniꞌi hera marau ꞌari naꞌi ꞌomaa maea i Jerusalem. ꞌA rago i sae narau reꞌiraau.
MAT.27.54	Hoita, na naꞌotara adaaui heheiꞌoi mana sae heheiꞌoi narau ꞌomesuriai abena Jisas, rau mamaaꞌu diꞌu ꞌoha rau arunganai nunu raha marau reꞌiꞌi mwani mareho nara toꞌo ꞌisi. Rau oꞌani, “Haꞌamomori. ꞌIa moꞌoni huunai garena God.”
MAT.27.55	ꞌA ragoi urao narau taꞌi boi a Jisas baaniai Galili narau ꞌaꞌauhia naꞌi ꞌaariha na haasi. ꞌIraausi rau gere ura haꞌatau moi maraugu wanawana ꞌari ꞌinia Jisas. 
MAT.27.56	Taraꞌi nei ꞌiniraau naasia Meri ni Magdala, Meri inana Jems mia Josep, mana inana Jems mia Jon, gare anaꞌia Sebedi.
MAT.27.57	ꞌE sae totoꞌora ni ꞌArimatea na awa naꞌi Jerusalem, atana ꞌia Josep. ꞌIia ꞌe taꞌi sae na suria roꞌu a Jisas. Naꞌi ꞌoha na gaarangi suuꞌa i sina 
MAT.27.58	ꞌa ꞌari beia Paelat ma haꞌangoniai abena Jisas. ꞌIa Paelat ꞌa haꞌawatea dorai rahia dio i abena Jisas tanaa Josep. 
MAT.27.59	Mia Josep ꞌa ꞌari ma hauai abena. ꞌA hoꞌua ꞌiniai bwana mamaahui haoru 
MAT.27.60	ma aoraa naꞌi wabwa ana haaria nara ꞌeria naꞌi abenai kae hau. Aiꞌa ta sae gaꞌu narai toringia naꞌi wabwasi. Ma hugesiai kae hau ꞌanai honosiai maanai wabwa ma hanoꞌa. 
MAT.27.61	ꞌIa Meri ni Magdala mia nata Meri raru heinagu gaarangiai maanai wabwa naꞌi ꞌohasi.
MAT.27.62	Dangi ahora naasi dangi ni mamaro adaaui Jiu. ꞌIraau Naꞌohadaaꞌi Piriisi miraau Haꞌausuri ꞌanai Ringe anaꞌia Moses rau ꞌari beia Paelat 
MAT.27.63	marau oꞌani, “Saemaua, meu ꞌadomaꞌi ahoꞌisiai mareho na ꞌunua i sae pwapwaariꞌisi. Naꞌi ꞌoha na tahi mau ꞌa ꞌunua do ꞌe rua dangi nai hako manaꞌi oruna ꞌai tahi ahoꞌi. 
MAT.27.64	Naasi meu rabasia doꞌoi ꞌunua tanaraaui sae heheiꞌoi amuꞌi marai ꞌomesuri naꞌi wabwa tari oru dangi. ꞌIraaui rongoiusuri anaꞌi rau gasi beriai abena maraigu pwariꞌiraaui noni do ꞌa tahi ahoꞌi. ꞌOnaa rai haua oꞌasi, mai taꞌaa diꞌu baaniai pwariꞌi na haua gaꞌu naꞌi naꞌo.”
MAT.27.65	Mia Paelat ꞌa oꞌani ꞌiniraau, “Moi waaꞌi taraꞌi sae heheiꞌoi aguꞌi mamoi ꞌari ꞌomesuri naꞌi wabwa suriai here namou ꞌadomaꞌinia do ꞌa gaꞌi goro.” 
MAT.27.66	Marau ꞌari narau pono haꞌababauai maanai wabwa marau nugaꞌi sae heheiꞌoi ꞌanai ꞌomesuria. Marau nugaai maho naꞌiei ꞌanai ꞌiraraa do ꞌonaa ta sae nai raba tahangia.
MAT.28.1	Murinai dangi ni mamaro, naꞌi waꞌaria i dangi sade, ꞌia Meri ni Magdala mia nata Meri, raru ꞌari ꞌanai ꞌomesiai wabwa. 
MAT.28.2	Rarugu ꞌasuꞌa ma toꞌoꞌa i kae nunu raha, ꞌinia ꞌe enjel ana Araha God ꞌa dio mai baaniai aro ma hugesiai hau baaniai maanai wabwa ma heinagu naꞌi hungana. 
MAT.28.3	Ni hauraena tari auru naꞌi ꞌuꞌuna ꞌa wadoraꞌi ꞌonaai mararea mana bwana ana ꞌa mamaahui diꞌu ꞌonaai tagai ꞌabe. 
MAT.28.4	ꞌIraau sae heheiꞌoi narau ꞌomesuri naꞌi wabwa rau mamaaꞌu marau ꞌidiꞌidi marau diongaꞌi narau dadao ꞌonaai sae na mae.
MAT.28.5	Mana enjel ꞌa oꞌani ꞌinirarua rua urao, “Murui abu mamaaꞌu. ꞌAu ꞌiraraa muru boi siba ꞌinia Jisas nara rabua naꞌi dadaahoro. 
MAT.28.6	ꞌIia ꞌa aiꞌa awa ꞌini, ꞌa bwani surutaꞌe ahoꞌi ꞌonaai ꞌunua ana mau naꞌi naꞌo. Murui boi mamurui reꞌiai dora na dadao gaꞌu iei. 
MAT.28.7	Hoita, murui ahoꞌi raurau mamurui maania tanaraaui rongoiusuri anaꞌi oꞌani, ‘ꞌIa Jisas ꞌa tahiꞌa ahoꞌi. ꞌIia ꞌai naꞌo ꞌari Galili ꞌiniꞌamou. Naꞌi ꞌisi namoigu sadoia naꞌiei.’ Naasi maho nau boi ꞌinia ꞌanai ꞌunua tanaꞌamurua.”
MAT.28.8	Mararu ꞌeba ahoꞌi raurau haꞌi mamaaꞌu. Maꞌata raru waꞌewaꞌe diꞌu roꞌu. Raru ꞌeba ꞌari ꞌanai maaniai tarohasi tanaraaui rongoiusuri. 
MAT.28.9	Rarugu ꞌasuꞌa mararu heitoꞌoi beia Jisas mia oꞌani ꞌinirarua, “Maia.” Raru ꞌari wou mararu topiraꞌi ruru auru mararu dau naꞌi uwana mararu haꞌarahesia. 
MAT.28.10	Mia Jisas ꞌa oꞌani, “Murui abu mamaaꞌu. Murui ꞌari mamurui maania tanaraaui doꞌoraguꞌi, rai ꞌari Galili. Naꞌi ꞌisi naraigu sadoiau naꞌiei.”
MAT.28.11	Naꞌi ꞌoha na rua uraosi raru ꞌari ꞌanai ꞌomaa, taraꞌi nei ꞌiniraaui sae heheiꞌoi narau ꞌomesuri naꞌi wabwa rau ꞌari beiraaui Naꞌohadaaꞌi Piriisi marau maania tanaraau i taha na toꞌo. 
MAT.28.12	Miraau Naꞌohadaaꞌi Piriisi ma taraꞌi saemaua roꞌu, rau rurugoni. Rau ꞌadomaꞌi aratara ꞌanai haꞌa-karekareraaui sae heheiꞌoi narau ꞌomesuriai wabwa ꞌiniai kae haꞌa. 
MAT.28.13	Rau ꞌunuraau mai sae heheiꞌoi ꞌisi ꞌanai horiraau marau oꞌani, “Moi haꞌarangasia do ꞌiraau rongoiusuri anaꞌia Jisas rau boi waa i abena naꞌi rodo ꞌoha mou mauru. 
MAT.28.14	ꞌAi abui taꞌaabemoou. ꞌOnaa ꞌia Paelat ꞌai rongoa domou mauru naꞌi ꞌohasi, ꞌiꞌameu nameigu mamaani haꞌa-odoodoa tanaa neina bwaꞌi taesuꞌa momoou.” 
MAT.28.15	Miraaui sae heheiꞌoi rau daa i haꞌa marau ꞌari narau maaniai mamaanisi ꞌonaai ꞌunua ada tanaraau. I mamaanisi ꞌa ꞌadarara ꞌari beiraaui Jiu. Tari dangini ra mamaania mau.
MAT.28.16	ꞌIraaui taꞌi tangahuru mana taꞌi rongoiusuri rau hano ꞌanai Galili. Rau ꞌari naꞌi hungahunga na ꞌia Jisas ꞌa ꞌunua dorai ꞌari naꞌiei. 
MAT.28.17	Naꞌi ꞌoha rau reꞌia Jisas, rau haꞌarahesia. Maꞌata taraꞌi nei ꞌiniraau rau aiꞌa taraa hinihini do ꞌia Jisas naasi.
MAT.28.18	Mia Jisas ꞌa boi beiraau ma oꞌani, “ꞌIa God ꞌa ꞌunua do ꞌinau wai marungiꞌi mwani mareho hako naꞌi aro mana ano. 
MAT.28.19	Naasi moi huraꞌa suria hako i marewana mamoi tarohaꞌiniau tanaraaui sae marai haꞌi rongoiusuri aguꞌi. Moi bwareomaearaau naꞌi atana Ama mana Gare mana Hiꞌona Maea. 
MAT.28.20	Moi haꞌausuriraau marai araisuriꞌi hako i Haꞌatora nau haaꞌi tanaꞌamou. Mamoi ꞌiraraa do ꞌinau wai awa tarau beiꞌamou tari ꞌoha nai hakoi marewana.”
MRK.1.1	Naani Taroha Goro ꞌinia Jisas Kraest, Garena God. 
MRK.1.2	Naꞌi buka ana Rarabea Aisaea, ꞌia God ꞌa oꞌani,
MRK.1.2	“ꞌInau wai haꞌataariai sae heitarohaꞌi agua naꞌi naꞌo ꞌiniꞌo,
MRK.1.2	ꞌiia nai haꞌaagauraaui noni ꞌanai boi amua.
MRK.1.3	ꞌAi totoro huraꞌa naꞌi dora mangasara.
MRK.1.3	ꞌAi haꞌatee oꞌani,
MRK.1.3	‘Moi haꞌaagau! ꞌIa Araha ꞌa gaarangi boiꞌa. Moi haꞌa-odoodoai tara tanaa.’ ”
MRK.1.4+MRK.1.5+MRK.1.6	Hoita, ꞌia Jon Bwareomaea naasi sae heitarohaꞌisi. ꞌA boi ma awa naꞌi dora mangasara. Bwana ana ra tauꞌarona ꞌiniai warihui kamel mana rorowaꞌa ana, ꞌe uri-uri mwamwaa. Na mahoingau ana, naasi ngabo mana modiꞌo ni hasimou.
MRK.1.4+MRK.1.5+MRK.1.6	ꞌA bwareomaearai sae ma ꞌunua tanaraau oꞌani, “Moi rihosi baaniꞌi mwani baronga taꞌaꞌi amooꞌi mamoi bwareomaea, mia God ꞌai ꞌadomaꞌi nugasiꞌi ꞌinomooꞌi.”
MRK.1.4+MRK.1.5+MRK.1.6	Ma naꞌi ꞌohasi, ragoi sae naꞌi Jerusalem mana taraꞌi ꞌomaa naꞌi Provensi Jiudea nara boi ꞌanai bahurongoa Jon. Marau haꞌarangasiꞌi ora-oraꞌa-daaꞌi ma bwareomaearaau naꞌi wai Jodan.
MRK.1.7	Ma naani maho na maania tanaraaui sae, “Na nei nai boi naꞌi murigu, ꞌa ororiu diꞌuau. ꞌInau aiꞌa arari ꞌanai mwaoro auru ꞌanai wagasiꞌi sandol anaꞌi. 
MRK.1.8	ꞌInau ꞌau bwareomaeaꞌamou ꞌinia moi wai, me ꞌiia ꞌai bwareomaeaꞌamou ꞌiniai Hiꞌona Maea.”
MRK.1.9	Naꞌi muri ꞌia Jisas ꞌa hano baaniai Nasaret, ꞌe ꞌomaa ni Provensi Galili, ma ꞌari na ꞌia Jon ꞌagu bwareomaeaa Jisas naꞌi wai Jodan. 
MRK.1.10	Ma naꞌi ꞌoha ꞌia Jisas ꞌa araꞌa baaniai wai, ꞌa ꞌomesiai aro ꞌa heihoa mana Hiꞌona Maea ꞌa dio naꞌi hungana ꞌonaai waibora. 
MRK.1.11	Mana aohanai ringe na ao dio mai baaniai aro ꞌa oꞌani, “Iꞌoe na garegu nau taꞌahiꞌo ororiu, mau ahugoro ꞌiniꞌo.”
MRK.1.12	Naꞌi mau ꞌohasi, mana Hiꞌona Maea ꞌa haꞌataaria Jisas ꞌari naꞌi dora mangasara. 
MRK.1.13	Ma naꞌi roꞌu ꞌisi, ꞌiraaui mwamwaa wasi rau awa naꞌiei. ꞌA awa ꞌisi suriai hai tangahurui dangi, mia Saetan ꞌa ohongia iei a Jisas. ꞌIraaui enjel rau boi marau tagumaꞌinia.
MRK.1.14	ꞌIa Jisas ꞌa ꞌari naꞌi Provensi Galili naꞌi ꞌoha ꞌia Herod ꞌa bwane nugaaꞌa Jon Bwareomaea naꞌi rumanihoꞌo. ꞌA ꞌari ꞌanai tarohaꞌiniai Taroha Goro na boi baania God. 
MRK.1.15	ꞌA haꞌatee oꞌani, “Na heimarungi ana God ꞌa gaarangiꞌa. Moi rihosi baaniꞌi ora-oraꞌa amooꞌi mamoi hinihiniai Taroha Goro!”
MRK.1.16	Ma naꞌi ꞌoha ꞌia Jisas ꞌa hatare naꞌi one i Galili, ꞌa reꞌia Saemon mana doꞌorana ꞌia Andru. Naꞌi ꞌohasi, raru ahuasi ꞌiniai huꞌo, ꞌinia ꞌiraruasi raꞌi sae ahu-ahuasi. 
MRK.1.17	Mia Jisas ꞌa oꞌani ꞌiniꞌararua, “Murui suriau! ꞌOnaai rauꞌi amuruꞌi iiꞌa naꞌi wai, ꞌa oꞌasi roꞌu, wai haꞌausuriꞌamurua ꞌanai wairaau mai sae beiau.” 
MRK.1.18	Naꞌi mau ꞌohasi, raru nugasiꞌi huꞌo adaruꞌi ma raru suria.
MRK.1.19	Ma gere ꞌari roꞌu wou baaniai dorasi ma reꞌirarua Jems mea Jon, rua garena Sebedi. Raru awa naꞌi ora adaau, rau orimaꞌiniꞌi huꞌo adaaꞌi. 
MRK.1.20	Ma naꞌi ꞌoha ꞌia Jisas ꞌa reꞌirarua, ꞌa soirarua. Meꞌirarua raru hano baania amadarua miraaui sae tatauꞌaro narau awa naꞌi ora. Ma raru hano beia Jisas.
MRK.1.21	Mia Jisas mana rongoiusuri anaꞌi rau taha naꞌi ꞌomaai Kapaniam. Ma naꞌi dangi ni mamaro adaaui Jiu, ꞌia Jisas ꞌa siri naꞌi ruma ni haꞌarahesi ma haꞌausuriraaui sae. 
MRK.1.22	Miraaui nei narau rongoꞌi mareho na maaniꞌi rau heimwaotaꞌi diꞌu ꞌiniꞌi haꞌausuringaꞌi anaꞌi, ꞌinia rau ꞌiraraa do ꞌa aidangisiꞌi goro i mareho na maaniꞌi. ꞌIia ꞌa aiꞌa ꞌonaairaaui Haꞌausuri ꞌanai Ringe anaꞌia Moses. 
MRK.1.23	Ma naꞌi ꞌohasi ꞌe sae na adaro ꞌa bwaunia ꞌa awara raha oꞌani, 
MRK.1.24	“Jisas, saeni Nasaret, ꞌo raba ꞌuaameuni? ꞌO boi ꞌanai haꞌa-taꞌaiꞌameu? ꞌInau ꞌau ꞌiraraa haꞌagorohiꞌo! Iꞌoe nei na maea naꞌo boi baania God.”
MRK.1.25	Mia Jisas ꞌa haꞌatee hurasi oꞌani, “ꞌOi papaku, maꞌoi huraꞌa mai baania moꞌosi!” 
MRK.1.26	Mana adarosi ꞌa ꞌiharaꞌiniai saesi ma awara raha roꞌu maagu huraꞌa baania.
MRK.1.27	Miraau mwane sae rau heimwaotaꞌi roꞌu marau haꞌatee hairiu oꞌani, “Romwane! ꞌE tahasi? ꞌE haꞌausuringaꞌi haoru naasi, ꞌinia na haꞌatee anaꞌi ra wetewete ꞌonaai sae na toꞌo mena! Reiꞌuaa adaro ma ra araisuria roꞌu.” 
MRK.1.28	Mana taroha ꞌinia Jisas ꞌa ꞌadarara ꞌari suriꞌi ꞌomaa hako naꞌi Galili.
MRK.1.29	Ma naꞌi ꞌohasi ꞌia Jisas beia Jems mea Jon, rau hano baaniai ruma ni haꞌarahesi marau ꞌari naꞌi ruma ana Saemon mea Andru. 
MRK.1.30	Ma naꞌi ꞌoha rau siri wou i ruma, ꞌia Jisas ꞌa rongoa do na hungona Saemon ꞌa awa moi naꞌi beꞌana, ꞌinia ꞌa mataꞌi ma raorao i abena. 
MRK.1.31	Mia Jisas ꞌa ꞌari wou beia, ꞌa dau naꞌi rimana ma haꞌa-surutaꞌea araꞌa. Naꞌi ꞌohasi mana mataꞌi ꞌa rigisiaꞌa. Naasi mana uraosi ꞌa haꞌaagau mahoingau ꞌadaau.
MRK.1.32	Manaꞌi suꞌurahisi ꞌoha na sina ꞌa buraꞌi suu, mana dangi ni mamaro ꞌa hakoꞌa, ra waaꞌi mai inoni nara daoha tanaa Jisas mana nei na ra bwaunira i adaro. 
MRK.1.33	Miraau hakoi inoni naꞌi ꞌomaasi narau rurugoni mai naꞌi rumasi. 
MRK.1.34	Mia Jisas ꞌa haꞌagorohiꞌi mwane daoha heꞌeteꞌi hairiu, ma taariꞌi huraꞌai mwane adaro baaniꞌi sae. Maꞌata ꞌa aiꞌa waterai adaro do rai ꞌunua huraꞌa do ꞌiia naasi garena God, ꞌinia ꞌa aiꞌa rabasia do rai tarohaꞌinia tanaraaui inoni.
MRK.1.35	Ma naꞌi mau i waꞌaria, ꞌia Jisas ꞌa rarai mai ma ꞌari dora ꞌetea ꞌanai haꞌarahesi. 
MRK.1.36	Ma naꞌi ꞌoha na rarai a Saemon miraaui nei narau taꞌi awa, maraugu aiꞌa reꞌiaꞌa Jisas, raugu sibania. 
MRK.1.37	Ma naꞌi ꞌoha rau sadoia, rau oꞌani ꞌinia, “ꞌIraau hakoi sae rau sibaniꞌo!”
MRK.1.38	Mia Jisas ꞌa haꞌatee tanaraau oꞌani, “ꞌAu ꞌiraraa. Maꞌata ꞌau raba tarohaꞌiniai Taroha Goro tanaraaui sae suriꞌi roꞌu i ꞌomaa ꞌisi. ꞌInia naasi taranai taha nau boi ꞌinia.” 
MRK.1.39	Mia Jisas ꞌa ꞌari suriꞌi ruma ni haꞌarahesi suriꞌi mwani ꞌomaa naꞌi Galili ma tarohaꞌiniai Taroha Goro ma taariꞌi huraꞌai adaro baaniraaui sae.
MRK.1.40	Hoita, ꞌe sae lepa ꞌa boi ma topiraꞌi ruru dio tanaa Jisas ma haꞌangonia oꞌani, “ꞌOnaa ꞌo mwaꞌemwaꞌe, maꞌo gaꞌi haꞌagorohiau baaniai daoha na toꞌiauni.”
MRK.1.41	ꞌIa Jisas ꞌa taꞌahia. ꞌA tarangaꞌinia huraꞌai rimana, ꞌa dau wou beia ma oꞌani, “ꞌIo, ꞌau mwaꞌemwaꞌe moi, ꞌoi goroꞌa ahoꞌi!” 
MRK.1.42	Naꞌi mau ꞌohasi mana abena ꞌagu goro ahoꞌi.
MRK.1.43+MRK.1.44	Naꞌi ꞌohasi ꞌia Jisas ꞌa haꞌaabua wetewete a moꞌosi, ꞌa oꞌani ꞌinia, “ꞌOi abu maania gaꞌu tanaa ta sae i maho na toꞌo beiꞌo. ꞌOi ꞌari odo-odo beiai Piriisi mai ꞌiraraa haaria do iꞌoe ꞌo goro ahoꞌi. Naasi maꞌoi hauai bane amua tanaai Piriisi mai hoꞌasi ꞌinia ꞌonaai ꞌunua ana Moses, ꞌanai haꞌataꞌinia tanaraaui noni doꞌo goroꞌa.” Naꞌi ꞌohasi ꞌia Jisas ꞌa haꞌataaria ꞌari. 
MRK.1.45	Mia moꞌosi ꞌa aiꞌa araisuria Jisas ma tarohaꞌinia moeꞌa ꞌari tanarai mwani sae, tarana naia na ꞌia Jisas ꞌa aiꞌa ꞌari haꞌataꞌi ꞌinia suriꞌi ꞌomaa. Ma awa moi huraꞌa suriꞌi dora na aiꞌa ta sae nai awa iei. Reiꞌuaa na oꞌasi, sae suriꞌi ꞌomaa rago rau sadoia marau rurugoni mai beia.
MRK.2.1	Ma hako i taringai dangi, ꞌia Jisas ꞌa ahoꞌi ꞌari naꞌi Kapaniam. Miraaui inoni rau ꞌiraraa doꞌa awa naꞌi ruma na bwani awa-awa iei gaꞌu ani. 
MRK.2.2	Ma ragoi nei ra boi beia Jisas ma aiꞌa dora taradaau naꞌi ruma maꞌua naꞌi abau ꞌomaa. Mia Jisas ꞌa ha-haꞌausuri ꞌiniꞌi haꞌatee anaꞌia God. 
MRK.2.3	Maꞌe waira hai rau suruꞌia mai sae na nugui abena mana saesi ꞌa dadao naꞌi beꞌana. 
MRK.2.4	Me ꞌiniai rago diꞌu anai sae, ꞌa bwara tanaraaui suruꞌia siri saesi tanaa Jisas. Naasi marau suruꞌia taꞌeha suriai tara hanehane ꞌanai taꞌeha naꞌi hunganai rumasi. Na hunganai rumasi ꞌa sada moi. ꞌOha narau taha taꞌeha, rau tahangiai dora naꞌi goroi odohana Jisas, marau totoꞌoa dio a moꞌosi naꞌi ꞌubutadaaꞌi sae nara awa naꞌi rumasi. 
MRK.2.5	Mia Jisas ꞌa ꞌome ꞌiraraai hinihinidaau magu haꞌatee oꞌani ꞌinia moꞌo narau totoꞌoa diosi, “Gare agua, na ora-oraꞌa amuꞌi ꞌau ꞌadomaꞌi nugasiꞌi hako.”
MRK.2.6	Naꞌi ꞌohasi raꞌi Haꞌausuri ꞌanai Ringe anaꞌia Moses rau awa roꞌu ꞌisi. Miraau ꞌadoꞌado oꞌani, 
MRK.2.7	“Ni ꞌuaana nagu ꞌunua ꞌiniai marehosi? ꞌA gaꞌi bwaꞌi oꞌasi! ꞌA ꞌadomaꞌinia do ꞌiia naasia God? ꞌIa moia God na matai ꞌadomaꞌi nugasiꞌi ora-oraꞌa! ꞌIia ꞌa haꞌatee haꞌataꞌaia God!”
MRK.2.8	ꞌIa Jisas ꞌa ꞌiraraai ꞌadomaꞌidaau ma haꞌatee oꞌani ꞌiniraau, “ꞌA ꞌua namou toꞌoraa ꞌiniai ꞌadomaꞌisi beiꞌamou? 
MRK.2.9	Taha na mwadaꞌu? ꞌAnai ꞌunua tanaai saesi doꞌau ꞌadomaꞌi nugasiꞌi ora-oraꞌa anaꞌi, maꞌua ꞌanai ꞌunua tanaa doꞌai ura maai suruꞌiai beꞌana maai hahano? ꞌAnai ꞌunua tanaa moꞌosi doꞌau ꞌadomaꞌi nugasiꞌi ora-oraꞌa anaꞌi ꞌa mwadaꞌu, ꞌinia ꞌa bwarai ꞌiraraa ꞌonaa ra ꞌadomaꞌi nugasiꞌi ora-oraꞌa anaꞌi maꞌua aiꞌa. 
MRK.2.10	Naasi, ꞌinau i Garei Inoni, wai hauai maho namou ꞌadomaꞌi haꞌabwaraa mamoiguꞌi ꞌiraraa do ꞌau toꞌoraa roꞌu i mena ꞌanai ꞌadomaꞌi nugasiꞌi ora-oraꞌa naꞌi marewanani.”
MRK.2.10	Naasi magu oꞌani ꞌiniai sae na abe nugusi, 
MRK.2.11	“Nau wai ꞌunua tanaꞌo, ꞌoi ura araꞌa, ꞌoi suruꞌiai beꞌamu, maꞌoi ꞌari ruma amua!” 
MRK.2.12	Na saesi ꞌa ura odo-odo araꞌa, ꞌa suruꞌiai beꞌana ma huraꞌa. Miraaui inoni hako rau wanasia marau heimwaotaꞌi diꞌu. Rau haꞌaasaa God ꞌinia marau haꞌatee oꞌani, “ꞌIꞌameu meu aiꞌa ꞌomesia gaꞌu ta mareho oꞌani!”
MRK.2.13	ꞌE taꞌi ꞌoha roꞌu, ꞌia Jisas ꞌa ꞌari bobonai kae bwera i Galili. Mana ruruhai sae rago rau rurugoni mai beia magu haꞌausuriraau. 
MRK.2.14	Ma naꞌi ꞌoha na gere hahano sara wou, ꞌa reꞌia Livae, ꞌe sae ha-haꞌatakisi. ꞌIia ꞌe garena Alfias. ꞌA heinagu naꞌi dora-ni-horihori takisi mia Jisas ꞌa haꞌatee oꞌani ꞌinia, “ꞌOi boi suriau ꞌonaai rongoiusuri agua!” ꞌIa Livae ꞌa ura araꞌa ma suriaꞌa.
MRK.2.15	ꞌAri wou mia Jisas mana rongoiusuri anaꞌi rau ngau naꞌi ruma ana Livae. ꞌA ragoi sae haꞌatakisi taꞌaa mana sae taꞌaa rau suria Jisas marau ngau beiraau. 
MRK.2.16	Taraꞌi Haꞌausuri ꞌanai Ringe anaꞌia Moses nara aba beiraaui Farisei rau reꞌiꞌi sae ꞌisi ꞌoha rau ngau beia Jisas. Marau songaꞌiniraaui rongoiusuri anaꞌi oꞌani, “Ni ꞌuaana na ngau ꞌinia beiraaui sae ha-haꞌatakisi miraaui sae taꞌaꞌisi?”
MRK.2.17	ꞌIa Jisas ꞌa rongoraau ma aramiraau oꞌani, “Na sae nara goro moi abedi ra bwaꞌi rabasiai ꞌaꞌau baaniai sae na matai haꞌagorohiꞌi daoha, me ꞌiraau moi nei nara daoha nara rabasiai ꞌaꞌau. ꞌA oꞌasi roꞌu, ꞌinau boi naꞌi marewanani, aiꞌa do ꞌanai ꞌaꞌauhiraau inoni odo-odo, maꞌata ꞌau boi ꞌanai ꞌaꞌauhiraaui inoni ora-oraꞌa.”
MRK.2.18	Ma taraꞌi ꞌoha na rongoiusuri anaꞌia Jon Bwareomaea miraau na Farisei rau haꞌariri ꞌini ngau ꞌanai haꞌarahesi. Maꞌe taꞌi ꞌoha raꞌi sae ra boi beia Jisas ꞌanai songaꞌinia, rau haꞌatee oꞌani, “ꞌIraaui rongoiusuri anaꞌia Jon Bwareomaea miraaui rongoiusuri adaaꞌi Farisei ra suriai ringe ꞌini nuga ngau. Ni ꞌuaana na ꞌiraaui rongoiusuri amuꞌi rau aiꞌa?”
MRK.2.19	Mia Jisas ꞌa aramiraau, ꞌa haꞌatee oꞌani, “ꞌA ꞌua? ꞌIꞌamou mou ꞌadomaꞌinia do ꞌiraaui nei ra awa naꞌi rongo-ni-haꞌiwai rai haꞌariritaꞌi ngau ꞌoha na awa beiraau a moꞌo ra haꞌahaꞌiwaia? ꞌAbwaꞌi! ꞌOha na nei na haꞌiwai ꞌa awa beiraaui sae ꞌisi, raugu bwaꞌi ꞌasuꞌani awa haꞌi hioro moi. 
MRK.2.20	Maꞌata tari ꞌoha na nei na haꞌiwai rai waia baaniraau, ma raigui matai haꞌariritaꞌi ngau ꞌiniai ahutotou adaau.
MRK.2.21	“Mana nata maho roꞌu, ꞌa bwaꞌi nei nai haa ta maakari bwana haoru ꞌanai tai bwarasiai dora na maakari naꞌi bwana bwani. ꞌOnaa nai haua oꞌasi, naꞌi ꞌoha raigui wasiai bwanasi, na maakari bwana haorusi ꞌai niniro. Mai haa ta kae maakari nai raha diꞌu roꞌu naꞌi bwana bwanisi. ꞌInia na maakari bwana haoru aiꞌa taꞌisada beiai bwana bwani.
MRK.2.22	“Nata mareho roꞌu, ꞌabwaꞌi nei nai matai nuga waen haoru suriꞌi bei bwani nara tagoraꞌi ꞌiniꞌi uri-uri mwamwaa, ꞌinia na bei bwani ra bwane ꞌaꞌasi. Naꞌi ꞌoha na waen haoru ꞌai suꞌu, na bei bwani rai pusu. Naasi mana waen rai ahe gataꞌiniꞌi, mana bei rai maakari taꞌaꞌi. Na waen haoru rai nigaꞌi maꞌata naꞌi bei haoru roꞌu. ꞌInia ni waen haoru aiꞌa taꞌisada beiai bei bwani.”
MRK.2.23	Maꞌe taꞌi dangi ni mamaro adaaui Jiu, ꞌia Jisas miraaui rongoiusuri anaꞌi rau tahahoro naꞌi ꞌubutadi mou wiit. Me ꞌiraaui rongoiusuri raugu rahiꞌi taraꞌi kora. 
MRK.2.24	ꞌOha ꞌiraau na Farisei rau reꞌiraau, raugu haꞌatee oꞌani ꞌinia Jisas, “ꞌEi! Rau gaꞌi bwaꞌi husiꞌi wiit ꞌisi. Na Ringe anaꞌia Moses ꞌa haꞌaabuai tauꞌaro naꞌi dangi ni mamaro!”
MRK.2.25+MRK.2.26	Mia Jisas ꞌa haꞌatee oꞌani, “ꞌA ꞌua? Mou aiꞌa ꞌohaꞌiniai mamaani ꞌinia Mwaeraha Deved mana nei rau taꞌi hano naꞌi ꞌoha narau hioro? ꞌA toꞌo naꞌi madoraa ana ꞌAbaeata, i Naꞌohadaaui Piriisi. ꞌIa Deved ꞌa siri naꞌi Ruma Maea Saira ana God ma ngaai bredi maea ra haa tanaa God, ma haꞌangauraau roꞌu ꞌiniꞌi sae anaꞌi. Naꞌi Ringe anaꞌia Moses ꞌa ꞌunua doꞌiraau moi na Piriisi na rau matai ngaai bredisi. ꞌOmena, ꞌia Deved ꞌa horosia roꞌu i ringeringe!”
MRK.2.27	Mia Jisas ꞌa ꞌunua tanaraau oꞌani, “Na dangi ni mamaro, ꞌia God ꞌa haua ꞌanai ꞌaꞌauhiraau moi sae, ma aiꞌa ꞌanai haꞌabwaraꞌi maho tanaraau. 
MRK.2.28	Me ꞌinau, na Garei Inoni, ꞌinau ꞌau matai ꞌunuꞌi maho ꞌiraaui sae ra matai haaꞌi naꞌi dangi ni mamaro. ꞌInia ꞌinau naasi Araha ꞌanai dangi ni mamaro.”
MRK.3.1	ꞌE taꞌi ꞌoha roꞌu, ꞌia Jisas ꞌa siri naꞌi ruma ni haꞌarahesi. Maꞌe sae na mae i rimana, ꞌa awa naꞌisi. 
MRK.3.2	Miraau na Farisei rau ꞌomeꞌome ꞌonaa ꞌia Jisas ꞌai haꞌagorohia ahoꞌi sae na mae i rimanasi, do nei narai subunia doꞌa hauai tauꞌaro naꞌi dangi ni mamaro.
MRK.3.3	ꞌIa Jisas ꞌa ꞌunua tanaai saesi do ꞌai araꞌa urai naꞌo.
MRK.3.4	Ma songaꞌiniraau oꞌani, “ꞌA ꞌua? ꞌE taha na Ringe anaꞌia Moses ꞌa haꞌawategaau ꞌanai haua naꞌi dangi ni mamaro? ꞌAnai haaꞌi mareho goro, maꞌuasi ꞌanai haaꞌi mareho taꞌaꞌi? ꞌAnai haꞌatahiai noni maꞌua ꞌanai haꞌamaesia?” Aiꞌa ta taꞌi ꞌiniraau nai aramia ꞌinia ta taꞌi haꞌatee.
MRK.3.5	ꞌIa Jisas ꞌa wanasiraau ma taesuꞌa diꞌu ꞌadaau suria rau aiꞌa taꞌahiai mwaetaꞌaasi. Reiꞌuaa na oꞌasi, ꞌa ahutotou roꞌu suria na tahingadaau ꞌa baabau. Ma ꞌunua tanaai saesi, “ꞌOi tarangaꞌinia huraꞌai rimamu.” Mana ꞌoha na tarangaꞌinia huraꞌa, na rimanai saesi ꞌagu goro ahoꞌi. 
MRK.3.6	Ma naꞌi ꞌohasi ꞌiraau na Farisei raugu huraꞌa baaniai ruma ni haꞌarahesi, rau ꞌari beiraaui sae anaꞌia Herod marau ꞌadomaꞌi sibasiba ꞌiniai here heꞌua na rai ngahuia ꞌinia Jisas.
MRK.3.7	ꞌIa Jisas miraaui rongoiusuri anaꞌi rau dioi bobonai kae bwera i Galili. ꞌA ragoi sae ra suriraau baaniꞌi ꞌomaa naꞌi Provensi Galili mana Jiudea mana ꞌIdumea, 
MRK.3.8	mana kae ꞌomaai Jerusalem ma taraꞌi ꞌomaa naꞌi aba bo araꞌa ꞌiniai wai Jodan ma raꞌi ꞌomaa gaarangiai ꞌomaai Taea mana Saedon. ꞌIraau mwani sae ꞌisi ra boi beia Jisas ꞌiniai rongoꞌi adaaꞌi taha ꞌiia na haaꞌi. 
MRK.3.9	Ma ꞌiniai rago diꞌu anai sae, ꞌia Jisas ꞌa oꞌani ꞌiniraaui rongoiusuri anaꞌi, “Moi haꞌaagau ꞌinia ta ora tanaau. ꞌA gasi ꞌidi marai ragoi sae maragu haisuꞌisuꞌi diꞌu.” 
MRK.3.10	ꞌA ragoi nei ra daoha nara heisuꞌusuꞌu ꞌari wou beia Jisas ꞌanai hatariai abena, ꞌinia ra reꞌiꞌi mwani sae na ꞌia Jisas ꞌa bwane haꞌagorohiꞌiꞌa ahoꞌi. 
MRK.3.11	Ma raꞌi nei na adaro ꞌa bwaunira ra boi beia Jisas. Ra topiraꞌi ruru dioi ano tanaa Jisas ma ra awara, “Iꞌoe na garena God!” 
MRK.3.12	Mia Jisas ꞌa haꞌatee wetewete, ꞌa haꞌabasuraaui adaro ꞌisi ma oꞌani, “ꞌAbu haꞌa-ꞌirararaaui sae do ꞌinau atei!”
MRK.3.13	Mia Jisas ꞌa taꞌeha naꞌi hungahunga ma ꞌunuraaui nei na ꞌirisiraau ꞌanai tauꞌaro beia. Mana ꞌoha rau boi beia, 
MRK.3.14	ꞌa sigihiai waira taꞌi tangahuru mana rua ma haꞌa-atadaau ꞌiniai Haꞌataari. Mia Jisas ꞌa haꞌatee tanaraau oꞌani, “ꞌAu ꞌome sigihiꞌamou ꞌanai awa beiau ma wai haꞌataariꞌamou huraꞌa ꞌanai hadangaꞌiniꞌi haꞌatee anaꞌia God, 
MRK.3.15	ma moigui toꞌoraai mena ꞌanai taariꞌi adaro.” 
MRK.3.16	Nara ꞌini atadaaꞌi waira taꞌi tangahuru mana rua ꞌia Jisas na ꞌome sigihiraau:
MRK.3.16	Saemon, moꞌo na ꞌia Jisas ꞌa haꞌa-atania roꞌu ꞌinia Pita;
MRK.3.17	mea Jems mea Jon rua garena Sebedi, waira rua na ꞌia Jisas ꞌa ꞌunurarua ꞌiniai Boanejis maꞌua Sae ni Hita, ꞌinia raru matai taesuꞌa mwadaꞌu;
MRK.3.18	mea Andru,
MRK.3.18	Pilip,
MRK.3.18	Batolomiu,
MRK.3.18	Matiu,
MRK.3.18	Tomas,
MRK.3.18	mea Jems garena Alfias,
MRK.3.18	mea Tadias,
MRK.3.18	mea Saemon, baaniai ruruha ra raba taaria huraꞌai gaumani ni Rom,
MRK.3.19	mea Jiudas Iskariot, ꞌia moꞌo na usuhaꞌinia Jisas tanaraaui maeronganaꞌi.
MRK.3.20	Mia Jisas ꞌa ahoꞌi ꞌari ruma ana. Ma naꞌi roꞌu i ꞌohasi, ꞌa ragoi sae ra rurugoni mai beia. Mana rago diꞌu ꞌanai sae, ꞌia Jisas mana rongoiusuri anaꞌi rau bwarabwaraꞌa diꞌu marau aiꞌa toꞌo madoraa ꞌanai ngau maꞌua haaꞌi taraꞌi maho heꞌeteꞌi roꞌu. 
MRK.3.21	ꞌOha ꞌiraaui doꞌoranaꞌi mana inana Jisas rau rongoꞌi maho ꞌisi, rau ꞌari wou ꞌanai waia ꞌari ruma adaau. ꞌInia taraꞌi sae rau ꞌunua do aiꞌa odo-odo i ꞌadomaꞌina.
MRK.3.22	Hoita, ma taraꞌi Haꞌausuri ꞌanai Ringe anaꞌia Moses narau boi baaniai Jerusalem, rau awa roꞌu marau haꞌatee oꞌani, “Na mwaeraha adaaui adaro, ꞌia Saetan,
MRK.3.23	Mia Jisas ꞌa soiraau mai sae ꞌanai boi gaarangia, ma haaꞌi haꞌatee heihaꞌauu ꞌanai haꞌausuriraau, ꞌa oꞌani, “ꞌA ꞌua? Mou ꞌadomaꞌinia doꞌia Saetan ꞌai matai taaria huraꞌa haaria? ꞌA bwara! 
MRK.3.24	ꞌOnaa ꞌe kantri na ꞌiraaui sae ra heiꞌoi hairiu, na kantrisi ꞌa bwaꞌi ura. 
MRK.3.25	Ma ꞌonaa ꞌe taꞌi ruruha naꞌi ruma ra awa heheihoaꞌa moi, na ruruhasi ꞌa bwaꞌi ura roꞌu. 
MRK.3.26	Hoita, ꞌonaa ruruha ana Saetan rai awa heheihoaꞌa, ꞌa oꞌasi roꞌu. ꞌA bwaꞌi ura mwadaꞌu, maꞌai ahoda mai aiꞌaa.”
MRK.3.27	Mia Jisas ꞌa haa roꞌu i haꞌatee heihaꞌauu. ꞌA haꞌatee oꞌani, “ꞌOnaa ꞌe nei na raba taariꞌi huraꞌai adaro, ꞌai wetewete maꞌata diꞌua Saetan. ꞌA ꞌonaai sae na raba sirihiai ruma anai sae wetewete ꞌanai haaꞌi maho anaꞌi, ꞌai wetewete maꞌata diꞌua roꞌu i sae wetewetesi. Naasi ꞌaigu mwadaꞌu tanaa ꞌanai siri tosiai saesi, maigui haaꞌi bori anaꞌi.
MRK.3.28	“ꞌInau wai ꞌunua haꞌa-momori tanaꞌamou. ꞌIa God ꞌa matai ꞌadomaꞌi nugasiꞌi moi mwane ora-oraꞌa na sae ꞌa haaꞌi mana mwane maho taꞌaꞌi na ꞌunuꞌi ꞌinia God. 
MRK.3.29	Maꞌata ꞌia tei nai haꞌatee haꞌataꞌaiai Hiꞌona Maea, ꞌia God ꞌa bwaꞌi ꞌadomaꞌi nugasia ꞌinia. Ni ora-oraꞌasi ꞌai awa tarau beia.” 
MRK.3.30	ꞌIa Jisas ꞌa ꞌunua oꞌasi tanaraau ꞌinia taraꞌi nei ꞌiniraaui Haꞌausuri ꞌanai Ringe anaꞌia Moses ra ꞌunua doꞌe adaro na bwaunia, naia na toꞌo mena ꞌinia ꞌanai taariꞌi huraꞌai adaro. Aiꞌa do ꞌiniai mena ana Hiꞌona Maea.
MRK.3.31	Mana inana Jisas miraau doꞌoranaꞌi rau ataha mai naꞌi ruma na ꞌia Jisas ꞌa awa iei. Marau ura moi huraꞌai abau ꞌomaa. Maraugu haꞌataaria siri taroha tanaa Jisas doꞌai huraꞌa. 
MRK.3.32	Me naꞌi ꞌohasi, ꞌa ragoi sae na rau heinagu garigaria Jisas marau oꞌani ꞌinia, “ꞌEi, ꞌia inamu miraaui doꞌoramuꞌi, neiraau huraꞌasi. Rau raba reꞌiꞌo.”
MRK.3.33	ꞌIa Jisas ꞌa haꞌatee oꞌani ꞌiniraau, “ꞌIatei inagu miraaua tei doꞌoraguꞌi?” 
MRK.3.34	Mia Jisas ꞌa wanasiraau hairiui sae ra heinagu garigaria. Maagu haꞌatee oꞌani, “ꞌOme! Neiraauni inagu mana doꞌoraguꞌi! 
MRK.3.35	ꞌIa tei na hauai taha God na ꞌirisia do ꞌai haa, naasi huunai doꞌoragu mana asigu mana inagu.”
MRK.4.1	Mia Jisas ꞌa taraawaꞌa haꞌausuriraau roꞌu i sae naꞌi bobonai kae bwera i Galili. Me suriai rago ꞌanai sae nara goni naꞌi dorasi, ꞌia Jisas ꞌa heinagu araꞌa naꞌi ora ma taꞌe huraꞌa baaniai one. Me ꞌiraaui sae ra ura moi one ꞌanai bahurongoa. 
MRK.4.2	Ma haaꞌi haꞌatee heihaꞌauu ꞌanai haꞌausuriraau. ꞌAgu haꞌatee oꞌani ꞌiniraau, 
MRK.4.3	“Moi bahurongo goro. ꞌE ꞌoha na ꞌe taꞌi sae na huraꞌa ꞌanai hasi korai wiit naꞌi mou ana. 
MRK.4.4	Ma naꞌi ꞌoha na rarasangaꞌiniꞌi kora, raꞌi nei nara toꞌo naꞌi tara mana gere manu ra dio mara ngaaꞌi. 
MRK.4.5	Taraꞌi nei ra toꞌo naꞌi dora hauhauꞌa, dora na ano ꞌa aiꞌa raha mara tahiꞌa. Mana ꞌoha ra tahi, ra tahi goro gaꞌu moi. 
MRK.4.6	Mana ꞌoha na sina ꞌa raorao diꞌu, ra nugu mara mae ahoꞌi moi, ꞌinia raridi ra aiꞌa ganu dio. 
MRK.4.7	Ma taraꞌi kora ra toꞌo naꞌi dora ra tahi beiꞌi waroraraki. Ma naꞌi ꞌoha ra tahi araꞌa, na waroraraki ꞌa agu haꞌamaesiꞌi maragu aiꞌa hunguꞌa. 
MRK.4.8	Mana kora ra toꞌo naꞌi ano goro, ra tahi goro mara hungu. Taraꞌi nei raꞌi taꞌi oru tangahuru hua, taraꞌi nei raꞌi ono tangahuru, ma taraꞌi nei raꞌi ꞌarangi. 
MRK.4.9	Tei na toꞌo karinga ꞌanai rongo ꞌai bahurongoa mai aidangi tarihana.”
MRK.4.10	ꞌOha na awa haaria Jisas, ꞌiraau na taꞌi tangahuru mana rua rongoiusuri ana ma taraꞌi sae roꞌu beiraau, rau boi marau songaꞌinia ꞌiniꞌi ꞌadoꞌado ꞌadaꞌi mamaani ꞌisi. 
MRK.4.11	Mia Jisas ꞌa haꞌatee oꞌani ꞌiniraau, “Naꞌi naꞌo, ꞌia God aiꞌa haꞌarangasia heꞌuai marungiraau nai haa i noni anaꞌi. Me naꞌi ꞌohani ꞌa haꞌataꞌinia tanaꞌamou. Mei tanaraaui nei nara aiꞌa hinihinia God, wai haꞌausuriraau moi suriꞌi haꞌatee heihaꞌauu. 
MRK.4.12	ꞌAu haua oꞌasi do,
MRK.4.12	‘Reiꞌuaa rai ꞌome marai ꞌome
MRK.4.12	marau bwaꞌi ꞌome ꞌiraraa ta maho,
MRK.4.12	maꞌua rai bahurongo marai bahurongo
MRK.4.12	marau bwaꞌi aidangisia ta maho.
MRK.4.12	Ma ꞌonaa rai ꞌome ꞌiraraa marai aidangisia,
MRK.4.12	rau gaꞌi rihosi,
MRK.4.12	mea God ꞌai ꞌadomaꞌi nugasiꞌaraau.’ ”
MRK.4.13	Mia Jisas ꞌa songaꞌiniraau roꞌu oꞌani, “ꞌA ꞌua? Mou aiꞌa aidangisiai haꞌatee heihaꞌauusi? ꞌOnaa mou aiꞌa, ꞌai heꞌua namoigu aidangisiꞌi roꞌu ꞌiniꞌi taraꞌi heihaꞌauu na wai maaniꞌi roꞌu? 
MRK.4.14	Hoita, ꞌi nei na rarasa kora ꞌa ꞌonaai sae na tarohaꞌiniꞌi haꞌatee anaꞌia God tanaraaui sae. 
MRK.4.15	Na kora ra toꞌo suriai tara nara ngaaꞌi manu, ꞌa ura ꞌiniraaui sae ra rongoꞌi moi haꞌatee. Mia Saetan ꞌa boi ma haꞌakakuꞌaraau ahoꞌi ꞌiniꞌi. 
MRK.4.16	Na kora ra toꞌo naꞌi ano hauhauꞌa ꞌa ura ꞌiniraaui sae ra rongoꞌi mara daaꞌi raurau i haꞌatee haꞌi waꞌewaꞌe. 
MRK.4.17	Mara aiꞌa daaꞌi orea ꞌinia na haꞌatee ra aiꞌa ganu dio naꞌi tahingadaaꞌi ꞌonaai hasiꞌei ra aiꞌa ganu i raridi. ꞌOha na mwani maho ra bwara mara haꞌa-mamaꞌairaau ꞌini suriꞌi adaaꞌi haꞌatee anaꞌia God, raugu rihotaꞌi ahoꞌi. 
MRK.4.18	Na kora ra toꞌo naꞌi dora ra awa iei waro raraki ꞌa ura ꞌiniraaui sae ra rongoꞌi haꞌatee anaꞌia God. 
MRK.4.19	Ma ꞌari wou maraugu ꞌadomaꞌi raha moi ꞌiniꞌi taraani maho. Mara taꞌahiꞌi roꞌu i totoꞌora ni marewana, mana taraani maho ni marewana moi. Tarana naasi, na haꞌatee ꞌa bwaꞌi matai tahi ma aiꞌa haꞌi hua. 
MRK.4.20	Mana kora ra toꞌo naꞌi ano goro, ꞌa ura ꞌiniraaui sae ra rongoꞌi haꞌatee anaꞌia God marau huunai hinihiniꞌi. Mana mwane maho goro ra huraꞌa baaniꞌi tahingadaaꞌi ꞌonaai hungu goro ra hahaaꞌi hasiꞌei. Taraꞌi nei raꞌi oru tangahuru hua, taraꞌi nei raꞌi ono tangahuru, ma taraꞌi nei raꞌi taꞌi ꞌarangi.”
MRK.4.21	ꞌIa Jisas ꞌa haꞌatee oꞌani roꞌu ꞌiniraau, “ꞌA ꞌua? Ta sae ꞌa gaꞌi suungia ta raita ꞌanai nugaa moi naꞌi bahainai raboꞌo maꞌua naꞌi bahainai bwea? ꞌA bwaꞌi! ꞌIia ꞌai tokia maꞌataꞌa naꞌi dora ꞌana. 
MRK.4.22	Taha na awa bainihu ꞌai haꞌataꞌi huraꞌa. 
MRK.4.23	Tei na toꞌo karinga ꞌanai rongo ꞌai bahurongoa mai aidangi tarihana.”
MRK.4.24	Mia Jisas ꞌa haꞌatee oꞌani roꞌu ꞌiniraau, “Moi waiꞌadoꞌado goro suriꞌi maho nau maaniꞌi tanaꞌamou. ꞌIa God ꞌai haua tanaꞌamoui aidangi suriai araisuriꞌi amooꞌi taha nau ꞌunuꞌi. 
MRK.4.25	ꞌIa tei na raba aidangisia God, ꞌia God ꞌai aꞌoia tanaai aidangi na toꞌoraa. Mia moꞌo na aiꞌa raba aidangisia God, na gere aidangi na toꞌoraa, ꞌia God ꞌai rahia baania.”
MRK.4.26	Mia Jisas ꞌa haa roꞌu i haꞌatee heihaꞌauu, “Na heimarungi ana God ꞌa ꞌonaai kora na sae ꞌa rarasa-ngaꞌiniꞌi naꞌi moou ana nara tahi haariꞌi. 
MRK.4.27	Saesi ꞌa mauru naꞌi rodo, ꞌa rarai naꞌi dangi ma poru haaꞌi tagora anaꞌi. ꞌAdo dangi ꞌa haua oꞌasi moeꞌa. Ma naꞌi ꞌohasi, na kora ra raboa mara tahi araꞌa. Mia moꞌosi ꞌa aiꞌa ꞌiraraai taha na haꞌatahiꞌi kora ꞌisi. 
MRK.4.28	Hoita, naia na ano na haꞌatahiꞌi ꞌisi na ragu hungu ꞌiniꞌisi. Na maho tahamora na reꞌia, naasi rawadi, ruana tagadi mana oruna naiꞌi huadi. 
MRK.4.29	Mana ꞌoha na hua ra maua, ꞌa hauai naihi ana ma tabariꞌi, ꞌinia ꞌa tariꞌai madoraa ꞌanai haaꞌi.”
MRK.4.30	Mia Jisas ꞌa songaꞌiniraau roꞌu oꞌani, “ꞌA heꞌuai ꞌadomaꞌimoou ꞌiniai heimarungi ana God? ꞌE taha wai heihaꞌauu ꞌinia na moi aidangisia ꞌinia? 
MRK.4.31	ꞌIo, ꞌa ꞌonaai koranai hasiꞌei ra ꞌunua ꞌiniai mastad nara hasia naꞌi mou. Na koranai hasiꞌeisi ꞌa kekerei diꞌuꞌi koradi mwane hasiꞌei. 
MRK.4.32	Ma naꞌi ꞌoha na tahi araꞌa, ꞌe kae hasiꞌei na raha diꞌuꞌi hakoi maho ra hasiꞌi naꞌi mousi, mana raraana ra raha ꞌohadi manu ꞌanai nuꞌi suriꞌi.”
MRK.4.33	ꞌIa Jisas ꞌa haaꞌi tanaraaui inoni haꞌausuringaꞌi na rau matai aidangisiꞌi. 
MRK.4.34	ꞌA haaꞌi moi suriꞌi haꞌatee heihaꞌauu. Ma naꞌi ꞌoha nai awa haaria beiraaui rongoiusuri anaꞌi ꞌaigui haꞌatee wagasiꞌi tanaraau.
MRK.4.35	Naꞌi dangisi, ꞌoha na gaarangi suꞌurahi, ꞌia Jisas ꞌa haꞌatee oꞌani ꞌiniraaui rongoiusuri anaꞌi, “Gau magai ꞌari nata batarau i bwera.” 
MRK.4.36	Miraaui rongoiusuri anaꞌi rau hano baaniraaui inoni ꞌisi. Rau taꞌe araꞌa naꞌi ora na ꞌia Jisas na heinagu iei marau taꞌi ꞌari nata batarau. Ma taraꞌi ora roꞌu narau taꞌi ꞌari goni. 
MRK.4.37	Raugu ꞌasuꞌa marau hano suaai kae roꞌa beiai tabaosi. Mana ora narau taꞌe iei ꞌa gaarangi mai dodo ꞌinia ni tabaosi ra abwao aharau siri naꞌi raronai ora. 
MRK.4.38	Naꞌi ꞌohasi ꞌia Jisas ꞌa borunga naꞌi pilo auru naꞌi muri, ꞌa poru mauru. Miraaui rongoiusuri anaꞌi rau haꞌaraia marau oꞌani ꞌinia, “Haꞌausuri, ꞌa aiꞌa taꞌaabemu ꞌiniai gaarangi dodoꞌa agaauni?”
MRK.4.39	ꞌIa Jisas ꞌa ura araꞌa ma haꞌatee wetewete oꞌani tanaai roꞌa mana wai, “Papaku!” Ma naꞌi mau ꞌohasi na roꞌa ꞌa papaku mana wai ꞌagu biowaa.
MRK.4.40	ꞌIa Jisas ꞌagu songaꞌiniraaui rongoiusuri anaꞌi, “Ni ꞌuaana mou mamaaꞌu ꞌinia? ꞌA ꞌua? Mou aiꞌa hinihiniau mau?”
MRK.4.41	Naꞌi ꞌohasi rau mamaaꞌu roꞌu wou baaniai naꞌo marau haꞌatee hairiu oꞌani, “ꞌE sae heꞌua naani? Reiꞌuaa roꞌa mana tabaosi mara araisuria moi!”
MRK.5.1	ꞌIa Jisas miraaui rongoiusuri anaꞌi rau taha wou naꞌi nata bataraui bwera i Galili marau ꞌoto naꞌi dora ra ꞌunua ꞌiniai Gerasa. 
MRK.5.2+MRK.5.3	Ma naꞌi ꞌoha rau dio baaniai ora, ꞌe sae na adaro ꞌa bwaunia ꞌa boi ꞌanai heisadoi beia Jisas. Saesi ꞌagu huraꞌa mai baaniai dora na awa iei, suriꞌi wabwa nara toringiꞌi ei sae mae. Me ꞌiniai wetewete diꞌu ana, reiꞌuaa ra hoꞌosia ꞌiniꞌi arihau mara aiꞌa bwara tanaai mosiꞌi. 
MRK.5.4	ꞌA ragoi ꞌoha ra hoꞌosiai uwana mana rimana ꞌiniꞌi arihau ma momosiꞌi moi. Ma aiꞌa ta sae roꞌu ꞌai wetewete ꞌanai haꞌamanataa. 
MRK.5.5	Dangi mana rodo ꞌa hano hairiu suriꞌi wabwa mana hungahunga. ꞌA awaawara ma haꞌamaaraai abena ꞌiniꞌi hau.
MRK.5.6	Hoita, saesi ꞌa bwane reꞌia mau huraꞌa Jisas sisiri mai adaau ma bwane ꞌeba ꞌanai heisadoi beia. ꞌA taha wou beia ma topiraꞌi ruru tanaa. 
MRK.5.7+MRK.5.8	Mia Jisas ꞌa haꞌatee oꞌani, “Adaro, ꞌoi huraꞌa baaniai saeni!” Mana saesi ꞌagu awara raha oꞌani, “ꞌEi Jisas, garena God ororiu araꞌa! ꞌO raba ꞌuaauni? Naꞌi atana God ꞌau haꞌangoniꞌo, ꞌoi abui haꞌa-mamaꞌaiau!”
MRK.5.9	Mia Jisas ꞌa songaꞌiniai saesi, “ꞌIatei atamu?”
MRK.5.9	Mia aramia, ꞌa oꞌani, “Atagu ꞌia Kae Ruruha, ꞌinia meu rago diꞌu.” 
MRK.5.10	Mia haꞌangonia wetewete a Jisas do ꞌai abui taariraau huraꞌa baaniai dorasi.
MRK.5.11	Ma naꞌi bobonai abaaba gaarangiraau, raꞌi mwane boo nara suasua ꞌisi. 
MRK.5.12	Miraaui adaro ꞌisi ra bongaꞌinia Jisas oꞌani, “ꞌOi haꞌataariꞌameu siri suriꞌi boo ꞌisi ꞌanai awa suriꞌi.” 
MRK.5.13	Mia Jisas ꞌa haꞌawateraau mana adaro ꞌisi ra huraꞌa baaniai saesi mara siriꞌa suriꞌi mwani boo ꞌisi. Mana boo ꞌisi ra ꞌeba dio suriai ahana mara rege dio naꞌi wai mara dodo hako.
MRK.5.14	Miraaui nei ra ꞌomesuriꞌi boo ꞌisi rau ꞌeba ꞌari naꞌi ꞌomaa ma naꞌi suriꞌi mwani dora roꞌu ꞌanai tarohaꞌiniai tarohasi. Mana mwani sae hako ra boi ꞌanai ꞌomesiai maho na toꞌo. 
MRK.5.15	Mana ꞌoha ra boi beia Jisas, ra reꞌiai sae na adaro ra bwaunia gaꞌu. ꞌA goroꞌa mana aidangina ꞌa odo-odo ahoꞌi ma hoꞌo bwanaꞌa, ꞌa heinagu papaku moi. Miraaui sae ra mamaaꞌu hako. 
MRK.5.16	Miraaui nei rau reꞌiꞌi maho ꞌisi, rau maania ꞌari taha na toꞌo tanaai saesi mana boo ꞌisi. 
MRK.5.17	Miraaui saenai dorasi rau bongaꞌinia Jisas doꞌai huraꞌa baaniai dora adaau.
MRK.5.18	ꞌOha ꞌia Jisas ꞌa taꞌe ahoꞌi naꞌi ora, na sae na adaro ra bwaunia gaꞌu ani ꞌa haꞌangonia wetewete do rarui taꞌi hano.
MRK.5.19	Mia Jisas ꞌa haꞌatee oꞌani ꞌiniai saesi, “ꞌAu aiꞌa rabasia doꞌoi hano beiau, maꞌata ꞌoi ꞌari ꞌomaa amua beiraaui sae amuꞌi. Maꞌoi ꞌunua tanaraau taha ꞌia Araha God na haua tanaꞌo mana heitaꞌahi ana tanaꞌo.” 
MRK.5.20	Naasi mana saesi ꞌa huraꞌa ma ꞌari naꞌi Provensi Dekapolis. ꞌA maania tanaraau hakoi mwani sae taha na ꞌia Jisas ꞌa haua tanaa mana mwani sae ꞌisi ra heimwaotaꞌi diꞌu ꞌinia.
MRK.5.21	ꞌIa Jisas miraaui rongoiusuri anaꞌi rau taꞌe ahoꞌi ꞌari nata aba ꞌiniai bwera i Galili. ꞌOha na siri wou naꞌi one, ꞌa ragoi sae ra rurugoni mai beia. 
MRK.5.22	Maꞌe sae na boi ꞌanai reꞌia Jisas na atana ꞌia Jaeras. ꞌIiasi ꞌe naꞌotara naꞌi ruma ni haꞌarahesi ꞌanai ꞌomaasi. ꞌA boi ma topiruru auru tanaa Jisas. 
MRK.5.23	ꞌA haꞌangonia wetewete, ꞌa haꞌatee oꞌani, “Jisas, ni gare urao agua ꞌa gaarangi maeꞌa. ꞌOi boi karohia maai goro ahoꞌi.” 
MRK.5.24	Mia Jisas ꞌagu hano beia Jaeras ꞌanai ꞌari ruma ana. Maꞌe kae ruruhai sae ra hano haisuri mara haꞌasuꞌisuꞌia.
MRK.5.25	Ma naꞌi ruruhasi, ꞌe urao na awa iei na adoiai ꞌabu raha, maꞌe taꞌi tangahuru mana rua harisi na hakoꞌa. 
MRK.5.26	ꞌA rongomaataꞌi diꞌu suriꞌi ꞌoha ꞌiraaui dokita ra bonasiai haꞌahakoa baania i daohasi. Mana uraosi aiꞌa gere goro moeꞌa, ꞌagu daoha raha diꞌu wou. Mana gere haꞌa anaꞌi ra hako mamata ꞌiniai tahariraau. 
MRK.5.27	Na uraosi ꞌa bwane rongoai taroha ꞌinia Jisas. Naasi ma ꞌariwou naꞌi murina naꞌi ꞌuruhanai kae ruruhasi ma karohiai toꞌoni ana. 
MRK.5.28	ꞌA ꞌiraraa haaria do ꞌonaa ꞌai karohia moi toꞌoni ana Jisas ma ꞌa gaꞌi goro ahoꞌi baaniai daoha na adoiasi. 
MRK.5.29	Ma naꞌi ꞌoha na karohia na ꞌabu ꞌa papaku ma arunga ꞌiraraa do ꞌiia ꞌa goroꞌa. 
MRK.5.30	Ma naꞌi roꞌu ꞌohasi, ꞌia Jisas ꞌa ꞌiraraa do ni mena ni haꞌatahi ꞌa huraꞌa baania. Ma rihotaꞌi ma songaꞌiniraaui mwane sae ꞌisi oꞌani, “ꞌIa tei ꞌiniꞌamou na karohiai toꞌoni agua?”
MRK.5.31	Miraaui rongoiusuri anaꞌi rau haꞌatee oꞌani ꞌinia, “ꞌA ꞌua naꞌo songaꞌinia ꞌinia moꞌo na karohiai toꞌoni amuasi? ꞌA bwarai ꞌiraraa tei na karohiꞌo! ꞌO aiꞌa ꞌiraraai rago anai sae na ra haꞌa-suꞌisuꞌiꞌosi?”
MRK.5.32	Mia Jisas ꞌa wanawana hairiu ꞌanai reꞌia tei na karohiai toꞌoni ana. 
MRK.5.33	Mana uraosi ꞌa ꞌiraraai maho na toꞌo tanaa. ꞌA boi haꞌi-ꞌidiꞌidi ꞌinia ꞌa mamaaꞌu, ꞌa topiraꞌi ruru auru tanaa Jisas ma maania hako tanaai daoha na sadoia ma ꞌinia roꞌu i karohia anai toꞌoni ana. 
MRK.5.34	Mia Jisas ꞌa haꞌatee oꞌani ꞌiniai uraosi, “Ina, i hinihinimu na haꞌagorohiꞌo ahoꞌi! ꞌO bwaꞌi rongomaataꞌiꞌa. ꞌOi ꞌariwou dadaraꞌa!”
MRK.5.35	Naꞌi ꞌoha na ꞌia Jisas ꞌa ha-hadahada mau, raꞌi sae ra boi baaniai ruma ana Jaeras marau oꞌani ꞌinia Jaeras, “Ni gare amua ꞌa hakoꞌa. ꞌOigu abu ꞌunuaꞌai haꞌausurisi ꞌanai ꞌari!”
MRK.5.36	ꞌIa Jisas ꞌa rongoꞌi mareho narau maaniꞌisi ma oꞌani ꞌinia Jaeras, “ꞌOi abui mamaaꞌu, ꞌoi hinihini moi!”
MRK.5.37	ꞌIa Jisas ꞌa aiꞌa rabasia do tanei roꞌu ꞌanai hano beia, maꞌata ꞌia moia Pita, ꞌia Jems, mea Jon doꞌorana Jems. 
MRK.5.38	Rau ꞌari wou ruma ana Jaeras marau rongoraaui sae nara boi ꞌanai adaꞌimae ꞌiniai garesi. 
MRK.5.39	Naꞌi ꞌoha ꞌia Jisas ꞌa siriwou naꞌi ruma ꞌa haꞌatee oꞌani ꞌiniraau, “Ni ꞌuaana namou angi ꞌinia? Na garesi aiꞌa mae, ꞌiia ꞌa mauru moi.” 
MRK.5.40	Mana mwane sae hako ra daꞌataꞌinia Jisas. ꞌIa Jisas ꞌa ꞌunua tanaraaui mwane sae ꞌisi do rai huraꞌa baaniai ruma. Maagu wairaruai amana mana inanai garesi, beiraaui oru rongoiusuri anasi marau ꞌari naꞌi ahii na awa iei garesi. 
MRK.5.41+MRK.5.42	Mia Jisas ꞌa dau naꞌi rimanai garesi ma haꞌatee oꞌani naꞌi haꞌatee ana, “Talitha, koum!” I ꞌadoꞌado ꞌanai haꞌateesi ꞌa oꞌani, “Gere urao, surutaꞌe!” Ma naꞌi moi ꞌohasi, na garesi ꞌa surutaꞌe magu hahano. Miraau hako rau heimwaotaꞌi diꞌu. 
MRK.5.43	ꞌIa Jisas ꞌa haꞌatee wetewete tanaraau do rai abui tarohaꞌinia roꞌu tanaa ta nei ꞌiniai mahosi. Ma haꞌatee oꞌani, “Moi haua tanaa ta mahoingau.” Mana gare uraosi, ni harisina ꞌe taꞌi tangahuru mana rua.
MRK.6.1	ꞌIa Jisas ꞌa huraꞌa baaniai ꞌomaasi beiꞌi rongoiusuri anaꞌi marau ꞌari Nasaret, ꞌomaa na raha araꞌa iei. 
MRK.6.2	Ma naꞌi dangi ni mamaro ꞌa siri naꞌi ruma ni haꞌarahesi ma haꞌausurirai noni. Ma ragoi noni ra goni mai ꞌanai bahurongoa. Ma naꞌi ꞌoha ra rongoꞌi haꞌausuringaꞌi anaꞌi, rau heimwaotaꞌi diꞌu maraugu haꞌatee heiheia oꞌani, “Romwane! ꞌA heꞌua na ꞌiraraꞌi ꞌiniꞌi maho ꞌinia moꞌosi? ꞌE sae haaria moi naꞌi ꞌomaani naasi, ma ꞌa heꞌua na aidangi diꞌu ꞌiniasi? Ma toꞌoraa heꞌuai mena na haaꞌi ꞌiniꞌi haꞌabuꞌoahu ꞌisi? 
MRK.6.3	ꞌIia ꞌe kapentaa moi, gare ana Meri, doꞌoradaau a Jems, Josep, Jiudas mea Saemon. Me ꞌiraaui asinaꞌi rau awa roꞌu moi ꞌini.”
MRK.6.3	Naasi rau ꞌitaa Jisas marau aiꞌa raba hinihinia.
MRK.6.4	Mia Jisas ꞌa haꞌatee oꞌani ꞌiniraau, “I rarabea ra haꞌahoua suriꞌi mwani dora hako. Naꞌi moi ꞌomaa ana miraaui sae anaꞌi naraugu aiꞌa.” 
MRK.6.5	Ma ꞌini aiꞌa hinihinia adaau a Jisas, aiꞌa ragoi haꞌabuꞌoahu na haaꞌi naꞌi ꞌomaasi. Mia nugaai rimana moi hungadaau taringai nei ra daoha mara goro ahoꞌi baaniꞌi daoha nara sadoira. 
MRK.6.6	ꞌIa Jisas ꞌagu heimwaotaꞌi diꞌu ꞌiniraaui sae naꞌi ꞌomaa ana, ꞌinia rau aiꞌa hinihinia.
MRK.6.6	Ma naꞌi muri, ꞌia Jisas ꞌa hano hairiu suriꞌi ꞌomaa ꞌanai haꞌausurirai noni. 
MRK.6.7	Maꞌe taꞌi ꞌoha, ꞌa soiraau goni taꞌi tangahuru mana rua rongoiusuri ana. Ma haꞌatee oꞌani ꞌiniraau, “ꞌE waira rua ma wai haꞌataaria huraꞌa ꞌari suriꞌi ꞌomaa. Ma wai haa tanaꞌamoui mena ꞌanai taariꞌi huraꞌai adaro baanirai sae. 
MRK.6.8	Naꞌi ꞌoha moi huraꞌa, abu tanei ꞌiniꞌamou ꞌai waa ta huai bredi maꞌua anga ni ꞌaariha, maꞌua haꞌa. Moi matai waaꞌi ꞌaꞌabi amooꞌi 
MRK.6.9	mamoi siri suriꞌi sandol amooꞌi. Maꞌata mou abui waaꞌa roꞌu ta toꞌoni. 
MRK.6.10	ꞌOha moi siri wou naꞌi ruma nara haꞌa-maotoꞌamou naꞌiei, moi awa hataraꞌi naꞌiei tari ꞌoha moi huraꞌa baaniai dorasi. 
MRK.6.11	Mana ꞌoha moi taha wou ta dora na rau bwaꞌi raba haꞌamaotoꞌamou mana rongoꞌi taha mou hadangaꞌiniꞌi, moi huraꞌa baaniai ꞌomaasi. Ma moi tarohiꞌi kahua baaniꞌi uwamooꞌi, ꞌe haꞌabasu tanaraau doꞌia God ꞌai haꞌa-mamaꞌairaau.”
MRK.6.12	Me ꞌiraaui rongoiusuri rau huraꞌa marau tarohaꞌiniai haꞌatee ana God tanaraaui mwane sae, rau oꞌani, “Mou rihosi baaniꞌi ora-oraꞌamooꞌi.” 
MRK.6.13	Marau taariꞌi huraꞌa mwani adaro marau tarohiraau mwani nei ra daoha ꞌiniai rumu mara goro ahoꞌi baaniꞌi daoha nara sadoira.
MRK.6.14	Naꞌi ꞌohasi, ꞌia Herod Antipas na Mwaeraha naꞌi Galili, ꞌa rongoꞌi mwani taroha ꞌiniꞌi taha ꞌia Jisas mana rongoiusuri anaꞌi rau haaꞌi. ꞌInia na taroha ꞌa ꞌadarara hako ꞌari suriai mwane dora. Taraꞌi sae ra ꞌunua do ꞌia Jisas naasi ꞌia Jon Bwareomaea na tahi ahoꞌi baaniai mae. ꞌInia do naia na toꞌo mena ꞌinia ꞌanai haaꞌi haꞌabuꞌoahu. 
MRK.6.15	Ma taraꞌi nei roꞌu ra ꞌadomaꞌinia do ꞌia Elaija maꞌua ꞌe taꞌi ꞌiniraaui Rarabea ni ꞌohaani mau. 
MRK.6.16	Ma naꞌi ꞌoha ꞌia Herod ꞌa rongoꞌi maho ra ꞌunuꞌi ꞌinia Jisas, ꞌa oꞌani, “ꞌIa Jon Bwareomaea nara horosiaꞌai ꞌuꞌuna ani, na surutaꞌe ahoꞌi baaniai maesi.”
MRK.6.17+MRK.6.18+MRK.6.19+MRK.6.20	ꞌInia naꞌi naꞌo, ꞌia Herodias raru haꞌiwai a Pilip, doꞌorana Herod. ꞌA ꞌari wou mia Herod ꞌagu asihura moi ma wainaꞌa Herodias. Naasi ꞌia Jon Bwareomaea ꞌa taringai ꞌunua tanaa Herod do ꞌa aiꞌa odo-odo doꞌai wainai urao ana doꞌorana!
MRK.6.17+MRK.6.18+MRK.6.19+MRK.6.20	Hoita, mia Herodias ꞌa taesuꞌa diꞌu ꞌana Jon ma raba ngahuia maagu bwara tanaa. ꞌInia ꞌia Herod ꞌa magugutaꞌi ngahuia ꞌinia ꞌa ꞌiraraa do ꞌia Jon ꞌe sae na maea ma odo-odo naꞌi maana God. Naasi ꞌia Herod ꞌa ꞌunua tanaraaui sae heheiꞌoi do rai waia Jon marai nugaa naꞌi rumanihoꞌo, ꞌinia ꞌa raba haꞌatahia baania Herodias. ꞌIa Herod ꞌa waꞌewaꞌe ꞌoha na bahurongoꞌi mamaani na haaꞌi a Jon, reiꞌuaa na haꞌa-heingahuiꞌi maho ꞌisi naꞌi ꞌadomaꞌina.
MRK.6.21	ꞌE taꞌi ꞌoha, ꞌia Herod ꞌa hauai kae ngaungau ꞌanai ꞌadomaꞌi ahoꞌisiai ꞌoha na huta. Ma ariꞌahuraau hako mai saemaua anaꞌi, ꞌiraaui naꞌotara naꞌi ruruhai heheiꞌoi, miraau hakoi naꞌotara naꞌi Galili. Naꞌi ꞌohasi, ꞌia Herodias ꞌagu sadoiai ꞌoha goro ꞌanai ngahuia Jon. 
MRK.6.22	Naꞌi ꞌoha na toꞌo i ngaungau, ꞌe gere urao, garena Herodias, ꞌa siri mai mao ꞌanai haꞌa-reireiꞌaraau. Mia Herod miraau hakoi sae naꞌi rumasi rau waꞌewaꞌe ꞌanai reireia. Mia Herod ꞌagu oꞌani ꞌiniai gere uraosi, “Wai haua tanaꞌo namoiwou ta mareho ꞌoi ꞌirisia. 
MRK.6.23	Wai duruduru tanaꞌo ꞌinia ta aba ꞌiniai dora nau marungia ꞌonaa ꞌo ꞌirisia.”
MRK.6.24	Mana gere uraosi ꞌa huraꞌa, ma ꞌari songaꞌinia inana, ꞌa oꞌani, “Nanae, ꞌe taha wai haꞌangonia?”
MRK.6.24	Mana inana ꞌa oꞌani, “Ni bwauna Jon Bwareomaea!”
MRK.6.25	Mana gere urao ꞌa hasi huraꞌa ma ꞌari ahoꞌi beia Herod ma haꞌatee oꞌani, “ꞌInau ꞌau rabasia doꞌoi hauaꞌa mai tanaaui bwauna Jon Bwareomaea naꞌi ta raboꞌo papahetaꞌa.”
MRK.6.26	Na Mwaeraha ꞌa ahutotou diꞌu. Ma haꞌa-heingahuia naꞌi ꞌadoꞌadona, ꞌinia ꞌa aiꞌa raba horosiai ꞌuꞌuna Jon. Ma bwaraꞌa roꞌu tanaai ura bwarasiai taha na gere uraosi ꞌa haꞌangonia naꞌi maadi sae rago. 
MRK.6.27	Naasi ꞌia Herod ꞌa haꞌataariai sae heheiꞌoi moi ꞌohasi ꞌari rumanihoꞌo ꞌanai horosiai ꞌuꞌuna Jon. 
MRK.6.28	Mana sae heheiꞌoi ꞌa horosiai ꞌuꞌuna, ꞌa nugaai bwauna naꞌi raboꞌo papahetaꞌa ma haua tanaai gere urao, mana gere uraosi ꞌa waa ꞌari tanaa inana.
MRK.6.29	ꞌOha ꞌiraaui rongoiusuri anaꞌia Jon ra rongoa, raugu boi waai abena marau nugaa naꞌi wabwa.
MRK.6.30	ꞌOha ꞌiraaui Haꞌataari rau ahoꞌi mai baaniai ꞌaariha adaau, rau maaniꞌi tanaa Jisas mwani maho rau haaꞌi mana mwani maho rau haꞌausuriraaui sae ꞌiniꞌi. 
MRK.6.31	Me ꞌiniai rago anai sae nara boi beia Jisas ma ra ahoꞌi, ꞌia Jisas mana haꞌataari anaꞌi rau bwarabwaraꞌa diꞌu marau aiꞌa toꞌo madoraa ꞌanai ngau mana haaꞌi taraꞌi maho heꞌeteꞌi roꞌu. Mia Jisas ꞌa haꞌatee oꞌani ꞌiniraau, “Gau ma gai ꞌari ta dora na bwaꞌi ta sae nai awa naꞌiei ma gai gere mamaro gaꞌu.”
MRK.6.32	Naasi, marau taꞌe naꞌi ora, rau ꞌari naꞌi dora na aiꞌa sae awa iei. 
MRK.6.33	Miraaui sae rau ꞌirararaauꞌai hano adaausi, marau hano baaniꞌi ꞌomaa adaaꞌi. Rau ꞌeba hatare ꞌanai dora na ꞌia Jisas mana rongoiusuri anaꞌi narau hano ꞌana, marau ataha naꞌi naꞌo ꞌiniraau. 
MRK.6.34	ꞌOha ꞌia Jisas ꞌa dio baaniai ora, ꞌa reꞌiai kae ruruhai saesi ma taꞌahiraau diꞌu, ꞌinia rau ꞌome haꞌa-taꞌataꞌahi ꞌonaaiꞌi siip nara aiꞌa toꞌo sae ꞌanai ꞌomesuriꞌi. Ma ragoi maho na haꞌausuriraau ꞌiniꞌi.
MRK.6.35	Ma suꞌurahiꞌa ꞌiraaui rongoiusuri anaꞌi rau boi beia marau oꞌani ꞌinia, “ꞌA orea diꞌuꞌa naani, mana dorani, ꞌa aiꞌa rumaꞌa. 
MRK.6.36	Ni ꞌuaana naꞌo aiꞌa haꞌa-taariraaui sae ꞌini marai huraꞌa suriꞌi ꞌomaa ꞌisi ꞌanai hori ꞌadaau mahoingau?”
MRK.6.37	Mia Jisas ꞌa aramiraau oꞌani, “ꞌIꞌamou namoi haꞌi ꞌadaau mahoingau!” Marau oꞌani ꞌinia, “ꞌE taha na mei hanganiraau ꞌinia? Horihorinai taꞌi sae naꞌi taꞌi harisi maigui arari ꞌanai hori bredi ꞌadaꞌi mwani sae ꞌini!”
MRK.6.38	ꞌIa Jisas ꞌa haꞌatee oꞌani ꞌiniraau, “Moi sadoiai siha huai bredi na beiraaui sae ꞌisi.”
MRK.6.38	Mana ꞌoha rau ꞌiraraa, rau ꞌunua tanaa oꞌani, “ꞌE rima gere huai bredi maꞌe rua iiꞌa.”
MRK.6.39	Mia Jisas ꞌa ꞌunua tanaraaui rongoiusuri ꞌanai haꞌa-heinaguraaui sae naꞌi mwani hahaarisi marai hoairaau suriꞌi ruruha. 
MRK.6.40	Miraaui sae ra heinagu suriꞌi ruruha, taraꞌi ruruha raꞌi taꞌi ꞌarangi sae, ma taraꞌi nei rima tangahuru. 
MRK.6.41	Mia Jisas ꞌa dauai rima huai bredi mana rua iiꞌasi. ꞌA wana araꞌai aro ma haꞌatee haꞌagorohia God ꞌinia. Ma uubiꞌi bredi ꞌisi mana iiꞌa ma haaꞌi tanaraaui rongoiusuri anaꞌi ꞌanai haꞌatoraꞌiniꞌi tanaraaui sae.
MRK.6.42	ꞌIraau hako rau ngau masu 
MRK.6.43	mana mahoingau narau ngau tahiꞌi rau siꞌo haꞌahonua ꞌiniai taꞌi tangahuru mana rua abira. 
MRK.6.44	ꞌA ꞌonaai rima merui saemwane narau ngau masu hako naꞌi dangisi.
MRK.6.45	Naꞌi moi muri ꞌia Jisas ꞌa oꞌani ꞌiniraaui rongoiusuri anaꞌi, “Moi taꞌe naꞌi ora mamoi gaau naꞌi naꞌo ꞌari nata batarau, mamoi siri naꞌi ꞌomaai Betsaeda. ꞌInau wai awa gaꞌu.” Naasi mia Jisas ꞌa awa moi beiraaui sae ꞌisi tari ꞌoha na haꞌahanoriraau ahoꞌi hako ꞌari suriꞌi ꞌomaa adaaꞌi. 
MRK.6.46	ꞌOha na haꞌa-taariraau hakoi sae, ꞌa taꞌeha naꞌi hungahunga ꞌanai haꞌarahesi.
MRK.6.47	Ma suꞌurahiꞌa mia Jisas ꞌa awa mau naꞌi hungahunga mana rongoiusuri anaꞌi rau ꞌari wou taha naꞌi ꞌubutanai wai. 
MRK.6.48	ꞌIa Jisas ꞌa reꞌiraaui rongoiusuri anaꞌi do rau tauꞌaro raha diꞌu ꞌanai haruta suaai roꞌa raha. ꞌAri wou me ꞌiia ꞌa ꞌari beiraau naꞌi waꞌaria, ꞌa hahano naꞌi hunganai wai ma gaarangi hano diꞌuraauꞌa. 
MRK.6.49	Ma naꞌi ꞌoha ꞌiraaui rongoiusuri anaꞌi rau reꞌiai hahano ana Jisas naꞌi hunganai wai rau ꞌadomaꞌinia do ꞌe anoa marau awaawara. 
MRK.6.50	Rau kae mamaaꞌu diꞌu ꞌoha rau reꞌia, mia Jisas ꞌa oꞌani ꞌiniraau, “ꞌAi abui taꞌaabemoou! ꞌInau moia Jisas na! Moi abui mamaaꞌu.” 
MRK.6.51	Ma taꞌe araꞌa beiraau naꞌi ora mana roꞌa ꞌa papakuꞌa. Miraau na rongoiusuri ra kakutaꞌaai ahudaaꞌi. 
MRK.6.52	Ra pwapwakui ꞌadomaꞌidaaꞌi ꞌinia rau aiꞌa raroma-tarihana doꞌa toꞌo mena ꞌanai haaꞌi haꞌabuꞌoahu, ꞌonaai ꞌoha na hanganiraau ani rima merui mwane.
MRK.6.53	ꞌIa Jisas mana rongoiusuri anaꞌi rau haruta ꞌari nata batarau marau ꞌoto naꞌi dora ra ꞌunua ꞌiniai Genesaret marau haꞌahunaai ora adaau naꞌi ꞌisi. 
MRK.6.54	ꞌOha rau dio baaniai ora, ꞌiraaui sae ra ꞌome ꞌiraraa Jisas. 
MRK.6.55	Naasi, marau ꞌeba ꞌari suriꞌi mwani ꞌomaa naꞌi dorasi marau tarohaꞌiniai boi ana Jisas. Marau suruꞌiꞌi sae ra daoha suriꞌi bwea marau waaꞌi ꞌari naꞌi dora na ꞌia Jisas ꞌai taha suriꞌi. 
MRK.6.56	Ta ꞌomaa heꞌua nai ꞌari ei, ꞌiraaui sae ra waaꞌi mai moeꞌa i sae adaaꞌi nara daoha mara nuga goniꞌi naꞌi taꞌi dora aꞌora. ꞌIraaui sae daoha rau bongaꞌinia Jisas dorai karohia moi gaonai toꞌoni tewa ana. ꞌIraaui nei rau haua oꞌasi rau goro ahoꞌi baaniꞌi daoha ra toꞌiraau.
MRK.7.1	Taraꞌi Farisei mana Haꞌausuri ꞌanai Ringe anaꞌia Moses nara boi baaniai Jerusalem, ra goni mai beia Jisas. 
MRK.7.2	Rau reꞌia do taraꞌi rongoiusuri anaꞌia Jisas rau ngau maraugu aiꞌa dorima suriai herehere ꞌiraaui Farisei rau ꞌunua.
MRK.7.3	ꞌIraaui Jiu, ororiu ꞌiraaui Farisei, ra suriꞌi mau i ringe adaaꞌi naꞌi ꞌoha bwani, ꞌonaai herehere ꞌanai dori haꞌagorohiꞌi rimadaaꞌi maraigu ngau. 
MRK.7.4	Ma naꞌi ꞌoha rai ꞌari suriꞌi dora-ni-horihori mahoingau, ra bwaꞌi ngaaꞌi mahoingau rai horiꞌi tari ꞌoha rai hauai herehere ꞌanai dori haꞌagorohiꞌi rimadaaꞌi. Marau suriꞌi roꞌu taraꞌi ringe adaaꞌi, ꞌonaai here ꞌanai dori panikeni mana kuki mana raboꞌo.
MRK.7.5	Hoita, miraaui Farisei mana Haꞌausuri rau songaꞌinia oꞌani a Jisas, “Ni ꞌuaana naꞌiraaui rongoiusuri amuꞌi ra aiꞌa haꞌisuriꞌi ꞌiniꞌi haꞌausuringaꞌi narau haꞌadiohiꞌi mai tanagaau i wauwa agaaꞌi naꞌi ꞌoha bwani? ꞌIꞌameu meu reꞌia do rau aiꞌa suriai huunai herehere ꞌanai dorima, marau ngau moi!”
MRK.7.6	Mia Jisas ꞌa haꞌatee oꞌani ꞌiniraau, “Mou pwapwaariꞌi! Maho na ꞌunuꞌia God tanaa Aisaea ꞌanai usuꞌi ꞌiniraaui wauwa amooꞌi ra toꞌiꞌamou roꞌu. ꞌIa Aisaea ꞌa usu ꞌoniaa,
MRK.7.6	‘ꞌIraaui noni ꞌini ra haꞌahouau moi ꞌiniꞌi ngoodaaꞌi,
MRK.7.6	magu tahingadaaꞌi ra awa haꞌatau diꞌu baaniau.
MRK.7.7	I haꞌarahesi adaaꞌi ra ꞌari pwaranga,
MRK.7.7	ꞌinia rau orisiꞌi Haꞌatora anaꞌia God
MRK.7.7	ꞌiniꞌi haꞌausuringaꞌi adaaꞌi haariraau na inoni moi na haaꞌi.’ ”
MRK.7.8	Mia Jisas ꞌa oꞌani roꞌu, “ꞌIꞌamou mou gagataꞌiniꞌi Haꞌatora ana God, ma mou suriꞌi moi haꞌausuringaꞌi adaaꞌi noni. 
MRK.7.9	Mou mataihere diꞌu ꞌanai gagataꞌiniai Haꞌatora ana God ꞌanai suriꞌi moi haꞌausuringaꞌi amooꞌi haarimoou. 
MRK.7.10	Mou ꞌiraraa do ꞌia Moses ꞌa bwane ꞌunua oꞌani, ‘ꞌOi haꞌahoua amamu mea inamu’ ma oꞌani roꞌu, ‘ꞌIatei na ꞌunu haꞌataꞌaia amana mea inana rai haꞌamaesia.’
MRK.7.11	Meꞌimoou mou ꞌunua dona ꞌa odo-odo moi ꞌonaa ta sae ꞌai oꞌani ꞌinia inana mea amana, ‘Haꞌa-arohaiꞌamurua, ꞌau gaꞌi ꞌaꞌauhimurua ꞌiniꞌi maho nau toꞌoraꞌi. Me ꞌau bwaꞌi ꞌaꞌauhimuruaꞌa. Suria maho nau toꞌoraꞌi ra maeaꞌa. ꞌInia ꞌau bwane wateꞌi tanaa God.’ 
MRK.7.12	ꞌIꞌamou mou ꞌadomaꞌi haꞌagorohia moi heresi! 
MRK.7.13	Naꞌi ꞌoha mou haꞌausurirai noni ꞌanai haua oꞌasi, mou here ꞌonaa do haꞌausuringaꞌi amooꞌi ra ororiu diꞌuai Haꞌatee ana God. Mara rago roꞌu i maho na mou here hiosiꞌi oꞌasi.”
MRK.7.14	ꞌIa Jisas ꞌa soi goniraau roꞌu mai kae ruruhai sae ma oꞌani ꞌiniraau, “Moi bahurongo goro mamoi aidangisiai taha na wai ꞌunuꞌi. 
MRK.7.15	Maho na siri naꞌi ngoonai sae, ꞌa aiꞌa haꞌadoꞌoꞌaai sae naꞌi maana God. Naia na taha na huraꞌa baaniai ngoona na haꞌadoꞌoꞌaa. 
MRK.7.16	Tei na toꞌo karinga ꞌanai rongo ꞌai bahurongoa mai aidangi tarihana.”
MRK.7.17	ꞌIa Jisas miraaui rongoiusuri anaꞌi rau hano baaniraaui sae marau siri naꞌi ruma. Miraaui rongoiusuri rau haꞌangonia ꞌanai haꞌa-aidangisiraau ꞌiniai haꞌatee heihaꞌauusi. 
MRK.7.18	Mia Jisas ꞌa oꞌani ꞌiniraau, “Mwane! Mou aiꞌa aidangisia mau? Na ꞌadomaꞌimooꞌi ra kuhi ꞌinia? Mou aiꞌa ꞌiraraa dona mahoingau na siri naꞌi ngoonai sae ꞌa aiꞌa haꞌadoꞌoꞌaai sae naꞌi maana God? 
MRK.7.19	Suria na mareho naasi ꞌa aiꞌa siri naꞌi raromana, ꞌa siri moi naꞌi ngoona, ma dio naꞌi ahuna ma huraꞌa ahoꞌi moi baaniai abena.” ꞌIa Jisas ꞌa haꞌatee oꞌasi ꞌiniraau ma dorai ꞌiraraa dona mwane mahoingau ra goro naꞌi maana God.
MRK.7.20	Ma haꞌatee oꞌani roꞌu ꞌiniraau, “Ni taha na huraꞌa baaniai raromanai sae, naasi na haꞌadoꞌoꞌaa naꞌi maana God. 
MRK.7.21	ꞌInia naꞌi raromanai sae nara huraꞌa i ꞌadomaꞌi taꞌaꞌi, ꞌonaai wawaasuaꞌa, taritariꞌa beiai nata nei, heingahu mana beri, 
MRK.7.22	hairaurau, haaꞌi maho taꞌaꞌi mana pwapwaariꞌi, ꞌadomaꞌi sisiwa ꞌiniai nata nei, haiꞌubwani, ꞌunu haꞌataꞌaia nata nei, haꞌa-taꞌetaꞌe mana here toꞌo bweubweuꞌa. 
MRK.7.23	Nara ꞌisi mareho nara haꞌadoꞌoꞌaai noni naꞌi maana God. ꞌInia ni mareho ꞌisi ra huraꞌa mai baaniai raromanai inoni.”
MRK.7.24	Mia Jisas ꞌa hano baaniai dorasi, ꞌa ꞌari suriꞌi ꞌomaa gaarangiai kae ꞌomaai Taea. Ma ꞌari wou naꞌi ꞌomaa ma siri naꞌi ruma ꞌinia ꞌa aiꞌa rabasia do ꞌiraaui sae rai ꞌiraraa. Ma reiꞌuaa na oꞌasi, ꞌiraaui sae rau ꞌiraraa moi doꞌa awa ꞌisi. 
MRK.7.25+MRK.7.26	Maꞌe urao na rongoai dora na awa iei a Jisas. Uraosi aiꞌa urao ni Israel, ꞌiia ꞌa huta naꞌi Ponisia, ꞌe aba ꞌiniai kantri ra ꞌunua ꞌiniai Siria. ꞌA ꞌari beia Jisas ꞌinia na adaro ꞌa bwauniai gare urao ana. ꞌA ꞌari wou beia ma topiruru ma mwaoro dio naꞌi ano. Ma haꞌangonia wetewetea Jisas ꞌanai taaria huraꞌai adaro baaniai gare ana. 
MRK.7.27	Mia Jisas ꞌa haꞌatee heihaꞌauu oꞌani, “Ni gare narai hanganiꞌi naꞌi naꞌo. ꞌA aiꞌa goro dorai hauꞌi mahoingau adaaꞌi gare ma do raigui gaasiꞌi ꞌadaꞌi misu.”
MRK.7.28	Mana uraosi ꞌa oꞌani ꞌinia, “Haꞌamomori diꞌu Araha! Maꞌata na misu ra matai ngaaꞌi roꞌu moi mamamo i mahoingau adaaꞌi gare na rau ahoda baaniai dora ngaungau.”
MRK.7.29	Mia Jisas ꞌa oꞌani ꞌinia, “ꞌIniai heiarami odo-odo amua, na adaro ꞌa nugasiaꞌai gare amua. ꞌOi ahoꞌi ꞌari ꞌomaa.” 
MRK.7.30	Mana ꞌoha na uraosi ꞌa ahoꞌi ꞌari ruma ana, ꞌa reꞌia dona gare ana ꞌa goroꞌa ahoꞌi ma dadao hataraꞌi moi naꞌi beꞌa. ꞌInia na adaro ꞌa nugasiaꞌa.
MRK.7.31	ꞌIa Jisas miraaui rongoiusuri anaꞌi rau hano baaniꞌi ꞌomaa gaarangiai ꞌomaai Taea. Rau ꞌari wou rau riutaha naꞌi ꞌomaai Saedon mana Provensi Dekapolis maraugu taha ahoꞌi mai naꞌi kae bwera i Galili. 
MRK.7.32	Ma raꞌi sae rau waa mai sae na pwarongo ma aiꞌa hadahada goro. Marau haꞌangonia wetewete a Jisas do ꞌai karohia maai goro ahoꞌi. 
MRK.7.33	Mia Jisas ꞌa waia beiraꞌi saesi baaniraaui mwani sae maagu siwi siri suriꞌi karinganaꞌi saesi. Ma ngisuhiai kakaꞌuna maagu karohiai meameanai saesi ꞌiniai kakaꞌuna. 
MRK.7.34	ꞌA wana araꞌai aro ma osimaro ma oꞌani, “Efata!” Mana ꞌana ꞌadoꞌado i haꞌateesi, “Aiꞌa ponoꞌa!”
MRK.7.35	Naꞌi ꞌohasi saesi ꞌa rongorongo ma ha-haꞌatee goroꞌa ahoꞌi. 
MRK.7.36	ꞌIa Jisas ꞌa haꞌa-aburaau wetewetei sae do rai abui maaniai haꞌagorohia anai saesi. Reiꞌuaa na towaꞌi haꞌa-aburaau, miraugu here raorao ꞌanai tarohaꞌinia huraꞌa. 
MRK.7.37	ꞌIra hakoi nei rau rongoa, rau heimwaotaꞌi diꞌu marau oꞌani, “Romwane, maho na haaꞌi a moꞌosi ra goro diꞌu! ꞌA haꞌagorohiraau ahoꞌi roꞌu i pwarongo mana baanguu.”
MRK.8.1	Taraꞌi dangi ahora, ra ragoi sae narau goni roꞌu mai beia Jisas. ꞌAri wou ma naꞌi ꞌoha na rau aiꞌa toꞌo mahoingauꞌa, ꞌia Jisas ꞌagu soiraau mai rongoiusuri anaꞌi ma oꞌani ꞌiniraau, 
MRK.8.2	“ꞌAu taꞌahiraaui sae ꞌini, ꞌinia ꞌe oru dangiꞌa narau awa beꞌinigaau ma naꞌi ꞌohanisi raugu aiꞌa toꞌo mahoingau ꞌanai ngau. 
MRK.8.3	Maꞌau gasi haꞌa-taariraau ꞌari suriꞌi ꞌomaa adaaꞌi haꞌi hioro, maraugu diongaꞌi moi suri tara. ꞌInia taraꞌi nei ꞌiniraau rau boi haꞌatau diꞌu.”
MRK.8.4	Me ꞌiraaui rongoiusuri anaꞌi rau oꞌani, “ꞌIgaau gau awa naꞌi dora mangasara. ꞌA bwaꞌi dora na gaigui sadoia ta mahoingau nai arariraaui mwane sae ꞌini.”
MRK.8.5	ꞌIa Jisas ꞌa songaꞌiniraau oꞌani, “ꞌE siha huai bredi na beiꞌamou?” Marau aramia oꞌani, “ꞌE biu.”
MRK.8.6	ꞌIa Jisas ꞌagu ꞌunua tanaraaui sae ꞌanai heinagu dio naꞌi ano ma dauai biu hua bredisi. Mana ꞌoha na haꞌatee haꞌagorohia hako a God ꞌiniꞌi, ꞌa uubiꞌi ma haaꞌi tanaraaui rongoiusuri anaꞌi ꞌanai hatoraꞌiniꞌi tanaraaui sae. 
MRK.8.7	Ma raꞌi gere iiꞌa roꞌu narau toꞌoraꞌi. Mia Jisas ꞌa haꞌatee haꞌagorohia God ꞌiniꞌi ma haaꞌi tanaraaui rongoiusuri ꞌanai hatoraꞌiniꞌi roꞌu tanaraaui sae.
MRK.8.8+MRK.8.9	Mana nei ra ngau ꞌa ꞌonaai hai merui sae. Rau ngau marau masu goro. Naꞌi muri raugu haꞌahonuai biu abira raha ꞌiniꞌi dorai mahoingau ra ngau tahiꞌi. Naasi mia Jisas ꞌagu haꞌa-taariraau ahoꞌi sae. 
MRK.8.10	Ma taꞌe araꞌa naꞌi ora beiraaui rongoiusuri anaꞌi marau ꞌari naꞌi distrik ra ꞌunua ꞌiniai Dalmanuta.
MRK.8.11	Raꞌi Farisei ra boi beia Jisas marau taraawaꞌa heiraeraesi beia ꞌinia rau raba haꞌimaania. Rau ꞌunua tanaa Jisas ꞌanai haa ta haꞌabuꞌoahu ꞌanai haꞌataꞌinia tanaraau ꞌonaa ꞌia God haꞌa-momori na haa tanaai mena. 
MRK.8.12	ꞌIa Jisas ꞌa osimaro ma oꞌani, “ꞌIni ꞌuaana na ꞌimoou mou raba reꞌia ta haꞌabuꞌoahu ꞌanai haꞌataꞌinia doꞌinau ꞌau boi baania God? Wai ꞌunua haꞌa-momori tanaꞌamou, ꞌa bwaꞌi haꞌabuꞌoahu na wai haa tanaꞌamou!”
MRK.8.13	Ma hano baaniraau, ꞌa taꞌe araꞌa ahoꞌi naꞌi ora marau tahamora ahoꞌi ꞌari nata bataraui kae bwera i Galili.
MRK.8.14	ꞌOha rau ꞌari wou mau suriai wai, ꞌiraaui rongoiusuri raugu ꞌiraraa do rau kakuꞌaai waaꞌi tadaaꞌi bredi. ꞌE taꞌi huai bredi moi na rau toꞌoraa. 
MRK.8.15	ꞌIa Jisas ꞌa haꞌabasuraau oꞌani, “Moi ꞌomeꞌome goro mamoi ꞌomesuriꞌamou baaniai draebam adaaui Farisei mea Mwaeraha Herod.”
MRK.8.16	ꞌIraaui rongoiusuri rau maania haariraaui mahosi marau oꞌani, “Gau aiꞌa toꞌo bredi na ꞌunua oꞌasi ꞌiniasi.”
MRK.8.17	ꞌIa Jisas ꞌa ꞌiraraai taha na rau maania ma haꞌatee oꞌani ꞌiniraau, “ꞌA ꞌua mou hadangaꞌinia ꞌiniai aiꞌa toꞌo bredi amoou? Mou aiꞌa aidangisia mau? Mou aiꞌa aidangisia ꞌinia ra baabaui tahingamooꞌi! 
MRK.8.18+MRK.8.19	Mou toꞌo maa, ma ꞌua namou aiꞌa ꞌome ꞌiraraa ꞌinia? Ma mou toꞌo karinga, ma ꞌua namou aiꞌa rongo ꞌiraraa ꞌinia? ꞌA ꞌua? Mou kakuꞌaaꞌa i ꞌoha nau uubiai rima huai bredi tanaai rima merui sae ani? ꞌE siha abira na mou haꞌahonua ꞌiniꞌi dora na rau ngau tahiꞌi?”
MRK.8.18+MRK.8.19	Marau aramia oꞌani, “ꞌE taꞌi tangahuru mana rua.”
MRK.8.20	Maagu songaꞌiniraau roꞌu oꞌani, “Ma naꞌi ꞌoha nau uubiai biu huai bredi tanaai hai merui sae ani, ꞌe siha abira na mou haꞌahonua ꞌiniꞌi dora na rau ngau tahiꞌi?”
MRK.8.20	Marau aramia oꞌani, “ꞌE biu abira.”
MRK.8.21	Ma oꞌani ꞌiniraau, “ꞌA ꞌua? Mou aiꞌa aidangisia roꞌu mau? Hoita, moi waiꞌadoꞌado goro ꞌiniꞌi maho nau ꞌunuꞌi ꞌisi!”
MRK.8.22	Rau ataha mai naꞌi Betsaeda, ma raꞌi sae rau waia mai sae na kuru. Marau bongaꞌinia Jisas doꞌai karohiai saesi mai ꞌomeꞌome ahoꞌi. 
MRK.8.23	ꞌIa Jisas ꞌa dau naꞌi rimana ma urua huraꞌa baaniai ꞌomaasi. Ma ngisuhiꞌi maanai saesi, ꞌa karohiꞌi ma oꞌani ꞌinia, “ꞌA ꞌua? Raꞌi maho naꞌo reꞌiꞌi?” 
MRK.8.24	Mana saesi ꞌa wana araꞌa ma oꞌani, “ꞌAu reꞌiꞌi sae maragu ꞌome ꞌonaaiꞌi hasiꞌei nara hahano hairiu.”
MRK.8.25	ꞌIa Jisas ꞌa karohiꞌi roꞌu i maanai saesi. Mana saesi ꞌa wanawana wetewete. Ma naꞌi ꞌohasi, ꞌagu ꞌomeꞌome ahoꞌi ma matai ꞌome ꞌiraraꞌi goro hako ahoꞌi mwani maho. 
MRK.8.26	Mia Jisas ꞌa haꞌatee wetewete tanaa oꞌani, “ꞌOi ꞌari odo-odo ahoꞌi ruma amua. ꞌOigu abui siri ahoꞌiꞌa i ꞌomaa ꞌanai toꞌo tarohaꞌinia ꞌari taha na toꞌo tanaꞌo.”
MRK.8.27	Mia Jisas mana rongoiusuri anaꞌi rau ꞌari suriꞌi gere ꞌomaa gaarangiai ꞌomaa raha i Sisaria Pilipae. ꞌOha rau ꞌari wou mau suriai tara, ꞌia Jisas ꞌagu songaꞌiniraau oꞌani, “ꞌA ꞌua? ꞌIraaui sae, rau ꞌunua do ꞌinau ꞌiatei?”
MRK.8.28	Marau haꞌatee oꞌani, “Rau ꞌunua do iꞌoe ꞌe nei na mae na surutaꞌe ahoꞌi. Taraꞌi nei ra ꞌunua do iꞌoe a Jon Bwareomaea. Ma taraꞌi nei ra ꞌunua do iꞌoe naasi a Rarabea Elaija ma taraꞌi nei roꞌu ra ꞌunua do iꞌoe ꞌe Rarabea mau mai naꞌi naꞌo.”
MRK.8.29	Mia Jisas ꞌa oꞌani ꞌiniraau, “Miꞌamou mou ꞌadomaꞌinia do ꞌinau ꞌiatei?”
MRK.8.29	Mia Pita ꞌa oꞌani, “Iꞌoe naasi Haꞌatahi na ꞌia God na duruduru ꞌinia ꞌanai haꞌataaria mai.”
MRK.8.30	Mia Jisas ꞌa oꞌani, “Moi abui ꞌunuaꞌa roꞌu tanaa ta sae do ꞌinau a tei!”
MRK.8.31	Naꞌi ꞌohasi ꞌia Jisas ꞌa taraawaꞌa haꞌausuriraau roꞌu i rongoiusuri anaꞌi. ꞌA oꞌani, “ꞌInau, i Garei Inoni, rai haꞌa-rongomaataꞌiau diꞌu. ꞌIraaui Naꞌohadaaꞌi Piriisi miraaui Haꞌausuri ꞌanai Ringe anaꞌia Moses ma taraꞌi saemaua roꞌu rai ꞌutaiau marai haꞌamaesiau. Ma ꞌe rua dangi nai hako manaꞌi oruna, waigu surutaꞌe ahoꞌi.” 
MRK.8.32	ꞌOha ꞌia Jisas ꞌa mamaani tanaraau, aiꞌa girua ta taꞌi maho baaniraau.
MRK.8.32	Mia Pita ꞌa waia beiraꞌi a Jisas ma haꞌatee haꞌabwarasia. 
MRK.8.33	Mia Jisas ꞌa rihotaꞌi ma wanasiraaui rongoiusuri anaꞌi magu haꞌatee wetewete oꞌani tanaa Pita, “Saetan, hora wou baaniau! Maho naꞌo ꞌunuꞌi ꞌisi, aiꞌa ꞌadoꞌadona God, maꞌata raꞌi ꞌadoꞌado ni noni moi!”
MRK.8.34	ꞌIa Jisas ꞌa ꞌunuraau mai sae rago miraaui rongoiusuri anaꞌi ma haꞌatee oꞌani ꞌiniraau, “ꞌIatei na raba haꞌi rongoiusuri agua, ꞌai nugasiai heiꞌirisina haaria, ꞌai mwaꞌemwaꞌe ꞌanai suruꞌiai dadaahoro ana,
MRK.8.35	ꞌIa tei na raba dau baabau naꞌi tahingana naꞌi marewanani, ꞌa bwaꞌi toꞌoraai huunai tahi. Me ꞌia tei na mwaꞌemwaꞌe ꞌanai haꞌa-aiꞌaai tahingana ꞌiniai suriau ana mana Taroha Goro, ꞌai toꞌoraa nana i tahi. 
MRK.8.36	ꞌA ꞌua? ꞌOnaa tanei ꞌai toꞌoraꞌi hako nana i mwani maho naꞌi marewana, ma bwaꞌi daua nana i huunai tahi, mareho ꞌisi rai ꞌaꞌauhia? ꞌA bwaꞌi! 
MRK.8.37	ꞌOnaa ꞌai mae, ꞌa bwaꞌi maho ꞌisi naigu haua ꞌanai horia ahoꞌi tahingana.
MRK.8.38	“ꞌInau na Garei Inoni, wai boi ahoꞌi mau ta ꞌoha beiraaui enjel anaꞌia God beiai mena mana raraha na taꞌisada beia amagu. Mana ꞌoha wai boi, waigui ꞌutairaaui nei ra ora-oraꞌa nara ninimataꞌiniau naꞌi ꞌohani. Ma wai ꞌutairaau roꞌu i nei ra ninimataꞌi tarohaꞌiniꞌi haꞌatee aguꞌi.”
MRK.9.1	Mia Jisas ꞌa haꞌatee oꞌani roꞌu ꞌiniraau, “Wai ꞌunua haꞌa-momori tanaꞌamou: Taraꞌi nei ꞌiniꞌamou ꞌini moi awa tari mau ꞌanai ꞌomesia God ꞌoha nai marungiraaui noni beiai mena.”
MRK.9.2	ꞌE ono dangi na hako, ꞌia Jisas ꞌa waia Pita, Jems, mea Jon, ꞌanai taꞌeha haariraau naꞌi hunganai hungahunga ahaaha. ꞌOha narau awa ꞌisi, raugu ꞌasuꞌa i waira orusi mana ꞌomehana Jisas ꞌa orisiꞌa, 
MRK.9.3	mana toꞌoni ana ꞌa mamaahui wadowado. 
MRK.9.4	Naꞌi ꞌohasi, rau ꞌomesiai haꞌamaranga ana Moses mea Elaija, mararu mamaani beia Jisas. 
MRK.9.5	Mia Pita ꞌa haꞌatee oꞌani ꞌinia Jisas, “Saemaua, ꞌa goro nagau awa ꞌini! Mei haꞌa-urasia ta oru hare, ꞌe taꞌi tanaꞌo, ꞌe taꞌi tanaa Moses, ma ta taꞌi tanaa Elaija.” 
MRK.9.6	ꞌIa Pita ꞌagu toꞌo haꞌatee oꞌasi moi, suria rau kae mamaaꞌu diꞌu. 
MRK.9.7	Raugu ꞌome maꞌe rorodo na dio huniraau ma marumarusiraau. Naꞌi ꞌohasi rau rongoai ringe na ao mai baaniai rorodosi, ꞌa oꞌani, “Naani garegu nau taꞌahia. Moi rongosuria!” 
MRK.9.8	Raugu ꞌomeꞌome hairiu, mia Moses mea Elaija raugu aiꞌa ꞌomesiraruaꞌa, ꞌiia moia Jisas naraugu reꞌia.
MRK.9.9	ꞌOha ꞌia Jisas mana oru rongoiusuri ana rau dio mau naꞌi hungahunga, ꞌia Jisas ꞌa haꞌatee wetewete tanaraau. ꞌA oꞌani, “Moi abu maaniꞌi tanaa ta sae i mareho na mou reꞌiꞌi, tari ꞌoha ꞌinau, na Garei Inoni, wai surutaꞌe ahoꞌi baaniai mae.” 
MRK.9.10	Miraau araisuriai taha na ꞌunuꞌi tanaraau. Maꞌata ra kakui ahudaaꞌi ꞌiniai ꞌadoꞌado ꞌanai surutaꞌe ahoꞌi. Maraugu taraawaꞌa heisongaꞌi hairiu ꞌinia. 
MRK.9.11	Rau songaꞌinia oꞌani a Jisas, “ꞌA ꞌua na ꞌiraaui Haꞌausuri ꞌanai Ringe anaꞌia Moses rau ꞌunua ꞌinia doꞌia Elaija ꞌai boi naꞌi naꞌo, maigui boi Haꞌatahi?”
MRK.9.12+MRK.9.13	Ma aramiraau oꞌani, “ꞌA haꞌa-momori. ꞌIa Elaija ꞌai boi naꞌi naꞌo ꞌanai haꞌaagauraaui mwani noni ꞌanai boi anai Haꞌatahi. Maꞌata ꞌinau wai ꞌunua tanaꞌamou. ꞌIa Elaija ꞌa bwane boiꞌa, miraaui sae rau haaꞌi here nara aiꞌa goro tanaa ꞌonaai ꞌunua ada naꞌi Usu-usu Maea. ꞌOnaa na Usu-usu Maea ꞌa ꞌunua oꞌasi, moi waiꞌadoꞌado goro ꞌiniꞌi maho na wai ꞌunuꞌini. ꞌA ꞌunua roꞌu do ꞌinau, na Garei Inoni, wai rongomaataꞌi diꞌu marai ꞌutaiau.”
MRK.9.14	ꞌOha ꞌia Jisas mana oru rongoiusuri rau taha dio mai baaniai hungahunga, rau ꞌomesiai kae ruruhai noni ra garigariraaui rongoiusuri. Ma taraꞌi nei ꞌiniraaui Haꞌausuri ꞌanai Ringe anaꞌia Moses ra heitohetohe beꞌiniraaui rongoiusuri. 
MRK.9.15	ꞌOha ꞌiraaui sae ꞌisi rau reꞌia Jisas, rau heimwaotaꞌi diꞌu marau ꞌeba ꞌanai heitoꞌoi beia. 
MRK.9.16	ꞌIa Jisas ꞌagu songaꞌiniraaui rongoiusuri anaꞌi oꞌani, “ꞌE taha mou heitohetohe-ngaꞌinia?”
MRK.9.17	Maꞌe taꞌi nei ꞌiniraau naꞌi ruruhasi ꞌa aramia oꞌani, “Haꞌausuri, ꞌau waia mai tanaꞌo i garemwane agua na adaro ꞌa bwaunia maagu aiꞌa ha-haꞌateeꞌa. 
MRK.9.18	ꞌOha na adaro ꞌa bwaunia, ꞌa ꞌonaai sae na manumanuꞌa. ꞌA haꞌa-ngadingadiꞌi rihona ma ngadia hakoi abena. ꞌAu ꞌunua tanaraaui rongoiusuri amuꞌi dorai taariai adaro baania maraugu bwarai taaria huraꞌa.”
MRK.9.19	Naasi mia Jisas ꞌa oꞌani ꞌiniraau, “ꞌIꞌamou inoni ꞌohani, mou bwarai hinihini! ꞌAi orea heꞌuai maratanoa nawai haua beiꞌamou, maꞌua wai awa orea tari heꞌua beiꞌamou mamoigu hinihini? Mou waia mai garesi!” 
MRK.9.20	Marau waia ꞌari tanaa Jisas.
MRK.9.20	Ma naꞌi ꞌoha na adaro ꞌa reꞌia Jisas ꞌa ꞌidiraꞌiniai garesi, ma ahoda dioi ano. Ma buriburi ꞌari naꞌi ano mana hutohuto ra huraꞌa naꞌi ngoona. 
MRK.9.21	Mia Jisas ꞌa songaꞌiniai amanai garesi, “ꞌA orea heꞌuaꞌa i bwaunia na haua i adaro?”
MRK.9.21	Mia amanai garesi ꞌa aramia oꞌani, “Taraawaꞌa mau mai ꞌoha na kekereiꞌa. 
MRK.9.22	Ragoꞌa i ꞌoha na adarosi ꞌa gaasia araꞌa naꞌi ꞌeu mana haꞌadodohia naꞌi wai ꞌanai haꞌamaesia. ꞌOnaa ꞌai mwadaꞌu, Araha, ꞌoi ꞌaꞌauhiꞌameu.”
MRK.9.23	Mia Jisas ꞌa oꞌani ꞌinia, “Ni ꞌuaana naꞌo ꞌunua ꞌinia dona ‘ꞌOnaa ꞌai mwadaꞌu?’ Mwane maho rai mwadaꞌu tanaai nei na hinihinia God!”
MRK.9.24	Ma naꞌi mau ꞌohasi, na amanai garesi ꞌa haꞌatee raha ma oꞌani, “ꞌInau ꞌau hinihini moi, maagu aiꞌa raha i hinihinigu. ꞌOi ꞌaꞌauhiau mai wetewete i hinihinigu!”
MRK.9.25	ꞌIa Jisas ꞌa ꞌome ꞌirararaaui sae ra taraawaꞌa ruru mai beia, maagu haꞌatee hurasi oꞌani tanaai adaro, “Adaro naꞌo haꞌapwarongoꞌi moꞌo haꞌabanguuꞌi sae, ꞌoi huraꞌa baaniai gareni maꞌoi abui siriꞌa roꞌu beia taꞌoha!”
MRK.9.26	Mana adaro ꞌa awara raha ma ꞌidiraꞌinia haꞌatai garesi maagu huraꞌa baania. ꞌIraaui sae ra ꞌunuaꞌa dona garesi ꞌa maeꞌa ꞌinia ꞌa dadao hataraꞌi moi. 
MRK.9.27	Mia Jisas ꞌa dau wou naꞌi rimana ma haꞌa-surutaꞌea maagu ura araꞌa.
MRK.9.28	Naꞌi murina, ꞌia Jisas mana rongoiusuri anaꞌi rau ꞌari ahoꞌi ruma. Ma naꞌi ꞌoha rau awa haariraau raugu songaꞌinia Jisas oꞌani, “ꞌA ꞌua na bwara ꞌinia tanaꞌameu ꞌanai taaria huraꞌa i adaro ani?”
MRK.9.29	Mia Jisas ꞌa oꞌani ꞌiniraau, “Haꞌarahesi moi na matai taariꞌi huraꞌa i adaro taꞌaꞌi oꞌasi.”
MRK.9.30	ꞌIa Jisas miraaui rongoiusuri anaꞌi rau hano baaniai dorasi marau ꞌari daaraꞌi suriꞌi ꞌomaa naꞌi Galili. ꞌIa Jisas ꞌa aiꞌa rabasia tanei nai ꞌiraraai dora na awa iei, 
MRK.9.31	ꞌinia ꞌa haꞌausuriraaui rongoiusuri anaꞌi ꞌiniai taha na rai toꞌo tanaa. ꞌA haꞌausuriraau oꞌani, “ꞌE nei nai usuhaꞌiniau i Garei Inoni tanaraaui nei narau haꞌimae beiau marai haꞌamaesiau. Ma ꞌe rua dangi nai hako manaꞌi oruna, wai surutaꞌe ahoꞌi baaniai mae.”
MRK.9.32	Miraau aiꞌa ꞌadomaꞌi tarihanai ꞌadoꞌado ꞌanai mamaani ana, marau magugutaꞌi songaꞌinia roꞌu ꞌanai haꞌa-aidangisiraau ꞌinia.
MRK.9.33	Rau taha mai ꞌomaai Kapaniam ma naꞌi ꞌoha rau siri naꞌi ruma, ꞌia Jisas ꞌa songaꞌiniraaui rongoiusuri anaꞌi oꞌani, “ꞌE taha mou hadangaꞌinia ani, ꞌoha gau boi suriai tara?” 
MRK.9.34	Miraau aiꞌa aramia, ꞌinia naꞌi ꞌoha rau boi suriai tara, rau hadangaꞌinia tei ꞌiniraau na ororiu diꞌu.
MRK.9.35	ꞌIa Jisas ꞌa heinagu auru ma ꞌunuraau mai gaarangi rongoiusuri anaꞌi ma haꞌatee oꞌani ꞌiniraau, “ꞌIa tei na raba haꞌi sae ororiu ꞌiniꞌamou, ꞌai haꞌa-anoanoa mai mwaꞌemwaꞌe ꞌanai ꞌaꞌauhia namoiwou tanei ꞌiniꞌamou.”
MRK.9.36	Mia Jisas ꞌa waia mai gare kekerei, ꞌa haꞌa-urasia naꞌi maadaau hako ma abea maagu haꞌatee oꞌani, 
MRK.9.37	“ꞌOnaa ꞌo haꞌamaotoa ta nei ꞌonaai gareni suria ꞌo taꞌahiau, iꞌoe ꞌo haꞌamaotoau roꞌu. Ma ꞌonaa ꞌo haꞌamaotoau, ꞌo aiꞌa haꞌamaotoau moi, mia roꞌua God na haꞌataariau mai.”
MRK.9.38	Mia Jon ꞌa haꞌatee oꞌani ꞌinia, “Haꞌausuri. Meu reꞌiai sae na taariꞌi adaro huraꞌa baaniꞌi sae ꞌiniai atamu mameu haꞌaabua, ꞌinia ꞌiia aiꞌa taꞌi ꞌiniai ruruha agaau.”
MRK.9.39	Mia Jisas ꞌa oꞌani ꞌiniraau, “Moi abui haꞌaabua. ꞌOnaa ꞌe nei nai haaꞌi haꞌabuꞌoahu ꞌiniai atagu, ꞌagu bwaꞌi ꞌasuꞌani haꞌatee haꞌataꞌaiau moi. 
MRK.9.40	ꞌInia ꞌia tei na aiꞌa ura bwarasigaau, ꞌiiasi ꞌe aba ꞌiniai ruruha agaau. 
MRK.9.41	Haꞌamomori! Wai ꞌunua tanaꞌamou: ꞌIa tei na ꞌaꞌauhiꞌamou ꞌinia ta gere maho, ꞌonaai haꞌa-gonohiꞌamou, ꞌinia ꞌa ꞌiraraa do ꞌimoou mou taꞌahiau, ꞌai daua nana i heitahari.”
MRK.9.42	Mia Jisas ꞌa haꞌatee oꞌani roꞌu, “ꞌOnaa ꞌia tei sae nai raba haꞌatehaa ta nei ꞌiniraaui nei kekerei ꞌini narau hinihiniau, ꞌa goro do ra gaꞌi hoꞌosia ta kae hau naꞌi ꞌuꞌuna marai huraꞌa haꞌadodohia naꞌi asi rodo. ꞌInia na haꞌa-mamaꞌai na ꞌia God nai haua tanaai nei nai haꞌatehaa tanei ꞌiniraau, ꞌai taꞌaa diꞌu roꞌu wou. 
MRK.9.43+MRK.9.44	Hoita, ꞌonaa na rimamu nai haai maho naꞌo ora-oraꞌa ꞌinia, ꞌoi horo gaasingaꞌinia. ꞌO gasi toꞌoraai rua rimamu maꞌogui siri naꞌi dora-ni-rongomaataꞌi. Naꞌi dorasi na uro ra bwarai mae mana ꞌeu ꞌa bwarai kuru. ꞌA goro baania doꞌoi dauai tahi tarau beia moi taꞌi rima. 
MRK.9.45+MRK.9.46	Ma ꞌonaa na uwamu nai haai maho naꞌo ora-oraꞌa ꞌinia, ꞌoi horo gaasingaꞌinia. ꞌO gasi toꞌoraai rua uwamu maraigui gaasiꞌo naꞌi dora-ni-rongomaataꞌi. Naꞌi dorasi na uro ra bwarai mae mana ꞌeu ꞌa bwarai kuru. ꞌA goro baania doꞌoi dauai tahi tarau beia moi taꞌi uwa. 
MRK.9.47+MRK.9.48	Ma ꞌonaa na maamu nai haai maho naꞌo ora-oraꞌa ꞌinia, ꞌoi suki gaasia huraꞌa. ꞌO gasi toꞌoraai rua maamu ma ragui gaasiꞌo naꞌi dora-ni-rongomaataꞌi. Naꞌi dorasi na uro ra bwarai mae mana ꞌeu ꞌa bwarai kuru. ꞌA goro i awa tarau naꞌi heimarungi ana God beia moi taꞌi maa baaniai siri naꞌi dora-ni-rongomaataꞌi beiai rua maa hako.
MRK.9.49	“Naasi, ꞌia God ꞌai haꞌausuriraaui sae anaꞌi ꞌiniꞌi rongomaataꞌi nara siri suriꞌi naꞌi marewana. Mia God ꞌai haꞌa-mamaꞌairaaui nei nara aiꞌa suria naꞌi ꞌeu na bwaꞌi kuruꞌa roꞌu ta ꞌoha.
MRK.9.50	“ꞌIo, solt ꞌa goro ꞌanai haꞌangaugoroai mahoingau. Me ꞌonaa ꞌaigu aiꞌaa i asiꞌahana, ma naasi ꞌagu bwaꞌi hereꞌa roꞌu naraigui haua ꞌanai haꞌa-asiꞌaa roꞌu. ꞌA oꞌasi roꞌu, ꞌonaa mou awa heihoa naꞌi tahingamooꞌi ꞌa ꞌonaai solt na aiꞌaai gorohana. Naasi moi awa hagu goni goro!”
MRK.10.1	Mia Jisas mana rongoiusuri anaꞌi rau hano baaniai Kapaniam. Rau ataha wou naꞌi Provensi Jiudea marau ꞌari ꞌanai nata bataraui wai Jodan. Ma ra rago roꞌu i sae nara boi beia Jisas, maagu haꞌausuriraau roꞌu ꞌonaai bwane hahaua ana.
MRK.10.2	Taraꞌi Farisei ra boi beia Jisas, ꞌinia rau raba haꞌimaania ꞌonaa na heiarami ana ꞌa taꞌisada beiai Ringe anaꞌia Moses. Marau songaꞌinia oꞌani, “ꞌOi ꞌunua tanaꞌameu. ꞌA ꞌua? Na Ringe anaꞌia Moses ra haꞌawatea moi dona sae ꞌai matai gaasiai urao ana?”
MRK.10.3	Mia Jisas ꞌa aramiraau roꞌu ꞌiniai heisongaꞌi. ꞌA oꞌani, “ꞌE taha na ringeringe ana Moses ꞌa ꞌunua ꞌiniai haigaasi?”
MRK.10.4	Miraau oꞌani ꞌinia, “ꞌIa Moses ꞌa haꞌawatea moi sae haꞌiwai ꞌanai gaasiai urao ana, ꞌonaa ꞌai haua gaꞌu naꞌi naꞌo ta usu-usu ni haigaasi.”
MRK.10.5	Mia Jisas ꞌa oꞌani, “ꞌIa Moses ꞌa haua tanaꞌamoui ringeringesi suria mou rongoasa mamou aiꞌa raba araisuriai Haꞌatora ana God. 
MRK.10.6	Na Usu-usu Maea ꞌa oꞌani, ‘ꞌOha ꞌia God ꞌa haꞌapwaꞌaraai marewana, ꞌa haꞌapwaꞌaraai mwane mana urao.
MRK.10.7	Na tarana naasi, na mwane ꞌai nugasia amana mea inana maai hasi beiai urao ana, 
MRK.10.8	mararui haꞌi taꞌi abe. Naasi, ꞌirarua rarugu aiꞌa ꞌonaaiaꞌa i rua abe, maꞌata ꞌe taꞌi abe moi.’
MRK.10.9	Na tarana naasi, na noni ꞌai abui hoaiai taha na ꞌia God na hoꞌogonia.”
MRK.10.10	ꞌIa Jisas mana rongoiusuri anaꞌi rau ahoꞌi ꞌari ruma. Miraaui rongoiusuri rau songaꞌinia roꞌua Jisas ꞌiniꞌi ꞌadoꞌado ꞌadaꞌi maho ꞌisi. 
MRK.10.11	Mia oꞌani ꞌiniraau, “ꞌOnaa ta mwane nai gaasiai urao ana ma waina roꞌu i urao heꞌeteꞌi, ꞌiia ꞌa taritariꞌa baaniai urao ana. 
MRK.10.12	Ma roꞌu, ꞌonaa ꞌe urao na gaasiai mwane ana ma waina roꞌu i mwane heꞌeteꞌi, ꞌiia ꞌa taritariꞌa roꞌu baaniai mwane ana.”
MRK.10.13	Raꞌi sae ra waaꞌi mai gare tanaa Jisas doꞌai karohiraau maai haꞌatee haꞌagorohiraau. Me ꞌiraaui rongoiusuri anaꞌi rau haꞌa-aburaaui sae ꞌisi. 
MRK.10.14	ꞌOha ꞌia Jisas ꞌa ꞌiraraa oꞌasi, ꞌa taesuꞌa ꞌadaaui rongoiusuri anaꞌi ma oꞌani ꞌiniraau, “Moi abui haꞌa-bwarasiraau. Moi wateraaui gare marai boi beiau. ꞌInia ꞌiraaui nei ra ꞌonaairaausi, naasi nei nara arari ꞌanai siri naꞌi heimarungi ana God. 
MRK.10.15	ꞌInau wai ꞌunua haꞌa-momori tanaꞌamou: ꞌIa tei na bwaꞌi ꞌuꞌuria God ꞌonaai gare, ꞌa bwaꞌi awa bahainai heimarungi ana God.” 
MRK.10.16	Mia Jisas ꞌa wairaau mai gare beia ma aberaau. ꞌA nugaai rimana naꞌi hungadaau ma haꞌatee haꞌagorohiraau.
MRK.10.17	ꞌOha na taraawaꞌa hano roꞌua Jisas mana rongoiusuri anaꞌi, ꞌe sae na ꞌeba mai ma topiraꞌi ruru tanaa Jisas ma oꞌani, “Haꞌausuri! Iꞌoe ꞌe sae goro! ꞌE taha nawai haua nawai daua ꞌinia i tahi tarau?”
MRK.10.18	ꞌIa Jisas ꞌa aramia oꞌani, “Ni ꞌuaana naꞌo ꞌunua ꞌinia do ꞌinau ꞌau goro? Aiꞌa tanei do ꞌai goro, me ꞌiia moi a God. 
MRK.10.19	Iꞌoe ꞌo bwane aidangisiꞌiꞌa i Haꞌatora: Abui ngahu haꞌamaesiai sae; abui taritariꞌa baaniai urao amua maꞌua mwane amua; abui beri; abui pwariꞌi naꞌi kooti; abui haꞌa-bweubweuꞌaai sae ꞌiniai maho na toꞌoraa; maꞌoi haꞌahoua amamu mea inamu.”
MRK.10.20	Mana saesi ꞌa oꞌani, “Haꞌausuri, na mwane mareho ꞌisi ꞌau bwane haꞌisuriꞌi mau mai naꞌi ꞌoha nau kekerei.”
MRK.10.21	Mia Jisas ꞌa wana toꞌobuu ꞌinia ma taꞌahia maagu oꞌani, “ꞌE taꞌi mareho na iꞌoe ꞌo aiꞌa haua mau. ꞌOi ꞌari maꞌoi raongaꞌiniꞌi hakoi mareho naꞌo toꞌoraꞌi maꞌoi hauai haꞌa tanaraaui sae pohara. ꞌOnaa ꞌoi haua oꞌasi, ꞌoi totoꞌora naꞌi aro. Naꞌi muri ꞌoigui boi suriau.”
MRK.10.22	ꞌOha na rongoa, maagu ꞌome ahutotouꞌa. Ma hanoꞌa haꞌi ahutotou, ꞌinia ꞌiia ꞌe sae na totoꞌora diꞌu.
MRK.10.23	ꞌIa Jisas ꞌa wanasiraau hairiu i sae ma oꞌani ꞌiniraaui rongoiusuri anaꞌi, “ꞌAi bwara diꞌu tanaraaui sae ra totoꞌora ꞌanai siri naꞌi heimarungi ana God.”
MRK.10.24	ꞌIraaui rongoiusuri anaꞌi rau heimwaotaꞌi diꞌu ꞌiniꞌi maho na ꞌunuꞌisi. Mia Jisas ꞌa oꞌani roꞌu ꞌiniraau, “Mwani sae aguꞌi, ꞌa bwara diꞌu ꞌanai siri naꞌi heimarungi ana God! 
MRK.10.25	ꞌA ꞌua? I mwamwaa nara ꞌunua ꞌiniai kamel ꞌa matai siri daaraꞌi naꞌi maanai nira? ꞌA bwara! Ma bwara diꞌu roꞌu wou tanaai nei na totoꞌora ꞌanai siri naꞌi heimarungi ana God.”
MRK.10.26	Naꞌi ꞌoha rau rongoa oꞌasi rongoiusuri, raugu heimwaotaꞌi diꞌu marau haꞌatee oꞌani, “Romwane, ꞌonaa na oꞌasi, ꞌa ꞌome ꞌonaa do ꞌa bwaꞌi ta sae nai dauai tahi tarau!”
MRK.10.27	Mia Jisas ꞌa wanasiraau ma oꞌani, “Beiai noni ꞌa bwarai daua haariraaui tahi tarau, mei beia God ꞌa aiꞌa maho i bwara tanaa, ꞌinia tanaa God mwane maho ra mwadaꞌu moi.”
MRK.10.28	Mia Pita ꞌa oꞌani ꞌinia, “ꞌOme! ꞌIꞌameu meu nugasiꞌi hakoi mwane maho ameeꞌi mameu suriꞌo!”
MRK.10.29+MRK.10.30	Mia Jisas ꞌa oꞌani ꞌiniraau, “ꞌAu ꞌiraraana. ꞌInau wai ꞌunua haꞌa-momori tanaꞌamou: ꞌIa tei na nugasiꞌi mwane mareho anaꞌi ꞌinia ꞌa suriau mana Taroha Goro, ꞌiia ꞌai dauꞌi mwani mareho diꞌuꞌi mareho na nugasiꞌi ꞌisi. ꞌOnaa ꞌai nugasiai ruma ana maꞌua doꞌoranaꞌi, asinaꞌi, amana, inana, gare anaꞌi maꞌuai dorai ano ana, ꞌia God ꞌai huunai haꞌagorohia. Ma naꞌi marewana ꞌai haꞌaragoꞌi tanaai mwani maho ꞌisi. Me ꞌiraaui sae rai haꞌa-mamaꞌaia roꞌu! Maꞌata naꞌi madoraa nai boi mau, ꞌaigui daua nana i tahi tarau. 
MRK.10.31	Ma naasi, ꞌa ragoi nei nara ororiu naꞌi ꞌohani, rai haꞌi sae haariꞌi moi. Ma ragoi nei ra aiꞌa ororiu naꞌi ꞌohani, ꞌia God ꞌai haꞌa-ororiuꞌaraau.”
MRK.10.32	ꞌOha rau suriai tara na taꞌeha ꞌanai Jerusalem, ꞌia Jisas ꞌa hano naꞌi naꞌo ꞌiniraaui rongoiusuri anaꞌi. ꞌIraaui rongoiusuri anaꞌi rau heimwaotaꞌi diꞌu ꞌinia, miraaui sae ra haisuri ra mamaaꞌu. Jisas ꞌa wairaau haariraau roꞌu i rongoiusuri anaꞌi ma maaniꞌi tanaraaui taha na rai toꞌo mau tanaa. 
MRK.10.33	ꞌA oꞌani ꞌiniraau, “Moi bahurongo goro. Naꞌi ꞌohanisi gau hahanoꞌa ꞌanai Jerusalem. Maagu naꞌi ꞌisi, ꞌe nei nai usuhaꞌiniau i Garei Inoni tanaraaui Naꞌohadaaꞌi Piriisi mana Haꞌausuri ꞌanai Ringe anaꞌia Moses. Rai hiiriau ꞌanai haꞌamaesiau marai usuhaꞌiniau roꞌu tanaraaui nei ra aiꞌa Jiu. 
MRK.10.34	Rai haikou ꞌiniau marai ngisuai abegu marai rorohoau maraigu ngahu haꞌamaesiau. Maꞌata ꞌe rua dangi nai hako manaꞌi oruna, wai surutaꞌe ahoꞌi baaniai mae.”
MRK.10.35	ꞌIa Jems mea Jon rua garena Sebedi, raru boi beia Jisas ma raru haꞌatee oꞌani ꞌinia, “Haꞌausuri, ꞌe taꞌi maho na miri ꞌirisia doꞌoi haua tanaꞌamiria.”
MRK.10.36	Mia Jisas ꞌa songaꞌinirarua oꞌani, “ꞌE taha muru rabasia?”
MRK.10.37	Ma rarugu aramia oꞌani, “Naꞌi madoraa naꞌoi mwaeraha maꞌoi marungiraaui noni, miri raba heimarungi beiꞌo. Tanei nai heinagu naꞌi dora ni mwaeraha naꞌi aba odomu ma tanei naꞌi maha.”
MRK.10.38	Mia Jisas ꞌa oꞌani ꞌiniꞌararua, “ꞌIꞌamurua muru aiꞌa aidangisiai maho na muru haꞌangoniasi. ꞌA ꞌua? Muru gaꞌi siri moi naꞌi rongomaataꞌi na ꞌinau wai siri iei? Ma muru gaꞌi matai mae moi ꞌonaai mae na wai haua?”
MRK.10.39	Miraru aramia Jisas oꞌani, “Miri gaꞌi haa moi!”
MRK.10.39	Mia Jisas ꞌa oꞌani roꞌu, “Haꞌamomori diꞌu. Murui rongomaataꞌi haꞌa-momori ꞌonaai rongomaataꞌi na ꞌinau wai haa ma murui mae moi ꞌonaai mae na wai haua. 
MRK.10.40	Maꞌata ꞌinau ꞌau bwaꞌi sigihia ꞌiatei nai heinagu naꞌi odogu maꞌua naꞌi mahagu. ꞌIia moi a God nai ꞌunua ꞌiatei nai heinagu beiau. ꞌInia ꞌiia ꞌa bwane ꞌome sigihiraau.”
MRK.10.41	ꞌOha ꞌiraaui nata tangahurui rongoiusuri anaꞌia Jisas rau rongoai mahosi, rau taesuꞌa diꞌu ꞌana Jems mea Jon.
MRK.10.42	Mia Jisas ꞌa ꞌunuraau hako mai beia, ma oꞌani ꞌiniraau, “Mou bwani ꞌiraraa doni mwaeraha mana naꞌotara adaaꞌi sae ra aiꞌa Jiu, rau haꞌabaꞌo ꞌiniai heimarungi narau haua ma goro adaau i haaꞌi mwani heiatengaꞌi tanaraaui noni. 
MRK.10.43	Maꞌata ꞌai abui oꞌasi beiꞌamou. ꞌIa tei nai raba naꞌotara tanaꞌamou, ꞌiia ꞌai haꞌi sae tatauꞌaro tanaꞌamou. 
MRK.10.44	Mia tei na raba bwauodo, ꞌai haꞌi slev tanaꞌamou hako. 
MRK.10.45	Moi haꞌisuriai herehere agua. ꞌInaui Garei Inoni ꞌau aiꞌa boi do ꞌirai sae rai tauꞌaro tanaau. Me ꞌinau ꞌau boi do ꞌinau wai tauꞌaro tanaraau, ma ꞌanai wateai tahingagu ꞌanai haꞌatahiraau baaniai ora-oraꞌa.”
MRK.10.46	Jisas mana rongoiusuri anaꞌi rau tahai ꞌomaai Jeriko. Ma naꞌi muri, ꞌoha rau huraꞌa baaniai ꞌomaasi, ꞌa ragoi sae ra suriraau. Maꞌe sae na kuru na atana ꞌia Batimeas ꞌa heheinagu naꞌi bobonai tara, ꞌiiasi ꞌe garena Timias. ꞌIia ꞌa heinagu ꞌisiꞌa ꞌanai haꞌangoni haꞌa beiraaui noni rau tatahahoro naꞌi tarasi. 
MRK.10.47	Naꞌi ꞌoha na ꞌiraraa do ꞌia Jisas, ꞌe sae ni Nasaret na boi naꞌi tarasi, ꞌagu taraawaꞌa awara raha oꞌani, “Jisas, warowarona Deved. ꞌOi arunga taꞌahiau maꞌoi ꞌaꞌauhiau!”
MRK.10.48	Ragoi sae ra ꞌunua do ꞌai papaku, mia awara raha roꞌu baaniai naꞌo, “Jisas, warowarona Deved, ꞌoi arunga taꞌahiau maꞌoi ꞌaꞌauhiau!”
MRK.10.49	Jisas ꞌa ura papaku ma oꞌani ꞌiniraau, “Moi ꞌunua mai.”
MRK.10.49	Maraugu oꞌani ꞌinia Batimeas, “ꞌAi abui taꞌaabemu. ꞌIa Jisas ꞌa ꞌunuꞌo, ꞌoi ura araꞌa!”
MRK.10.50	ꞌIa Batimeas ꞌa rege araꞌa ma gaasiai toꞌoni bo-huraꞌa ana, ma ꞌari beia Jisas.
MRK.10.51	Jisas ꞌa songaꞌinia oꞌani, “ꞌE taha naꞌo ꞌirisia do wai haua tanaꞌo?”
MRK.10.51	Mia aramia Jisas oꞌani, “Haꞌausuri, ꞌau raba wanawana ahoꞌi!”
MRK.10.52	Mia Jisas ꞌa haꞌatee oꞌani tanaa, “ꞌIo, na hinihinimu na haꞌagorohiꞌo. ꞌOi ꞌariꞌa.”
MRK.10.52	Naꞌi mau ꞌohasi na sae kurusi ꞌagu wana. Ma hano beia Jisas suriai tara.
MRK.11.1	ꞌOha ꞌia Jisas mana rongoiusuri anaꞌi rau gaarangia wou i Jerusalem, rau ꞌomesia ꞌari ꞌomaai Betfeis mana Betani gaarangiai hungahungai ꞌOliv. Mia Jisas ꞌa haꞌa-taarirarua i rua rongoiusuri ꞌanai ꞌari naꞌo. 
MRK.11.2	ꞌA oꞌani ꞌinirarua, “Murui hano mamurui ꞌari nai ꞌomaa ꞌariani. Ma naꞌi ꞌoha murui taha siri wou, murui reꞌiai garei dongki nara hoꞌosia. Na garei dongkisi aiꞌa ta sae mau nai taꞌe naꞌi hungana. Naasi murui wagasia ma murui waia mai tanaau. 
MRK.11.3	Ma ꞌonaa ta sae nai songaꞌiniꞌamurua ꞌinia tei na ꞌunua tanaꞌamurua do murui waiai mwamwaasi, murui oꞌani ꞌinia, ‘ꞌIa Araha na rabasia maꞌai haꞌataaria ahoꞌi raurau moi mai.’ ”
MRK.11.4	ꞌOha raru ataha wou, raru reꞌiai dongki ra hoꞌosia naꞌi bobonai maraaruma. Raru ꞌariwou ma raru tahamora wagasia, 
MRK.11.5	ma raꞌi sae nara ura ꞌisi ra oꞌani ꞌiniꞌararua, “Eei! ꞌA ꞌua na muru wagasia ꞌinia i mwamwaasi?” 
MRK.11.6	Mararu ꞌunuꞌi maho ꞌia Jisas ꞌa ꞌunuꞌi tanararua, maraugu watea tanararuai dongki ma raru hano beia.
MRK.11.7	ꞌOha raru ataha ahoꞌi beia Jisas, raru rahiꞌi taraꞌi toꞌoni bo huraꞌa adaruꞌi ma raru nugaꞌi naꞌi hunganai mwamwaasi. Mia Jisas ꞌa heinagu araꞌa naꞌi hungana. 
MRK.11.8	Ragoi sae ra haaꞌi bwana bo huraꞌa adaaꞌi mara haariꞌi ꞌari suriai tara. Ma taraꞌi sae ra ꞌari mara tabariꞌi hasiꞌei nara hahaaꞌa mara haariꞌi hahaadi naꞌi tara. 
MRK.11.9	Mana sae ra naꞌo mana nei naꞌi murina Jisas raugu awaawara, rau oꞌani,
MRK.11.9	“Haꞌa-aneanea God!
MRK.11.9	Araha God, ꞌoi haꞌagorohia moꞌo naꞌo haꞌataaria mai!
MRK.11.10	God ꞌoi haꞌagorohia moꞌoni na boi ꞌanai mwaeraha agaau
MRK.11.10	ꞌonaai wauwa ameeu a Deved!
MRK.11.10	Haꞌa-aneanea God naꞌi aro!”
MRK.11.11	ꞌIa Jisas ꞌa taha wou i Jerusalem ma siri naꞌi Ruma Maea ana God ma wanasiꞌi hako ꞌari mwane maho naꞌi rarona. ꞌIia aiꞌa awa orea, ma ꞌariꞌa i Betani beiraaui rongoiusuri anaꞌi, ꞌinia ꞌa suꞌurahiꞌa.
MRK.11.12	ꞌOha rau ahoꞌi mai baaniai Betani naꞌi nata dangi, ꞌia Jisas ꞌa hioro. 
MRK.11.13	Ma reꞌia ꞌari urunai hasiꞌei ra ꞌunua ꞌiniai fig. Reiꞌuaa na ꞌiraraa doꞌa aiꞌa tari mau i madoraa ꞌadaaui fig ꞌanai hungu, ꞌa ꞌariwou ꞌanai ꞌomeꞌome hua naꞌiei. ꞌInia ꞌa ꞌiraraa do na fig ꞌai hungu maꞌataꞌa ꞌonaa na toꞌo rawa. Ma naꞌi ꞌoha na ꞌariwou gaarangi, ꞌa ꞌomesia do naiꞌi moi rawa na reꞌiꞌi. 
MRK.11.14	Naasi mia Jisas ꞌa haꞌatee orohuniai hasiꞌeisi, ꞌa oꞌani, “ꞌOgu bwaꞌi hunguꞌa roꞌu ta ꞌoha!” Miraaui rongoiusuri anaꞌi rau rongoꞌi hakoi maho na ꞌunuꞌisi.
MRK.11.15	ꞌOha rau ataha wou i Jerusalem, ꞌia Jisas ꞌa siriwou naꞌi dora aꞌora naꞌi maanai Ruma Maea ma taraawaꞌa taariraau huraꞌa i sae ra horihori mara raoraongaꞌi naꞌiei. ꞌA rihotaꞌiniꞌi tebol ꞌanai ori-orisi haꞌa mana baba ni heheinagu adaaꞌi nei ra raoraongaꞌi waibora. 
MRK.11.16	Mia Jisas ꞌa haꞌa-abuꞌi sae nara raba tahahoro beiꞌi maho naꞌi kae dora aꞌora naꞌi maanai Ruma Maea. 
MRK.11.17	Maagu haꞌausuriraaui sae oꞌani, “Ra usua oꞌani naꞌi Usu-usu Maea, ꞌia God ꞌa oꞌani, ‘Na ruma agua ꞌe ruma ni haꞌarahesi adaau hakoi mwane noni suriai marewana.’ Miꞌamou mou haꞌi dorani bainihu ꞌinia nadaaui sae beriberi!”
MRK.11.18	Miraau na Naꞌohadaaui Piriisi mana Haꞌausuri ꞌanai Ringe anaꞌia Moses, rau rongo toꞌoana marau taraawaꞌa siba herehere ꞌanai ngahuia Jisas. Maꞌata rau magugu roꞌu, ꞌinia ra ragoi sae ra heimwaotaꞌi diꞌu ꞌiniai haꞌausuringaꞌi anaꞌi.
MRK.11.19	Ma naꞌi suꞌurahi, ꞌia Jisas miraaui rongoiusuri anaꞌi raugu huraꞌa ahoꞌi baaniai Jerusalem.
MRK.11.20	ꞌOha rau ꞌari wou suriai tara naꞌi hahoꞌoanai nata dangi, rau reꞌiai hasiꞌei na haꞌatee orohunia ania Jisas ꞌa nuguꞌa. 
MRK.11.21	Mia Pita ꞌa hasi ꞌadomaꞌi ahoꞌisia ma oꞌani ꞌinia Jisas, “Haꞌausuri, ꞌome! Na hasiꞌei naꞌo haꞌatee orohunia ꞌani ꞌa nuguꞌa!”
MRK.11.22	Mia Jisas ꞌa oꞌani, “Moi hinihinia God! 
MRK.11.23	ꞌInau wai ꞌunua haꞌa-momori tanaꞌamou: ꞌIa tei nai hinihini ma bwaꞌi ꞌadomaꞌi heiruaruaꞌa, ꞌai matai oꞌani ꞌiniai hungahungani, ‘ꞌOi sara baaniai dorani maꞌoi huraꞌai asi!’ Na maho nai ꞌunuasi ꞌai toꞌoꞌa ꞌonaai ꞌirisia anasi. 
MRK.11.24	Tarana naasi nau ꞌunua ꞌinia tanaꞌamou, do ꞌoha moi haꞌangonia ta maho naꞌi haꞌarahesi, moi hinihini do ꞌia God ꞌa bwane hauaꞌa tanaꞌamou. Maigu haua tanaꞌamoui taha mou ꞌirisia. 
MRK.11.25	Ma naꞌi ꞌoha moi haꞌarahesi, ꞌonaa mou taesuꞌa ꞌana tanei, moi ꞌadomaꞌi nugasia gaꞌu, neina Amamoou naꞌi aro ꞌai ꞌadomaꞌi nugasiꞌamou roꞌu ꞌiniꞌi maho taꞌaꞌi na mou haaꞌi. 
MRK.11.26	Ma ꞌonaa mou bwaꞌi ꞌadomaꞌi nugasia, ꞌia God na awai aro ꞌa bwaꞌi ꞌadomaꞌi nugasiꞌi roꞌu i ora-oraꞌa amooꞌi.”
MRK.11.27	Mana ꞌoha rau ataha roꞌu mai naꞌi Jerusalem, ꞌia Jisas ꞌa taha roꞌu siri naꞌi Ruma Maea ana God. ꞌIraaui Naꞌohadaaꞌi Piriisi miraau Haꞌausuri ꞌanai Ringe anaꞌia Moses ma taraꞌi saemaua roꞌu rau boi beia, 
MRK.11.28	marau songaꞌinia, “ꞌOi ꞌunua tanaꞌameu, ꞌiatei na ꞌunua tanaꞌo doꞌoi matai haaꞌi mareho ꞌisi?”
MRK.11.29	Mia Jisas ꞌa aramiraau oꞌani, “Wai matai aramiai heisongaꞌi amoou ꞌonaa moi aramia roꞌu i heisongaꞌi nawai haua tanaꞌamou. 
MRK.11.30	ꞌIa tei na ꞌunua tanaa Jon ꞌanai bwareomaearaaui noni? ꞌIa God maꞌua inoni?”
MRK.11.31	Miraau hadahada haariraau hairiu oꞌani, “ꞌE taha nagai ꞌunua? ꞌInia ꞌonaa nagai ꞌunua doꞌia God, ꞌiia ꞌai ꞌunua oꞌani, ‘Ma ꞌua namou aiꞌa hinihinia ꞌinia Jon?’ 
MRK.11.32	Ma ꞌonaa nagai ꞌunua do ꞌiraau moi inoni nara ꞌunua tanaa, ra gasi taesuꞌa inoni.” Rau ꞌunua oꞌasi, ꞌinia rau mamaaꞌusiraaui sae na rau hinihinia doꞌia Jon ꞌe huunai rarabea.
MRK.11.33	Miraau aramia oꞌani, “Meu aiꞌa ꞌiraraa.”
MRK.11.33	Mia Jisas ꞌa oꞌani ꞌiniraau, “Nau bwaꞌi rangasia roꞌu tanaꞌamou ꞌiatei na ꞌunua tanaau do wai matai haaꞌi mareho ꞌisi.”
MRK.12.1	Naꞌi ꞌohasi, ꞌia Jisas ꞌa maania roꞌu tanaraaui saemaua adaaꞌi Jiu i haꞌatee heihaꞌauuni. ꞌA oꞌani ꞌiniraau, “ꞌE sae na hasiai moui grep. ꞌA bara garia ma tagoraai dora ꞌanai rosirosi grep naꞌiei ꞌanai tagora waen. Ma haꞌa-urasia roꞌu i ruma ahaaha ꞌanai ꞌomeꞌome ꞌiniꞌi maeronga. Naꞌi muri ꞌagu sadoiꞌi sae ꞌanai tauꞌaro maedi hua ꞌanai ꞌomesuriai mou ma hano na awa naꞌi kantri heꞌeteꞌi.
MRK.12.2	“Ma naꞌi ꞌoha na tari madoraa ꞌanai husiꞌi hua, na saesi ꞌagu haꞌataaria ꞌari noni tatauꞌaro ana ꞌanai waa mai hua narau gaꞌi haaꞌi tanaa baaniai moui grep anasi. 
MRK.12.3	Naꞌi ꞌoha na ataha wou, ꞌiraaui mwane narau ꞌomesuriai mousi rau daua marau ngahu ngahua moi, marau haꞌataaria ahoꞌi ꞌari haꞌi pwaranga. 
MRK.12.4	ꞌAri wou mana nei na toꞌoraai mou ꞌa haꞌataaria roꞌu i taꞌi sae tatauꞌaro ana ꞌanai waa mai tanaai hua anaꞌi. Miraaui sae ꞌisi rau ngahuia roꞌu. Rau haꞌamaaraai bwauna mara here haꞌataꞌaia diꞌu roꞌu. 
MRK.12.5	ꞌAri wou mana nei na toꞌoraai mou, ꞌa haꞌataaria roꞌu ꞌari taꞌi sae tatauꞌaro ana. Miraau sae ꞌisi rau ngahu haꞌamaesia moi. Mwane sae tatauꞌaro anaꞌi na haꞌataariꞌi ra here osiaꞌi hako. Raꞌi nei ra ngahu haꞌataꞌaiꞌi ma raꞌi nei ra ngahu haꞌamaesiꞌi.
MRK.12.6	“Na nei nagu awa mau ꞌanai haꞌataaria, naasi huunai gare anaꞌa na taꞌahia diꞌu. Naasiꞌa i sae haꞌahako ꞌanai haꞌataaria ꞌari. Ma ꞌadomaꞌinia do ꞌiia rai haꞌahoua. Naasi, maagu haꞌataaria ꞌari.
MRK.12.7	“ꞌOha narau reꞌia, rau haꞌatee hairiu oꞌani, ‘Naasia moꞌo naigu toꞌoraai mousi naꞌi ꞌoha nai mae amana. Gau magai ngahu haꞌamaesia magai toꞌoraa nagaau i moui grepisi.’ 
MRK.12.8	Marau daua, rau ngahu haꞌamaesia marau gaasia huraꞌa baaniai mou.”
MRK.12.9	ꞌIa Jisas ꞌagu songaꞌiniraau oꞌani, “Mou ꞌadomaꞌinia doꞌe taha naigu haa i sae na toꞌoraai mousi. ꞌIia ꞌai boi, mai ngahu haꞌamaesiraau hakoi sae ꞌisi mai wateai mousi tanaraau taraꞌi nei roꞌu. 
MRK.12.10	Mou aiꞌa ꞌohaꞌinia gasi taha nara usua naꞌi Usu-usu Maea na oꞌani,
MRK.12.10	‘Na hau na ꞌiraaui sae tatauꞌaro ruma rau ꞌitaa,
MRK.12.10	naia naagu haꞌi hau na ororiu diꞌu naꞌi bani anai ruma.
MRK.12.11	ꞌIa Araha God na haua do ꞌai oꞌasi,
MRK.12.11	magau waꞌewaꞌe diꞌu ꞌinia!’ ”
MRK.12.12	Na haꞌatee heihaꞌauu ana Jisas ꞌa toꞌiraaui saemaua adaaꞌi Jiu. Rau raba daua Jisas dorai haꞌa-mamaꞌaia. Maraugu aiꞌa haua, suria rau magugu do ra gasigu haꞌagogoru i noni. Naasi raugu hanoꞌa baania.
MRK.12.13	Naꞌi muri, ꞌiraaui Farisei mana sae anaꞌia Herod ra haꞌa-taariraau wou taraꞌi sae ꞌanai songaꞌinia Jisas do neina ꞌai haꞌatee haꞌataꞌaiai mwaeraha raha adaaui Rom. 
MRK.12.14	Rau ꞌari wou beia marau oꞌani ꞌinia, “Haꞌausuri, meu ꞌiraraa dona mwane maho naꞌo ꞌunuꞌi ra odo-odo mara haꞌa-momori hako. Maꞌo haꞌausuriraaui noni ꞌiniꞌi taha ꞌia God na ꞌirisiai noni ꞌanai haa. Ma naꞌi ꞌoha naꞌo haꞌausuriraau, reiꞌuaa na ꞌe sae heꞌua nara bahurongoꞌo, mana haꞌausuringaꞌi amuꞌi ra taꞌisada moi. Hoita, ꞌoi ꞌunua tanaꞌameu, ꞌA ꞌua? Naꞌi ringeringe agaau, ꞌa odo-odo dogai hori takisi tanaai mwaeraha raha naꞌi Rom maꞌua aiꞌa?”
MRK.12.15	ꞌIa Jisas ꞌa bwane ꞌiraraa do rau raba haꞌimaania, maagu oꞌani, “Ni ꞌuaana na mou raba haꞌa-bweubweuꞌaau ꞌanai ꞌunuai maho na taritariꞌa? Moisu waa mai ta korai haꞌa ma wai reꞌia!” 
MRK.12.16	Marau waa wou tanaai korai haꞌa, maagu songaꞌiniraau oꞌani, “I atana tei mana nununa tei na awa naꞌi korai haꞌani?” Miraau aramia oꞌani, “Na atanai Mwaeraha adaaui Rom mana nununa.”
MRK.12.17	Mia Jisas ꞌa oꞌani ꞌiniraau, “ꞌOnaa na oꞌasi mamoi haua tanaai Mwaeraha i taha ꞌiia na toꞌoraa, mamoi haua tanaa God taha ꞌia God na toꞌoraa.” Miraaugu heimwaotaꞌi diꞌu ꞌinia Jisas.
MRK.12.18	Ma naꞌi muri, raꞌi Sadiusi ra boi beia Jisas. ꞌIraausi rau aiꞌa hinihinia do ꞌiraaui noni rai surutaꞌe ahoꞌi baaniai mae, miraau songaꞌinia Jisas oꞌani, 
MRK.12.19	“Haꞌausuri, ꞌia Moses ꞌa nugaai Haꞌatora tanagaau do ꞌonaa ꞌe sae haꞌiwai nai mae baaniai urao ana mararu aiꞌa toꞌo gare, na doꞌorana ꞌai orisia, maai waina roꞌu i uraosi. Mana gare na rarui toꞌoraꞌi, rai ꞌunuꞌi ꞌiniꞌi gare anaꞌi doꞌorana na maesi, neina burungana ꞌa bwaꞌi matai hako.”
MRK.12.20	“ꞌE heihaꞌauu naani. ꞌE taꞌi ꞌoha ꞌe biu haꞌidoꞌorada narau awa wou, mana gare na hutai naꞌo ꞌa haꞌiwai. Raru aiꞌa toꞌo gare mau i urao anasi ma maeꞌa baania. 
MRK.12.21	Naꞌi muri, doꞌorana na huta haisuri, ꞌa waina roꞌu i naosi. Ma raru aiꞌa toꞌo gare mau roꞌu, ma maeꞌa roꞌu i saesi. Mana taꞌi maho mausi, ꞌa toꞌo roꞌu tanaai orunai doꞌoradaau. 
MRK.12.22	ꞌAri wou, ꞌiraaui biu haꞌidoꞌoradasi, rau waina hakoi uraosi. Ma aiꞌa ta taꞌi ꞌiniraau naigu toꞌoraa ta gare beia, marau mae hakoꞌa. Naꞌi muri mana uraosi ꞌa mae roꞌu. 
MRK.12.23	Hoita, naꞌi ꞌoha na ꞌiraaui biu haꞌidoꞌoradasi rau waina hako oꞌasi uraosi, ꞌiatei ꞌiniraau nararugui haꞌiwai uraosi naꞌi ꞌoha na ꞌia God ꞌaigui haꞌa-surutaꞌeraau ahoꞌi baaniai mae?”
MRK.12.24	Mia Jisas ꞌa aramiraau oꞌani, “Mou taritariꞌa haꞌatai! ꞌIꞌamou aiꞌa aidangisiai Usu-usu Maea mamou aiꞌa aidangisia roꞌu i taha na mena ana God ꞌai matai haua. Naia namou toꞌoraa ꞌinia ꞌadoꞌado bweubweuꞌasi. 
MRK.12.25	ꞌOha ꞌia God ꞌai haꞌa-surutaꞌerai noni baaniai mae, ꞌa bwaꞌi sae nai haꞌiwai. ꞌIraau rai ꞌonaairaaui enjel naꞌi aro nara aiꞌa haꞌiwai. 
MRK.12.26	ꞌIo, ma wai haꞌa-aidangisiꞌamou roꞌu ꞌiniai surutaꞌe ahoꞌi. Mou bwani ꞌiraraa do naꞌi mamaani ꞌinia Moses mana gere hasiꞌei na noroi uruna ani, ꞌia God ꞌa haꞌatee oꞌani ꞌinia Moses, ‘ꞌInau God ana Ebraham, mia Aisak, mia Jekop.’
MRK.12.27	Mana God naasi, aiꞌa God adaaui nei ra mae, me ꞌe God adaaui nei ra tahi. Naasi ꞌa haꞌataꞌinia doni waira orusi rau tahi mau, reiꞌuaa narau bwane mae. ꞌIꞌamoui Sadiusi mou taritariꞌa diꞌu ꞌoha mou ꞌunua do gau bwaꞌi surutaꞌe ahoꞌi.”
MRK.12.28	ꞌOha ꞌiraaui Sadiusi rau heitohetohe mau beia Jisas, ꞌe nei ꞌiniraaui Haꞌausuri ꞌanai Ringe anaꞌia Moses, ꞌa boi ma rongoa dona heiarami ana Jisas ꞌa odo-odo. Maagu songaꞌinia roꞌu oꞌani, “Haꞌatora heꞌua na ororiu diꞌu?”
MRK.12.29	Mia Jisas ꞌagu aramia oꞌani, “ꞌIa Moses ꞌa ꞌunua oꞌani, ‘ꞌIꞌamou sae ni Israel, moi bahu-bahurongo goro! ꞌIa God naasi Araha agaau, me ꞌiia moi naasi taꞌi God. 
MRK.12.30	Moi taꞌahiai Araha God amoou ꞌiniꞌi tahingamooꞌi hako mana ahumooꞌi hako me ꞌiniꞌi ꞌadomaꞌimooꞌi hako mana wetewete amooꞌi hako.’ Naasi nei na ororiu diꞌu. 
MRK.12.31	Mana ruanai Haꞌatora na ororiu ꞌa oꞌani, ‘ꞌOi taꞌahiai nata sae ꞌonaai taꞌahiꞌo amua haariꞌo.’
MRK.12.32	Mana saesi ꞌa oꞌani, “Haꞌausuri, ꞌO haꞌa-momori diꞌu ꞌoha na iꞌoe ꞌo ꞌunua doꞌe taꞌi God moi. 
MRK.12.33	Maꞌo haꞌa-momori roꞌu do gai taꞌahia God ꞌiniꞌi tahingagaaꞌi hako mana ahugaaꞌi hako me ꞌiniꞌi ꞌadomaꞌigaaꞌi hako mana wetewete agaaꞌi hako. Ma mei taꞌahiraau roꞌu i mwane sae hako ꞌonaai taꞌahigaau haarigaau nagau haua. Na rua Haꞌatorasi, raru ororiu diꞌuꞌi taraꞌi Haꞌatora nagau suriꞌi, ꞌonaaiꞌi hoꞌasi nagau hahaaꞌi naꞌi Ruma Maea ana God.”
MRK.12.34	ꞌOha ꞌia Jisas ꞌa rongoa dona saesi ꞌa heiarami odo-odo, ꞌagu oꞌani ꞌinia, “Wai ꞌunua tanaꞌo: Iꞌoe ꞌo gaarangi haꞌawatea God ꞌanai marungiai tahingamu.” Naꞌi muri, ꞌagu aiꞌa ta saeꞌa roꞌu naigu raba haa ta heisongaꞌi.
MRK.12.35	Naꞌi muri, ꞌoha ꞌia Jisas ꞌa haꞌausuriraaui noni naꞌi Ruma Maea ana God, ꞌa oꞌani ꞌiniraau, “ꞌA heꞌua na ꞌiraaui Haꞌausuri ꞌanai Ringe anaꞌia Moses rau ꞌunua dona Haꞌatahi ꞌe warowarona Mwaeraha Deved? 
MRK.12.36	ꞌInia ꞌe taꞌi ꞌoha, na Hiꞌona Maea ꞌa haua tanaa Deved i ꞌadoꞌado, mia Deved ꞌa oꞌani,
MRK.12.36	‘ꞌIa Araha God ꞌa haꞌatee tanaai Araha agua oꞌani:
MRK.12.36	ꞌOi heinagu naꞌi aba odogu
MRK.12.36	ꞌanai heimarungi beiau,
MRK.12.36	tari ꞌoha wai nugaraaui maerongamu
MRK.12.36	naꞌi bahainai heimarungi amua.’
MRK.12.37	Naꞌi ꞌoha na ꞌia Deved ꞌa ꞌunua do ꞌia Haꞌatahi ꞌe Araha ana, ꞌa haꞌataꞌinia do ꞌia Araha aiꞌa doꞌe warowarona moi, maꞌata ꞌiia Araha roꞌu ana.”
MRK.12.37	Miraaui nei na haꞌausuriraau, rau waꞌewaꞌe diꞌu ꞌanai bahurongoꞌi maho na maaniꞌi.
MRK.12.38	Mana ꞌoha na haꞌausuriraaui noni ꞌa oꞌani, “Moi ꞌomeꞌome goro ꞌiniraaui Haꞌausuri ꞌanai Ringe anaꞌia Moses! ꞌA goro adaau hano hairiu naꞌi maketi beiꞌi toꞌoni ororiu adaaꞌi do neina ꞌiraaui inoni rai ꞌome ꞌirararaau marai haꞌahouraau. 
MRK.12.39	Naꞌi ꞌoha narau siri suriꞌi ruma ni haꞌarahesi, mei suriꞌi ngau goni nara haaꞌi, rau ꞌirisia dorai heinagu moeꞌa suriꞌi dora ororiu. 
MRK.12.40	Marau matai haꞌa-bweubweuꞌaraaui nao ꞌiniꞌi ruma adaaꞌi mana maho na rau toꞌoraꞌi. Mana ꞌoha rai rihungaꞌi, rau pwariꞌiraaui sae ꞌanai haaꞌi rihungaꞌi tewa. Moi ꞌiraraa dona haꞌa-mamaꞌai ꞌia God ꞌai haꞌarahaa roꞌu wou tanaraau.”
MRK.12.41	Mia Jisas ꞌa heinagu gaarangiai bakosi ꞌanai wawate naꞌi Ruma Maea ana God. ꞌA wana suriraaui sae nara sisiri mai ꞌanai nugaꞌi bane adaaꞌi. ꞌA ꞌomesia doꞌa ragoi sae totoꞌora na rau nugaꞌi mwane haꞌa. 
MRK.12.42	ꞌAgu ꞌome, ma ꞌe taꞌi nao pohara na boi ma nugaa dioi rua gere korai haꞌa. ꞌOnaa rai haꞌigoniꞌi ꞌa gaꞌi arariai taꞌi sereni. 
MRK.12.43	Mia Jisas ꞌagu ꞌunuraau mai rongoiusuri anaꞌi ma oꞌani, “ꞌInau wai ꞌunua haꞌa-momori tanaꞌamou: Na naosi ꞌa nuga haꞌa diꞌuraau hako i mwane sae ꞌisi. 
MRK.12.44	ꞌInia ꞌiraaui mwane sae ꞌisi rau hisu ꞌiniꞌi taha nara madara suriꞌi totoꞌora adaaꞌi. Mana uraosi, ꞌoha na wateai haꞌa na toꞌoraa, ꞌagu aiꞌa toꞌoraaꞌa roꞌu tanei.”
MRK.13.1	ꞌOha Jisas ꞌa huraꞌa baaniai Ruma Maea ana God, ꞌe taꞌi ꞌiniraaui rongoiusuri anaꞌi ꞌa boi beia ma oꞌani ꞌinia, “Haꞌausuri, ꞌosui reꞌiꞌi kae hau suriꞌi bani ꞌanai kae Ruma Maea ꞌomegorosi.”
MRK.13.2	Mia Jisas ꞌa oꞌani ꞌinia, “ꞌO ꞌiraraa? ꞌE ꞌoha nai boi mau na bwaꞌi ta taꞌi hau ꞌiniꞌi hau ꞌisi naraigui awa suriꞌi dora nara heinagu suriꞌisi. Na mwane hau ꞌisi rai gaasiꞌi dio.”
MRK.13.3	Naꞌi muri, ꞌia Jisas ꞌa heinagu naꞌi hungahungai ꞌOliv. Naꞌi dorasi ra matai wanasia moi ꞌari Ruma Maea ana God. Mia Pita, Jems, Jon, mea Andru rau boi haariraau beia, marau songaꞌinia oꞌani, 
MRK.13.4	“Naꞌi ꞌoha heꞌua na rai kaiai Ruma Maeasi? ꞌE haꞌara heꞌua na mei reꞌia na meigu ꞌiraraa ꞌinia do ꞌa tariꞌa i madoraa ꞌana?”
MRK.13.5	Mia Jisas ꞌa aramiraau oꞌani, “Moi ꞌomeꞌome goro, ra gasigu haꞌatehaꞌamou taraꞌi sae! 
MRK.13.6	ꞌInia ꞌai ragoi sae rai boi heitarohaꞌi naꞌi atagu narai oꞌani, ‘ꞌIiaꞌa ninauni,’ ma ꞌai ragoi nei narai haꞌateharaau ꞌiniꞌi haꞌausuringaꞌi adaaꞌi nara aiꞌa haꞌa-momori. 
MRK.13.7	Moi rongoꞌi rongo raha suriꞌi heiꞌoi nara toꞌo gaarangi mana taroha ꞌiniꞌi nei ra toꞌo haꞌatau. Ma ꞌai abui taꞌaabemoou. ꞌInia mareho ꞌisi rai toꞌo oꞌasiꞌa, ma aiꞌa do naasiꞌa i haꞌahakona dangi. 
MRK.13.8	ꞌIraaui sae naꞌi taꞌi kantri rai ꞌari marai heingahui beiraaui sae naꞌi nata kantri. Raꞌi nunu rai toꞌo suriꞌi taraꞌi dora, ma taraꞌi dora na inoni rai mae ꞌiniai hioro. Maho ꞌisi ꞌe taraawaꞌadi moi rongomaataꞌi, ꞌonaai urao naagu taraawaꞌa maesi ahu ꞌanai haꞌahutaai gare.
MRK.13.9	“Moi ꞌomeꞌome goro! ꞌInia rai boi waiꞌamou ꞌanai ꞌiꞌiꞌamou marai rohorohoꞌamou suriꞌi ruma ni haꞌarahesi adaaꞌi. Suria ꞌiꞌamou raꞌi rongoiusuri aguꞌi, rai waiꞌamou ꞌanai haꞌa-urasiꞌamou naꞌi maadi Primia mana Mwaeraha. Naasi madoraa amoou ꞌanai tarohaꞌinia huraꞌa i Taroha Goro tanaraau. 
MRK.13.10	Na Taroha Goro rai ꞌadaraꞌinia hako ꞌari suriai marewana, maigu tari haꞌahakonai dangi. 
MRK.13.11	Hoita, ꞌoha rai waiꞌamou ꞌanai ꞌiꞌiꞌamou, moi abui ꞌadomaꞌi raha ꞌiniꞌi taha na moi maaniꞌi. ꞌInia na maho namoi ꞌunuꞌi rai haꞌataꞌiniꞌi tanaꞌamou suriꞌi ꞌadomaꞌimooꞌi naꞌi madoraa na moi haꞌatee. Na maho na moi maaniꞌi, aiꞌa ꞌadoꞌadomooꞌi haarimoou mei baaniai Hiꞌona Maea.
MRK.13.12	“Naꞌi ꞌohasi, sae rai usuhaꞌiniꞌi doꞌoradaaꞌi mana gare adaaꞌi nara hinihiniau tanaraaui nei nara raba haꞌamaesiraau. Mana gare rai haꞌimae beiꞌi amadaaꞌi mana inadaaꞌi marai usuhaꞌiniraau roꞌu tanaraaui nei rai haꞌamaesiraau. 
MRK.13.13	ꞌIraaui noni rai ꞌutaiꞌamou, suria ꞌiꞌamou raꞌi rongoiusuri aguꞌi. Ma ꞌonaa moi ura baabau tari haꞌahakonai madoraa taꞌaasi, moigu daua namooui tahi tarau.”
MRK.13.14	Mia Jisas ꞌa oꞌani roꞌu ꞌiniraau, “ꞌIꞌamou moi reꞌiai maho taꞌaa diꞌu na ꞌia God ꞌa ꞌitaa. ꞌAi haꞌataꞌaiai Ruma Maea ana God, ꞌinia ꞌa gaꞌi bwaꞌi awa iei. ꞌIa tei naꞌoi ꞌohaꞌiniai haꞌateeni, ꞌoi haꞌimaania aidangisia maꞌataꞌa i ꞌadoꞌado ꞌana! Hoita, ꞌonaa ꞌoi awa naꞌi Provensi Jiudea naꞌi madoraasi, ꞌoi hora taꞌeha suriꞌi hungahunga ꞌanai bainihu. 
MRK.13.15	ꞌOnaa ꞌoi awa huraꞌai buriinai ruma amua, ꞌoi horaꞌa. ꞌOgui abu siri roꞌu i ruma ꞌanai waaꞌi taraꞌi maho amuꞌi. 
MRK.13.16	ꞌOnaa ꞌoi awa naꞌi mou amua, ꞌoi abui ahoꞌi ꞌari ruma ꞌanai hauai bwana amua. 
MRK.13.17	Haꞌa-arohaiꞌaraau diꞌu i urao ra pote mana hasuuriꞌi, ꞌinia ꞌai bwara tanaraaui hora. 
MRK.13.18	Moi haꞌarahesi mana mahosi ꞌai abui toꞌo naꞌi ꞌoha na rangi roꞌaroꞌa. 
MRK.13.19	ꞌInia ni rongomaataꞌi naꞌi madoraasi, ꞌai taꞌaa diꞌu baaniꞌi mwane rongomaataꞌi nara taraawaꞌa mau naꞌi madoraa na haꞌapwaꞌaraa God i marewana tari dangini. Ma naꞌi muri, ꞌa bwaꞌi ta madoraa taꞌaa oꞌasiꞌa roꞌu naigu toꞌo. 
MRK.13.20	ꞌOnaa ꞌia Araha God ꞌai abui haꞌapwapwakuai madoraa ꞌanai rongomaataꞌi ꞌisi, ꞌa bwaꞌi nei ꞌaigu tahi. Me ꞌiniai taꞌahiraau ana ꞌi sae anaꞌi na bwane ꞌome sigihiraau, naia naigui haꞌapwakua ꞌinia i madoraasi. 
MRK.13.21	ꞌOnaa ta sae nai oꞌani, ‘Moisu wana mai. Naani Haꞌatahi!’ Maꞌuasi ꞌai oꞌani, ‘Na ꞌariani!’ Moi abui hinihinia. 
MRK.13.22	Raꞌi sae pwapwaariꞌi rai boi marai oꞌani, ‘ꞌInau naasi huunai Haꞌatahi,’ maꞌuasi rai oꞌani, ‘ꞌInau naasi huunai Rarabea.’ Rai haaꞌi mwani haꞌabuꞌoahu ꞌanai haꞌateharaaui sae. Rau raba haꞌateharaau roꞌu i nei na ꞌia God ꞌa bwane ꞌome sigihira maagu bwara. 
MRK.13.23	Moi ꞌomeꞌome goro ꞌiniraau! Naia nau ꞌunuꞌiꞌa ꞌiniꞌi maho ꞌisi tanaꞌamousi.”
MRK.13.24	ꞌIa Jisas ꞌa haꞌatee oꞌani roꞌu, “Naꞌi murinai madoraa taꞌaasi,
MRK.13.24	‘I sina ꞌa bwaꞌi marewa,
MRK.13.24	mana hura ꞌai oꞌasi roꞌu.
MRK.13.25	I heeꞌu rai ahoda,
MRK.13.25	mana taraani maho naꞌi ahoasara rai ꞌihaꞌiha.’
MRK.13.26	Miraaui noni raigu reꞌiau i Garei Inoni. Wai boi ahoꞌi suriꞌi rorodo beiai raraha mana mena na wetewete. 
MRK.13.27	Me ꞌinau waigu haꞌa-taariraaui enjel aguꞌi ꞌari suriꞌi mwani dora hako naꞌi marewana ꞌanai taragoniraau mai nei na ꞌia God ꞌa bwane ꞌome sigihiraau.”
MRK.13.28	Mia Jisas ꞌa oꞌani roꞌu, “Moisu ꞌadomaꞌiniai fig mai haꞌausuriꞌamou. Naꞌi ꞌoha naꞌo reꞌiai raraanai fig ra taraawaꞌai asuru mana rawa ra pwira, maꞌo ꞌiraraa do madoraa raorao ꞌa gaarangiꞌa. 
MRK.13.29	ꞌA oꞌasi roꞌu. ꞌOha na maho taꞌaꞌi ꞌisi rai toꞌo, mamou ꞌiraraa do ꞌinau gaarangi ahoꞌi maiꞌa. 
MRK.13.30	ꞌInau wai ꞌunua haꞌa-momori tanaꞌamou, mareho ꞌisi rai toꞌo, miraaui sae nara awa naꞌi madoraani ra bwaꞌi mae mau. 
MRK.13.31	I ahoasara mana ano rarui anoro mana haꞌatee aguꞌi rai awa tarau.
MRK.13.32	“Na dangi mana madoraa heꞌua nawai ahoꞌi mai aiꞌa ta sae nai ꞌiraraa. Reiꞌuaa ꞌinau i Garei Inoni miraaui enjel naꞌi aro mameu aiꞌa ꞌiraraa roꞌu. ꞌIa moia Amagu na ꞌiraraa. 
MRK.13.33	Naasi, moi ꞌomeꞌome mamoi haꞌaagau goro, ꞌinia mou aiꞌa ꞌiraraai madoraa na wai ahoꞌi mai. 
MRK.13.34	Na boi ahoꞌi na wai haua, ꞌa ꞌonaai sae na haꞌaagau ꞌanai ꞌaariha ana. Na saesi ꞌa haꞌa-ꞌuꞌuriraaui sae tatauꞌaro anaꞌi ꞌini ꞌomesuriai ruma ana. ꞌA ꞌunuꞌi tanaraaui tauꞌaro narai haaꞌi ma nugaai sae naꞌi maraaruma ꞌanai ꞌomeꞌome goro ꞌiniai madoraa nai ahoꞌi mai. 
MRK.13.35+MRK.13.36	Naasi moi ꞌomeꞌome goro! ꞌInia mou aiꞌa ꞌiraraai madoraa wai boi ahoꞌi ꞌonaai aiꞌa ꞌiraraa adaaui ꞌoha nai boi ahoꞌi anai sae na toꞌoraai ruma. Mou gasi mauru ma moigu ꞌasuꞌa ꞌoha wai boi ahoꞌi. Naꞌi gasi suꞌurahi, maꞌua naꞌi ꞌubutanai rodo, maꞌua naꞌi gasi waꞌaria maꞌua hahoꞌoa. 
MRK.13.37	Taha nau ꞌunua tanaꞌamou ꞌau ꞌunua roꞌu tanaraau hakoi mwani noni. Moi ꞌomeꞌome goro!”
MRK.14.1	Maꞌe rua dangi na mau maraigu haꞌatoꞌoa ꞌe rua rongo. ꞌEtana ꞌanai ꞌadomaꞌi ahoꞌisiai Roho Aharau mana ruanai rongo ra ꞌunua ꞌiniai Rongo ꞌini Bredi nara aiꞌa dorariꞌi beiai draebam.
MRK.14.1	Hoita, ꞌiraau na Naꞌohadaaꞌi Piriisi miraaui Haꞌausuri ꞌanai Ringe anaꞌia Moses, rau siba herehere do neina ꞌiraaui sae rai abui ꞌiraraai madoraa rai daua Jisas ꞌanai haꞌamaesia. 
MRK.14.2	Rau oꞌani, “Gai abui daua suriꞌi dangi nagau haai rongo, ꞌinia ꞌiraau sae ra gasi haꞌatoꞌoa ta haꞌagogoru.”
MRK.14.3	ꞌIa Jisas ꞌa awa naꞌi ꞌomaai Betani naꞌi ruma ana Saemon. ꞌIa Saemon ꞌe sae na adoia gaꞌui daoha ra ꞌunua ꞌiniai lepa. Naꞌi ꞌoha rau ngau, ꞌe urao na siri mai beiai gere huai wai ꞌome goro na honu ꞌini rumu na hori bwara ma siꞌini goro. ꞌA tahangia ma ringisia naꞌi bwauna Jisas.
MRK.14.4	Mana haru taraꞌi sae naꞌi rumasi rau taesuꞌa ꞌanai uraosi marau haꞌatee hairiu oꞌani, “ꞌEi, ꞌa ꞌua na haꞌagataꞌinia ꞌinia i rumusi? 
MRK.14.5	ꞌA gaꞌi raongaꞌinia, mana haꞌa ꞌana ꞌa gaꞌi ꞌaꞌauhiraau ꞌinia i pohara. Na rumusi ra gaꞌi horia ꞌiniai oru ꞌarangi korai haꞌa madara!” Maraugu taraawaꞌa haꞌatee haꞌataꞌaiai uraosi.
MRK.14.6	Mia Jisas ꞌagu oꞌani ꞌiniraau, “Nigaa! ꞌA ꞌua na mou haꞌatee haꞌataꞌaia ꞌinia? ꞌIia ꞌa haua tanaau i here na goro. 
MRK.14.7	ꞌIraaui pohara rai awa tarau moi beiꞌamou, mamoi matai ꞌaꞌauhiraau na moi wou ta madoraa. Me ꞌinau ꞌau bwaꞌi awa tarau beiꞌamou. 
MRK.14.8	Na uraoni ꞌa hauai here na goro tanaau. ꞌA haꞌaagauai abegu ꞌanai ꞌoha rai toringiau. 
MRK.14.9	Wai ꞌunua haꞌa-momori tanaꞌamou: Suriꞌi mwane dora naꞌi marewana narai tarohaꞌinia ei Taroha Goro, rai maaniai taha na haua i uraoni, marai ꞌadomaꞌinia ahoꞌi.”
MRK.14.10	Mia Jiudas Iskariot, ꞌe taꞌi ꞌiniraaui rongoiusuri anaꞌia Jisas, ꞌa ꞌari beiraaui Naꞌohadaaꞌi Piriisi ma ꞌunua do ꞌiia ꞌai ꞌaꞌauhiraau ꞌanai sadoia ta here narai matai daua ꞌinia Jisas. 
MRK.14.11	Naꞌi ꞌoha narau rongoa doꞌai ꞌaꞌauhiraau, rau waꞌewaꞌe diꞌu. Marau duruduru tanaa dorai taharia. Ma naꞌi ꞌohasi, ꞌia Jiudas ꞌa taraawaꞌa sibasiba madoraa goro ꞌanai usuhaꞌinia Jisas tanaraau.
MRK.14.12	Naꞌi dangi tahamora ꞌiniꞌi dangi nara haꞌatoꞌoai Rongo ꞌini Bredi nara aiꞌa dorariꞌi beiai draebam, ra ngahuiꞌi taraꞌi garei siip ꞌanai ꞌadomaꞌi ahoꞌisiai Roho Aharau. Ma naꞌi dangisi, ꞌiraaui rongoiusuri anaꞌia Jisas rau boi songaꞌinia oꞌani, “Naꞌi hei naꞌo rabasia do mei haꞌaagaua iei ngaugoni ꞌanai ꞌadomaꞌi ahoꞌisiai Roho Aharau?”
MRK.14.13	Mia Jisas ꞌagu oꞌani ꞌiniai waira rua ꞌiniꞌi rongoiusuri anaꞌi, “Murui hano ma murui ꞌari naꞌi kae ꞌomaai Jerusalem. Ma naꞌi ꞌoha na murui ataha wou, murugui heisadoi beia ta sae nai suruꞌiai bei wai. Ma naꞌi ꞌoha murui reꞌia, murui suria naꞌi dora nai ꞌari iei. 
MRK.14.14	Naꞌi ꞌoha nai siri naꞌi ruma, murui songaꞌiniai sae na toꞌoraai rumasi. Murui oꞌani, ‘I Haꞌausuri ameeu ꞌa raba ꞌiraraa, na hei ahii nai matai ngau iei beiraaui rongoiusuri anaꞌi ꞌanai ꞌadomaꞌi ahoꞌisiai Roho Aharau?’ 
MRK.14.15	Na sae na toꞌoraai rumasi, ꞌaigu waiꞌamurua taꞌeha ꞌanai ꞌomesiai ahii nara bwane haꞌa-arataraa mana mwani maho ra bwane agau. Naꞌisi na murui haꞌaagauhiꞌi ei mwane mareho.”
MRK.14.16	Miraruai rua rongoiusuri raru ꞌari ma raru ꞌomesia dona mwani maho ra toꞌo ꞌonaai bwane ꞌunua ana Jisas tanararua. Mararu haꞌaagauai ngaugoni ꞌanai ꞌadomaꞌi ahoꞌisiai Roho Aharau naꞌi rumasi. 
MRK.14.17+MRK.14.18	ꞌOha ꞌia Jisas miraaui rongoiusuri anaꞌi rau ngau goni naꞌi suꞌurahisi, ꞌia Jisas ꞌa oꞌani ꞌiniraau, “ꞌInau wai ꞌunua haꞌa-momori tanaꞌamou: ꞌE taꞌi abe ꞌiniꞌamou namou ngau beiau ꞌini, nai usuhaꞌiniau tanaraaui maerongagu.” 
MRK.14.19	ꞌOha na ꞌia Jisas ꞌa ꞌunua oꞌasi, ꞌiraaui rongoiusuri rau arunga taꞌaa. ꞌE nei ma oꞌani ꞌinia Jisas, “ꞌA ꞌua? ꞌO ꞌadomaꞌinia do ꞌinau gasi?”
MRK.14.20	Mia Jisas ꞌa aramiraau oꞌani, “ꞌE abe ꞌiniꞌamou moi, ꞌia moꞌo miri taꞌi tohaꞌiniai dorai bredi naꞌi taꞌi raboꞌoni. 
MRK.14.21	Haꞌamomori. ꞌInau i Garei Inoni, wai mae ꞌonaai haꞌarangasia ada naꞌi Usu-usu Maea. Maꞌata, haꞌarohaia diꞌu a moꞌo nai usuhaꞌiniau tanaraaui maerongagu! ꞌA gaꞌi goro tanaa ꞌonaa ꞌa gaꞌi bwaꞌi huta!”
MRK.14.22	Naꞌi ꞌoha na rau ngau, ꞌia Jisas ꞌa dauai huai bredi. ꞌA haꞌatee haꞌagorohia God ꞌinia ma uubia. ꞌA haua tanaraaui rongoiusuri anaꞌi ma oꞌani, “Naani abegu. Moi daua mamoi ngaua.”
MRK.14.23	Mia Jisas ꞌa dauai panikeni waen. ꞌA haꞌatee haꞌagorohia God ꞌinia ma haua tanaraaui rongoiusuri anaꞌi ma oꞌani, “Moi gonohia.” Miraau hako rau gono.
MRK.14.24	Maagu oꞌani roꞌu ꞌiniraau, “Naani ꞌabugu ꞌanai haꞌa-ꞌoꞌoriai duruduru haoru ana God. ꞌAi ahe ꞌiniraaui mwani noni rago. 
MRK.14.25	Nau wai ꞌunua haꞌa-momori tanaꞌamou: ꞌAugu bwaꞌi gonohiaꞌa roꞌu ta waen tari ꞌoha wai gonohiai waen haoru naꞌi dora ni heimarungi ana God.”
MRK.14.26	Miraau suruꞌiai gana marau huraꞌa ꞌanai hungahungai ꞌOliv.
MRK.14.27	Mia Jisas ꞌa oꞌani ꞌiniraaui rongoiusuri anaꞌi, “ꞌIꞌamou hako moi nugasiau mamoi hora baaniau. ꞌAi ꞌonaai ꞌunua ada naꞌi Usu-usu Maea oꞌani,
MRK.14.27	‘ꞌIa God ꞌai haꞌamaesiai ꞌomesuri siip,
MRK.14.27	miraaui siip rai ꞌadarara!’
MRK.14.28	Maꞌata naꞌi ꞌoha wai surutaꞌe ahoꞌi, wai ꞌari naꞌi naꞌo ꞌiniꞌamou naꞌi Galili. Naꞌi ꞌisi nagaigui heitoꞌoi ei.”
MRK.14.29	ꞌIa Pita ꞌagu haꞌatee raha oꞌani, “Reiꞌuaa na ꞌiraau rongoiusuri amuꞌisi rai nugasiꞌo, me ꞌinau ꞌau bwaꞌi moeꞌa!”
MRK.14.30	Mia Jisas ꞌa aramia oꞌani, “Pita, wai ꞌunua tanaꞌo haꞌa-momori: Deꞌeni rodo i kua ꞌa bwaꞌi tataraoke haꞌarua mau, miꞌoe ꞌoi bwani tohe haꞌa-oru doꞌo aiꞌa mataiau.”
MRK.14.31	Mia Pita ꞌa tohe baabau ma oꞌani, “ꞌInau, reiꞌuaa nawai mae beiꞌo, mau bwaꞌi ꞌunua moeꞌa doꞌau aiꞌa mataiꞌo!” Miraau hakoi rongoiusuri rau haꞌatee oꞌasi roꞌu.
MRK.14.32	ꞌIa Jisas mana rongoiusuri anaꞌi rau taha naꞌi dora nara ꞌunua ꞌiniai Getsemanii, maagu oꞌani ꞌiniraau, “Moi heinagu mamasi ꞌini ꞌoha wai haꞌarahesi.” 
MRK.14.33	Ma waia Pita, Jems mea Jon. Naꞌi ꞌohasi ꞌia Jisas ꞌa arunga taꞌaa mana ꞌadomaꞌina ꞌa kuhi, 
MRK.14.34	maagu oꞌani ꞌiniraaui waira orusi, “Na ahutotou nau haa ꞌa raha diꞌu, mau gaarangi maesia. Moi awa naꞌi ꞌini mamoi rarai beiau.”
MRK.14.35+MRK.14.36	Ma gere sara wou baaniraau ma topiraꞌi ruru aurui ano ma haꞌarahesi, “Ama, ꞌonaa ꞌai mwadaꞌu, maꞌai abui toꞌo oꞌasi tanaau! Mama, beiꞌo aiꞌa maho nai bwara tanaꞌo, ꞌoi abui wateau ꞌanai siri naꞌi rongomaataꞌini. Maꞌata ꞌai abui suriai heiꞌirisigu, me ꞌai suriai heiꞌirisimu.”
MRK.14.37	ꞌA ahoꞌi mai ma reꞌiraaui waira oru, rau poru mauru moi. Mia Jisas ꞌa oꞌani ꞌinia Pita, “Saemon, iꞌoe ꞌo mauru moi? ꞌO bwaꞌi gere matai rarai beiau suria ta taꞌi ꞌaoa moi? 
MRK.14.38	Moi rarai mamoi haꞌarahesi neina moi abui ahoda naꞌi ꞌoha moi siri naꞌi heiohongi. Ra wetewete i ꞌadomaꞌimooꞌi ꞌanai haꞌisuriꞌi maho ra odo-odo, mana abemooꞌi naragu maemaeꞌa.”
MRK.14.39	Mia Jisas ꞌa ahoꞌi ꞌari ma haa roꞌu mau i taꞌi haꞌarahesi. 
MRK.14.40	ꞌOha na ahoꞌi roꞌu ma reꞌiraaui waira oru rau poru mauru moi. Ni maadaaꞌi ra hihiꞌa diꞌu ꞌiniai mamauruꞌa. ꞌA haꞌarairaau ma kakui ahudaau ꞌiniai taha rai ꞌunua tanaa.
MRK.14.41	ꞌIa Jisas ꞌa ahoꞌi ꞌari roꞌu ꞌini haꞌarahesi ma naꞌi ꞌoha na boi ahoꞌi beiraau, ꞌa oꞌani ꞌiniraau, “Mou mauru mamou mamaro mau? ꞌA goroꞌa gaꞌu! Na madoraa na rai usuhaꞌiniau i Garei Inoni tanaraaui noni taꞌaꞌi, naaniꞌa! 
MRK.14.42	ꞌOme, ꞌia moꞌo nai usuhaꞌiniau tanaraaui maerongagu ꞌa boiꞌa. Moi ura araꞌa magai ꞌari beiraau.”
MRK.14.43	ꞌOha na ꞌia Jisas ꞌa ha-hadahada mau, ꞌia Jiudas, ꞌe taꞌi ꞌiniraaui rongoiusuri anaꞌia Jisas, ꞌa taha mai beiai ruruhai sae. Ra waaꞌi mai naihi mana hasiꞌei ꞌanai heingahu. ꞌIraaui Naꞌohadaaꞌi Piriisi mana Haꞌausuri ꞌanai Ringe anaꞌia Moses ma taraꞌi saemaua roꞌu ra haꞌa-taariraau mai. 
MRK.14.44	Mia Jiudas ꞌa bwane hauai haꞌa-aratara tanaraau oꞌani, “ꞌIa moꞌo nawai ngoonia, naasi na moi dau haꞌagorohia mamoi waia.”
MRK.14.45	Naasi, mia Jiudas ꞌa ꞌari odo-odo beia Jisas ma haꞌatee oꞌani tanaa, “Haꞌausuri” ma ngoonia. 
MRK.14.46	Miraaugu daua ꞌanai waia. 
MRK.14.47	Ma naꞌi ꞌohasi, ꞌe taꞌi ꞌiniraaui rongoiusuri na awa gaarangiraau, ꞌa rahiai naihi ana ma taba taahiai karinganai sae tatauꞌaro anai Naꞌohadaaui Piriisi. 
MRK.14.48	Mia Jisas ꞌa haꞌatee oꞌani tanaraau, “ꞌA ꞌua? Mou ꞌadomaꞌinia do ꞌinau ꞌe sae hehere taꞌaa na mou boi ꞌinia beiꞌi naihi mana hasiꞌei ꞌanai heingahu ꞌanai dauau? 
MRK.14.49	ꞌA ꞌua namou aiꞌa bwani dauau ꞌinia naꞌi Ruma Maea ana God? ꞌAdo dangi naꞌi ꞌisiꞌa nau haꞌausuri naꞌiei. Maꞌata, mareho namougu hauanisi, ꞌe haꞌatoꞌoa moi mareho nara bwane usua ꞌiniau naꞌi Usu-usu Maea! Naia na mou boi dauau oꞌani ꞌiniani.”
MRK.14.50	Miraaui rongoiusuri rau nugasiaꞌa Jisas marau hora hako baania.
MRK.14.51	Maꞌe sae haoru, na suria Jisas. ꞌIia ꞌa hoꞌowaꞌa ꞌiniai tahangai bwana mamae. Mana ꞌoha rau bonasiai daua, 
MRK.14.52	ꞌa ahodai bwana ana ma hora haꞌi waꞌaroko.
MRK.14.53	Marau waia Jisas ꞌari naꞌi ruma anai Naꞌohadaaui Piriisi. Miraaui Naꞌohadaaꞌi Piriisi miraaui Haꞌausuri ꞌanai Ringe anaꞌia Moses ma taraꞌi saemaua roꞌu na rau awa naꞌi Kansol, rau goni mai hako naꞌi dorasi. 
MRK.14.54	Mia Pita ꞌa haisuri haꞌatau moi. ꞌA siri naꞌi raronai dora aꞌora naꞌi maanai rumasi ma heinagu naꞌi bobonai ꞌeu. ꞌA waariꞌu beiraaui sae heheiꞌoi nara ꞌomesuriai Ruma Maea ana God.
MRK.14.55	Hoita, naꞌi raronai ruma, ꞌiraaui Naꞌohadaaꞌi Piriisi miraaui haru saemaua narau awa roꞌu naꞌi Kansol ra bonasia do rai sadoia ta mamaani ꞌanai subunia ꞌinia Jisas marai hiiri haꞌamaesia ꞌinia. Miraau aiꞌa sadoia ta maho ꞌanai haꞌahunia ꞌinia. 
MRK.14.56	ꞌInia, reiꞌuaa nara ragoi nei ra haaꞌi mamaani pwariꞌi ꞌana Jisas, me ni mamaani adaaꞌi ra aiꞌa taꞌisada. 
MRK.14.57	Ra ura araꞌa roꞌu taraꞌi nei ma ra haua roꞌu i pwariꞌi. Rau oꞌani, 
MRK.14.58	“ꞌIꞌameu meu rongoa do ꞌai kaiai Ruma Maea ana God ꞌiraaui sae rau tauꞌaronasi. Ma ꞌunua do ꞌai haꞌa-urasia ahoꞌi ta nei haoru naꞌi moi oru dangi, ꞌe nei na bwaꞌi sae nai matai tauꞌarona!” 
MRK.14.59	Maꞌata na mamaani adaaꞌi ra heꞌeteꞌi hairiu mau.
MRK.14.60	Mana Naꞌohadaaui Piriisi ꞌa ura araꞌa naꞌi maadaaui sae ꞌisi, ma haꞌatee oꞌani tanaa Jisas, “ꞌA ꞌua? ꞌO bwaꞌi haua ta heiarami ꞌiniꞌi mareho ra haꞌahuniꞌo ꞌiniꞌisi?”
MRK.14.61	ꞌIa Jisas ꞌa papaku ma aiꞌa ꞌunua ta taꞌi haꞌatee. Mana Naꞌohadaaꞌi Piriisi ꞌa songaꞌinia oꞌani roꞌu, “ꞌA ꞌua? Iꞌoe naasi Haꞌatahi, garena God?” 
MRK.14.62	Jisas ꞌa aramia oꞌani, “ꞌIo. ꞌInau! ꞌInau, na Garei Inoni, moi reꞌiau mau, ꞌoha wai heinagu naꞌi dora ororiu naꞌi aba odona God
MRK.14.63	Mana Naꞌohadaaui Piriisi ꞌa karia i toꞌoni ana haaria ꞌanai haꞌataꞌiniai ꞌadoꞌadona doni mareho na haua Jisas ꞌa taꞌaa diꞌu. Ma oꞌani, “Gaugu bwaꞌi sibaniaꞌa roꞌu ta sae ꞌanai haꞌahunia ꞌinia ta maho roꞌu. 
MRK.14.64	Naia mou rongoaꞌa haarimoousi, ꞌa haꞌatee haꞌataꞌaia God! Mou ꞌadomaꞌi heꞌua?”
MRK.14.64	Marau aramia oꞌani, “ꞌA arari do rai haꞌamaesia!” 
MRK.14.65	Maraugu ngisuai abena, ma taraꞌi nei rau bibii bwarasiai maana marau rubuꞌia ꞌiniꞌi rimadaaꞌi marau haꞌatee oꞌani, “ꞌOi ꞌunua tanaꞌameu moꞌo na rubuꞌiꞌosi! ꞌInia iꞌoe ꞌe rarabea, nita?” Ma naꞌi ꞌohasi na sae heheiꞌoi nara ꞌomesuriai Ruma Maea ana God rau waia marau hidaria roꞌu.
MRK.14.66	Naꞌi mau ꞌoha ra hiiria Jisas, ꞌia Pita ꞌa heinagu mau naꞌi dora aꞌora naꞌi maanai ruma. Naꞌi ꞌohasi ꞌe gere urao na tauꞌaro tanaai Naꞌohadaaui Piriisi ꞌa boi. 
MRK.14.67	ꞌOha na ꞌomesiai wawaariꞌu ana Pita naꞌi ꞌeu, ꞌa wana wetewete ꞌinia ma oꞌani, “Iꞌoe roꞌusi beia Jisas ni Nasaret!”
MRK.14.68	Me ꞌiia ꞌa oꞌani ꞌinia, “ꞌO pwariꞌi na! Nau aiꞌa ꞌiraraai maho naꞌo ꞌunuasi!” Mia Pita ꞌa surutaꞌe ma gere huraꞌa wou naꞌi maanai bara, mana kua ꞌa tataraoke.
MRK.14.69	Mana gere uraosi ꞌa ꞌomesia roꞌua Pita, ma haꞌatee oꞌani tanaraaui sae rau awa ꞌisi, ꞌa oꞌani, “ꞌE taꞌi abe ꞌiniraau roꞌu naasi!” 
MRK.14.70	Mia Pita ꞌa oꞌani roꞌu, “Aiꞌa, ꞌinau aiꞌa!”
MRK.14.70	ꞌA aiꞌa orea miraaui sae rau ura naꞌisi rau oꞌani roꞌu ꞌinia Pita, “Haꞌamomori, iꞌoe ꞌe taꞌi roꞌu ꞌiniraau. Meu ꞌiraraa do iꞌoe ꞌe sae ni Galili roꞌu.”
MRK.14.71	ꞌIa Pita ꞌa tohe baabau ꞌa oꞌani, “Haꞌamomori beia God! ꞌInau aiꞌa ꞌiraraa mora a moꞌo namou ꞌunuasi! ꞌOnaa wai pwariꞌi ꞌia God ꞌai haꞌa-mamaꞌaiau!”
MRK.14.72	Naꞌi mau madoraasi mana kua ꞌa ruanaꞌai tataraoke. Mia Pita ꞌagu ꞌadomaꞌi ahoꞌisiꞌi haꞌatee na ꞌunuꞌi a Jisas tanaa, ꞌa oꞌani, “Na kua ꞌa bwaꞌi tataraoke haꞌarua mau, maꞌoi ꞌunua haꞌa-oruꞌa do ꞌo aiꞌa ꞌiraraau.” ꞌA ꞌadomaꞌi ahoꞌisia magu angi.
MRK.15.1	Naꞌi mau hahoꞌoa taꞌaa, ꞌiraaui saemaua naꞌi Kansol rau goni ahoꞌi hako marau hauai taꞌi ꞌadoꞌado ꞌiniai here rai haa ꞌana Jisas. Naasi marau hoꞌosiꞌi rimana Jisas marau waia ꞌari tanaa Paelat, na Primia ꞌanai Provens. 
MRK.15.2	Mia Paelat ꞌa songaꞌinia Jisas oꞌani, “ꞌA ꞌua? Iꞌoe naasi mwaeraha adaaui Jiu?”
MRK.15.2	Jisas ꞌa aramia oꞌani, “Naia naꞌo ꞌunuasi.”
MRK.15.3	Miraaui Naꞌohadaaꞌi Piriisi rau subunia ꞌiniꞌi mwani maho taꞌaꞌi. 
MRK.15.4	Naasi mia Paelat ꞌa songaꞌinia ahoꞌi roꞌua Jisas, ꞌa oꞌani “ꞌO rongoꞌi maho rau subuniꞌo ꞌiniꞌisi? ꞌA ꞌua? ꞌA bwaꞌi maho naꞌoi ꞌunua?”
MRK.15.5	Mia Jisas ꞌagu aiꞌa ꞌunuaꞌa ta taꞌi haꞌatee mia Paelat ꞌa heimwaotaꞌi diꞌu.
MRK.15.6	ꞌAdo harisi, ꞌoha ꞌiraaui Jiu ra haꞌatoꞌoai rongo ꞌanai ꞌadomaꞌi ahoꞌisiai Roho Aharau, ꞌia Paelat ꞌa matai haꞌawatea tanaraau ta sae narai ꞌirisia maꞌai haꞌahuraꞌahia baaniai rumanihoꞌo. 
MRK.15.7	Hoita, naꞌi madoraa narau hiiria Jisas, raꞌi sae nara awa naꞌi rumanihoꞌo, ꞌinia rau ngahu haꞌamaesiꞌi sae naꞌi madoraa na rau bonasia haꞌahakoai heimarungi adaaui Rom. Maꞌe taꞌi ꞌiniraau naasia Barabas. 
MRK.15.8	Miraaui Jiu rau boi ꞌanai haꞌangonia Paelat doꞌai ruhasia ta sae ꞌonaai bwane hahaua ana. 
MRK.15.9	Mia Paelat ꞌa oꞌani ꞌiniraau, “ꞌA ꞌua? Mou ꞌirisia dowai ruhasiai mwaeraha amooui Jiu?” 
MRK.15.10	ꞌIa Paelat ꞌa haꞌatee oꞌasi suria ꞌa bwane ꞌiraraa do ꞌiraaui Naꞌohadaaꞌi Piriisi rau waia maia Jisas suria rau kakawa ꞌomesia ꞌiniai rago anai sae nara taꞌahia.
MRK.15.11	Miraaui Naꞌohadaaꞌi Piriisi rau haꞌangoniraau wetewete inoni dorai ꞌunua tanaa Paelat ꞌanai ruhasia Barabas, ꞌia Jisas ꞌai abu. 
MRK.15.12	Mia Paelat ꞌa songaꞌiniraau hakoi noni oꞌani, “Mawai haꞌaheꞌuaa moꞌo na mou ꞌunuasi do ꞌiia ꞌe mwaeraha amooui Jiu?”
MRK.15.13	Marau awara oꞌani, “Rabu ahitaꞌinia naꞌi dadaahoro!”
MRK.15.14	Mia Paelat ꞌa songaꞌiniraau oꞌani, “ꞌIniai ꞌuaana? ꞌE ꞌino heꞌua na haa?”
MRK.15.14	Marau awara raha roꞌu oꞌani, “Rabu ahitaꞌinia naꞌi dadaahoro!”
MRK.15.15	Mia Paelat ꞌa ruhasia Barabas, suria ꞌa rabasia do ꞌai aroi ahudaaꞌi. Ma ꞌunua tanaraaui sae heheiꞌoi anaꞌi dorai rohoa Jisas ꞌiniai hasiwaro baabau marai waia huraꞌa ꞌanai rabua naꞌi dadaahoro.
MRK.15.16	Miraaui heheiꞌoi rau waia Jisas siri naꞌi kae ruma raha ana Paelat. Marau ꞌunuraau roꞌu hako mai sae heheiꞌoi naꞌi ruruha adaau. 
MRK.15.17	Marau haꞌatoꞌonia Jisas ꞌonaai mwaeraha ꞌiniai toꞌoni tewa wangawanga. Marau nugaa naꞌi bwauna i hihiiri bwau nara haa ꞌiniai waroraraki. 
MRK.15.18	Marau haꞌatotooa, rau oꞌani, “Haꞌaasaai mwaeraha adaaui Jiu!” 
MRK.15.19	Rau rubuꞌiai bwauna ꞌiniai hasiꞌei, rau ngisuai abena marau topiraꞌi ruru tanaa do rau haꞌahoua. 
MRK.15.20	Naꞌi ꞌoha rau haꞌadaꞌadaꞌa hako ꞌinia rau rahia ahoꞌi toꞌoni wangawanga narau haꞌatoꞌonia ꞌinia marau haꞌatoꞌonia ahoꞌi ꞌiniai toꞌoni ana maraugu waia ꞌari ꞌanai rabua naꞌi dadaahoro.
MRK.15.21	ꞌOha rau ꞌari wou suriai tara naꞌi Jerusalem, rau heisadoi beiai sae na atana ꞌia Saemon. ꞌIia ꞌe sae ni ꞌomaai Saerin me ꞌiiasi ꞌe amana Aleksanda mea Rufas. ꞌAgu boi baaniai dora na gere haꞌatau baaniai ꞌomaasi ma riutaha mai roꞌu naꞌi tarasi. ꞌIraau heheiꞌoi rau haꞌa-ꞌusuꞌusua do ꞌai suruꞌiai dadaahoro baania Jisas. 
MRK.15.22	Rau waia Jisas ꞌari naꞌi dora ra ꞌunua ꞌiniai Golgota mana ꞌadoꞌado ꞌana, “ꞌE Dora ni Korai Bwau Sae.” 
MRK.15.23	Marau haua tanaai waen ra doraria ꞌiniai merisini na ra ꞌunua ꞌinia “myrrh” ꞌanai haꞌamaadidiꞌi dora ra maataꞌi. Mia Jisas ꞌa aiꞌa raba gonohia. 
MRK.15.24	Miraaui sae heheiꞌoi rau rabu ahitaꞌinia Jisas naꞌi dadaahoro. Rau gaasi haꞌara ꞌanai sadoia tei ꞌiniraau nai toꞌoraꞌi toꞌoni anaꞌi. 
MRK.15.25	Manaꞌi madoraa ꞌonaai angi siwa naꞌi hahoꞌoa na rau rabu ahitaꞌinia Jisas naꞌi dadaahoro. 
MRK.15.26	Mara usuai usu-usu naꞌi baba mara nugaa naꞌi bwaunai dadaahoro ꞌanai haꞌataꞌiniai taha na haꞌatariꞌaa. Rau usua oꞌani,
MRK.15.27	Maꞌe waira rua sae beriberi narau rabu ahitaꞌinirarua roꞌu suriꞌi dadaahoro. Ta nei naꞌi aba odo ꞌinia Jisas ma ta nei naꞌi aba maha. 
MRK.15.28	ꞌA toꞌo oꞌasi do ꞌai toꞌo haꞌa-momori taha na ra usua naꞌi Usu-usu Maea, “ꞌIraaui sae ra ꞌunua do ꞌiia ꞌe taꞌi abe ꞌiniraaui sae hehere taꞌaa.”
MRK.15.29	Miraaui sae ra taha horo ꞌisi rau haꞌatee haꞌataꞌaia, rau arabwau ꞌini haꞌatotooa marau oꞌani, “Mmm naasi, iꞌoe naꞌo ꞌunua ani doꞌoi kaiai Ruma Maea ana God maꞌoi matai haꞌa-urasia ahoꞌi naꞌi raronai oru dangi. 
MRK.15.30	ꞌOnaa ꞌo toꞌo mena oꞌasi, ꞌo gaꞌi haꞌatahiꞌo haariꞌo ma ꞌoi dio mai baaniai dadaahorosi.”
MRK.15.31	ꞌIraau roꞌu na Haꞌausuri ꞌanai Ringe anaꞌia Moses miraau Naꞌohadaaꞌi Piriisi rau haikou ꞌinia. Rau haꞌatee hairiu oꞌani, “Sae heꞌeteꞌi ꞌa matai haꞌatahiꞌi, me ꞌiia ꞌa bwaꞌi matai haꞌatahia haaria. 
MRK.15.32	ꞌA ꞌua? Naia naasi Haꞌatahi, mwaeraha adaaui Jiu? ꞌOnaa gai ꞌomesiai dio mai ana baaniai dadaahoro ma gaigu hinihiniꞌi haꞌatee anaꞌi.”
MRK.15.32	Mana waira rua ra rabu ahitaꞌiniꞌararua beia Jisas, raru haꞌatee haꞌataꞌaia roꞌu.
MRK.15.33	Ma naꞌi angi taꞌi tangahuru mana rua naꞌi dangisi, ꞌa kuhi bwarasiai kantri hako tari naꞌi angi oru. 
MRK.15.34	Naꞌi angi oru abaidangi ꞌia Jisas ꞌa totoro oꞌani naꞌi haꞌatee ana, “ꞌElai, ꞌElai, lama sabaktani?” Na ꞌadoꞌado ꞌanai haꞌateesi, ꞌa oꞌani, “God agua! God agua! ꞌIni ꞌuaana naꞌo gagataꞌiniau ꞌinia?”
MRK.15.35	Ma taraꞌi nei nara ura gaarangi, rau rongoai awara oꞌasi ana marau oꞌani, “ꞌEi, ꞌa kukua Elaija.” 
MRK.15.36	Ma ꞌeba i taꞌi sae ma dauai mareho na matai omiꞌi wai, ma haꞌahonua ꞌiniai waen mahai. ꞌA nugaa naꞌi hasiꞌei ma tarangaꞌinia araꞌa tanaa Jisas do ꞌai gonohia. Mana saesi ꞌa oꞌani, “Gai ꞌomeꞌome gaꞌu ꞌonaa na ꞌia Elaija ꞌai boi ꞌanai haꞌadiohia baaniai dadaahoro.”
MRK.15.37	Mia Jisas ꞌa totoro magu mae.
MRK.15.38	Mana bwana ubu-ubuꞌa nara rohe bwarasia ꞌiniai dora maea naꞌi Ruma Maea ana God, ꞌa maakari heihoa, taraawaꞌa bo taꞌeha ma dio.
MRK.15.39	Naꞌi ꞌohasi ꞌe naꞌotara adaaui sae heheiꞌoi na ura naꞌi maanai dadaahoro ana Jisas. Mana ꞌoha na reꞌiai mae na haua, ꞌagu haꞌatee oꞌani, “Haꞌamomori, ꞌia moꞌoni huunai garena God!”
MRK.15.40+MRK.15.41	Ma taraꞌi urao ra suria Jisas araꞌa mai naꞌi Jerusalem. Rau awa gere haꞌatau moi baaniai dadaahoro maraugu wanawana ꞌari. Taraꞌi nei beiraau, ꞌira a Meri ni Magdala, ꞌia Salome, mea Meri inana gere Jems mea Joses. Waira orusi rau bwane suria mau mai a Jisas ꞌanai ꞌaꞌauhia naꞌi madoraa na tatariori naꞌi Galili.
MRK.15.42	Ma ꞌari wou ꞌanai suꞌurahiꞌa mana dangi ni mamaro ꞌa gaarangi. Miraau na Jiu rau haꞌaagau ꞌanai dangi hauasa adaausi. 
MRK.15.43	Naasi maꞌe sae na atana ꞌia Josep ni ꞌArimatea, ꞌa taha beia Paelat. ꞌIiasi ꞌe taꞌi sae naꞌi Kansol na rau hiiriasi a Jisas. Me ꞌiia ꞌe sae nara haꞌahoua. ꞌIia ꞌa toꞌoraai ꞌadomaꞌi heitotori ꞌiniai madoraa na ꞌia God ꞌai marungiraaui inoni anaꞌi. Ma reiꞌuaa na mamaaꞌu, me ꞌiia ꞌa taha beia Paelat ma oꞌani ꞌinia, “Mwaeraha, ꞌinau ꞌau raba rahia dioi abena Jisas baaniai dadaahoro. ꞌA ꞌua? ꞌA goro moi?” 
MRK.15.44	Mia Paelat ꞌa oꞌani, “ꞌA ꞌua? ꞌIa Jisas ꞌa maeꞌa?” Ma soiai bwauodo adaaui sae heheiꞌoi na reꞌiai mae ana Jisas ma songaꞌinia. 
MRK.15.45	Naꞌi ꞌoha na sae heheiꞌoisi ꞌa ꞌunua tanaa doꞌia Jisas ꞌa maeꞌa, ꞌia Paelat ꞌagu haꞌawatea Josep ꞌanai rahia dioi abena Jisas baaniai dadaahoro. 
MRK.15.46	Mia Josep ꞌa horiai bwana mamaahui, ma rahia dioi abena Jisas. Naasi ꞌa hoꞌua ꞌiniai bwana, magu aoraa naꞌi wabwa ra ꞌeria naꞌi abenai kae hau. Naasi mara hugesia roꞌu wou i kae hau bwarasiai maanai wabwasi. 
MRK.15.47	Ma naꞌi ꞌohasi, ꞌia Meri ni Magdala mea Meri inana Joses raru awa roꞌu ꞌisi ma raru reꞌiai dora na ra aoraa naꞌiei abena Jisas.
MRK.16.1	Murinai dangi ni mamarosi, ꞌia Meri ni Magdala, ꞌia Salome mea Meri inana Jems rau ꞌari horiꞌi waiwai nara dorariꞌi ꞌiniai hasiꞌei sisiꞌini ꞌanai nugaꞌi naꞌi abena Jisas. 
MRK.16.2	Manaꞌi waꞌaria naꞌi dangi sade, naꞌi ꞌoha na sina ꞌagu taraawaꞌa araꞌa, rau ꞌari naꞌi wabwa nara aoraa ieia Jisas. 
MRK.16.3	Naꞌi ꞌoha narau ꞌaꞌari wou mau, rau heisosongaꞌi hairiu oꞌani, “ꞌIa tei nai ꞌaꞌauhigaau ꞌanai hugesiai hau baaniai maanai wabwa?” 
MRK.16.4	Naꞌi ꞌoha naraugu ataha wou naꞌi dorasi, rau ꞌomesia doni kae hau raha diꞌusi ra bwane hugesiaꞌa. 
MRK.16.5	Naꞌi ꞌoha naraugu siri wou naꞌi wabwa, rau reꞌiai sae na heinagu naꞌi aba odo. Mana saesi ꞌe sae haoru na toꞌoni ꞌiniai toꞌoni mamaahui. Miraau kae mamaaꞌu diꞌu.
MRK.16.6	Mana saesi ꞌa oꞌani ꞌiniraau, “Moi abu mamaaꞌu! ꞌAu ꞌiraraa mou ꞌome ꞌinia Jisas ni Nasaret nara rabua naꞌi dadaahoro. ꞌAgu aiꞌa awaꞌa ꞌini, ꞌinia ꞌia God ꞌa haꞌa-surutaꞌea ahoꞌi baaniai mae. ꞌOme! Naani dora ra aoraa iei abena. 
MRK.16.7	Moi ahoꞌi ꞌari mamoi maania tanaa Pita miraaui haru taraꞌi rongoiusuri roꞌu oꞌani, ‘ꞌIa Jisas ꞌai naꞌo ꞌari Galili ꞌiniꞌamou ma moigui sadoia naꞌiei ꞌonaai bwane ꞌunua ana tanaꞌamou.’ ”
MRK.16.8	ꞌOha rau huraꞌa baaniai wabwa, rau hora haꞌi ꞌidiꞌidi ꞌiniai mamaaꞌu. Rau aiꞌa maania roꞌu tanaa ta nei, ꞌinia rau mamaaꞌu diꞌu.
MRK.16.9	Naꞌi hahoꞌoa naꞌi dangi sadesi, ꞌoha ꞌia Jisas ꞌa surutaꞌe ahoꞌi baaniai mae, ꞌa haꞌataꞌi tanaa Meri ni Magdala naꞌi naꞌo, i urao na ꞌia Jisas ꞌa taariai biu adaro baania ani. 
MRK.16.10	ꞌIa Meri ꞌa ꞌari beiraaui sae haguhagu goro anaꞌia Jisas, na rau ahutotou marau angi. ꞌA maania tanaraaui haꞌataꞌi ana Jisas tanaa. 
MRK.16.11	Ma naꞌi ꞌoha rau rongoa do ꞌia Meri ꞌa reꞌia Jisas, do ꞌa surutaꞌe ahoꞌi baaniai mae, rau aiꞌa hinihinia.
MRK.16.12	ꞌE taꞌi ꞌoha roꞌu ꞌia Jisas ꞌa haꞌataꞌi tanaai rua rongoiusuri ꞌoha raru bwabwahe haꞌatau baaniai ꞌomaa. Naꞌi ꞌohasi raru aiꞌa ꞌome ꞌiraraa Jisas ꞌinia na ꞌomehana ꞌa orisi. 
MRK.16.13	ꞌOha raru ahoꞌi mai, raru maania tanaraaui taraꞌi rongoiusuri roꞌu, me ꞌiraau aiꞌa hinihinirarua roꞌu.
MRK.16.14	Ma haꞌataꞌi haꞌahako tanaraaui taꞌi tangahuru mana waira taꞌi rongoiusuri ana naꞌi ꞌoha rau ngau goni. Ma haꞌatee wetewete tanaraau ꞌinia ra baabaui tahingadaaꞌi. ꞌInia rau aiꞌa hinihiniꞌi mamaani adaaꞌi sae na ra reꞌia Jisas do ꞌa tahi ahoꞌi. 
MRK.16.15	Miagu oꞌani roꞌu ꞌiniraau, “Moi huraꞌa suriꞌi mwane dora naꞌi marewana, mamoi tarohaꞌinia huraꞌai Taroha Goro tanarai mwani noni hako. 
MRK.16.16	ꞌIatei nai hinihiniai Taroha Goro maai bwareomaea, ꞌai toꞌoraai tahi tarau beia God. Mana nei na bwaꞌi hinihini, ꞌia God ꞌai hiiri haꞌa-mamaꞌaia marai gaasia naꞌi dora ni rongomaataꞌi. 
MRK.16.17	ꞌIrai sae ra hinihini, ꞌia God ꞌai haua tanaraaui mena ꞌanai hauꞌi mwani haꞌabuꞌoahu. Ma rai taariꞌi adaro ꞌiniai atagu, marai matai haꞌatee ꞌiniꞌi mwani haꞌatee heꞌeteꞌi hairiu na ra aiꞌa ꞌiraraꞌi mau. 
MRK.16.18	Reiꞌuaa rai daaꞌi mwaa taꞌaꞌi maꞌua gonohiꞌi maho mamaesiꞌi ma ra bwaꞌi maesiꞌi. Ma rai nugaꞌi rimadaaꞌi naꞌi hungadi sae daoha marai goro ahoꞌi.”
MRK.16.19	ꞌOha ꞌia Jisas ꞌa maaniꞌi hako tanaraaui rongoiusuri mareho ꞌisi, mia God ꞌa waiaꞌa araꞌai aro ma heinagu naꞌi aba odona God. 
MRK.16.20	Miraaui rongoiusuri anaꞌi rau huraꞌa suriꞌi mwani ꞌomaa ꞌanai tarohaꞌiniai Taroha Goro. Mia Araha ꞌa awa beiraau ꞌanai ꞌaꞌauhiraau. Rau hauꞌi mwani haꞌabuꞌoahu ꞌiniai mena ana, ma naasi ꞌa haꞌataꞌinia doni mareho narau tarohaꞌiniꞌi ra haꞌa-momori.
LUK.1.1	Tanaꞌo Tiofilas:
LUK.1.1	ꞌA ragoi nei ra bwane usuꞌi mamaani ꞌiniꞌi mwane maho na hauꞌia Jisas naꞌi madoraa na awa beiꞌameu. 
LUK.1.2	Mana mareho narau usu-usu ꞌabaiꞌi, raꞌi mareho nameu bwane rongoꞌi beiraaui nei narau wanaraꞌi maa ꞌiniꞌi. ꞌIraau naasi inoni tatauꞌaro anaꞌia God narau maania huraꞌa i tarohasi tanaraaui inoni. 
LUK.1.3	Hoita, suria ꞌinau roꞌu naasi taꞌi abe nau bonasiai siba haꞌagorohia roꞌu i mamaani ꞌinia Jisas mau mai naꞌi taraawaꞌana, ꞌinau nau raba usua roꞌu ta buka tanaꞌo. Mwanemaua Tiofilas, ꞌau haua oꞌasi 
LUK.1.4	do neina ꞌoi ꞌirara haꞌagorohia doni mareho nara haꞌausuriꞌo ꞌiniꞌi raꞌi mareho haꞌa-momori.
LUK.1.5	Naꞌi ꞌoha ꞌia Herod ꞌa mwaeraha naꞌi Jiudea, ꞌe Piriisi na atana ꞌia Sakaraea na awa roꞌu naꞌi madoraasi. ꞌIia ꞌe taꞌi ꞌiniraaui ruruhai Piriisi nara ꞌunuraau ꞌiniai Abaeja. Mana urao ana Sakaraea ꞌia Elisabet. ꞌIa Elisabet ꞌe urao baaniai burungana Eron. Mia Eron ꞌe ꞌetanai Naꞌohadaaui Piriisi naꞌi ꞌoha bwani. 
LUK.1.6	ꞌIa Sakaraea mea Elisabet raꞌi inoni odo-odo naꞌi maana God nararu awa suriꞌi tarau i Haꞌatora mana heiatengaꞌi anaꞌia God. 
LUK.1.7	Maꞌata, raru aiꞌa toꞌo gare, suria ꞌia Elisabet ꞌa ꞌamara, mirarua raru wari hakoꞌa roꞌu.
LUK.1.8	Hoita, taꞌi ꞌoha, ꞌia Sakaraea ꞌa tauꞌaro naꞌi Ruma Maea ana God, ꞌinia ꞌa tari mai ꞌoha anai ruruha ana ꞌanai hauai tatauꞌaro adaau. 
LUK.1.9	Ma suriai ringeringe adaaui Piriisi naꞌi ꞌohasi. ꞌIraau rau gaasi haꞌara ꞌanai sadoia tei naasi nai siri naꞌi Ruma Maea ꞌanai suungiai insens. Naasi ni haꞌara ꞌa auru hunia Sakaraea magu siri ꞌanai suungiai insens. 
LUK.1.10	Naꞌi madoraasi, ꞌa ragoi noni nara goni mai naꞌi maanai Ruma Maeasi ꞌanai haꞌarahesi.
LUK.1.11	Ma naꞌi ꞌoha na ꞌia Sakaraea ꞌa suungiai insens, ꞌe enjel ana Araha God ꞌa haꞌamaranga tanaa. ꞌA ura naꞌi aba odo ꞌiniai dora maea nara susuungiai insens. 
LUK.1.12	Naꞌi ꞌoha na ꞌia Sakaraea ꞌa ꞌomesia, ꞌa kaku taꞌaa i ahuna, ma mamaaꞌu diꞌu. 
LUK.1.13	Mana enjel ꞌa haꞌatee oꞌani ꞌinia, “ꞌOi abui mamaaꞌu Sakaraea! ꞌIa God ꞌa rongoai haꞌarahesi amua mana urao amua ꞌai haꞌahutaai gare mwane maꞌoi haꞌa-atana ꞌinia Jon. 
LUK.1.14	ꞌIꞌamurua murui waꞌewaꞌe diꞌu ꞌinia, mai rago roꞌu i nei narai waꞌewaꞌe ꞌiniai huta ana, 
LUK.1.15	suria ꞌiia ꞌai haꞌi inoni hauasa naꞌi ꞌadoꞌadona Araha God. ꞌIia ꞌai abui gonohia ta waen, maꞌua gonohia ta wai ni bweu heꞌeteꞌi roꞌu moi wou. Na Hiꞌona Maea ꞌai awa beia taraawaꞌa mau naꞌi ahuna inana. 
LUK.1.16	ꞌAi rago inoni ni Israel nai wairaau ahoꞌi mai ꞌanai ahoꞌisia Araha God adaau. 
LUK.1.17	ꞌIia ꞌai toꞌo mena nai wetewete ꞌonaaia rarabea Elaija. ꞌAi boi naꞌi naꞌo ꞌinia Araha ꞌanai haꞌaagauraaui inoni ꞌanai boi ana. ꞌAi haꞌahaguraau ahoꞌi ama beiꞌi gare adaaꞌi maꞌai rihosiꞌi ꞌadomaꞌidi nei ra hairaesi beia God marai awa ꞌonaai nei nara awa odo-odo.”
LUK.1.18	Mia Sakaraea ꞌagu songaꞌi oꞌani, “ꞌAi heꞌuai ꞌiraraa agua doni marehosi ꞌa haꞌa-momori? ꞌInia ꞌinau ꞌau wariꞌa, mana urao agua ꞌa wariꞌa roꞌu.”
LUK.1.19	Mana enjel ꞌa aramia oꞌani, “ꞌInaua Gebrel, minau ꞌau ura naꞌi maana God ꞌado dangi. ꞌIa God na haꞌataariau mai ꞌanai haꞌatee beiꞌo ꞌanai maania tanaꞌo i taroha gorosi. 
LUK.1.20	Maꞌata suriai aiꞌa hinihiniꞌi amuꞌi haꞌatee aguꞌi, iꞌoe ꞌoi baanguu tari dangi nai huta i gare amua. Ni haꞌatee aguꞌi rai toꞌo haꞌa-momori naꞌi huunai madoraa ꞌana.”
LUK.1.21	Naꞌi ꞌohasi ꞌiraaui mwane inoni ani narau awa ꞌanai haꞌarahesi naꞌi abau ꞌomaa rau mamasia Sakaraea doꞌai huraꞌa mai. Rau waiꞌadoꞌado ꞌiniai orea na haa siri raronai Ruma Maea. 
LUK.1.22	Ma naꞌi ꞌoha nagu huraꞌa mai, ꞌa aiꞌa haꞌatee tarairaau ma haaꞌi moi haꞌara tanaraau ꞌiniai rimanaꞌi. Naꞌi ꞌohasi rau ꞌiraraa doꞌe mareho na haꞌamaranga tanaa naꞌi Ruma Maea.
LUK.1.23	Ma naꞌi ꞌoha na hako i sade ana ꞌanai tagora, ꞌia Sakaraea ꞌagu ahoꞌi ꞌari ruma ana. 
LUK.1.24	Naꞌi gere muri moi mai, ꞌia Elisabet ꞌa toꞌora ꞌiniai gare, maꞌe rima hura na awa hataraꞌi moi naꞌi ruma. 
LUK.1.25	Mia Elisabet ꞌa haꞌatee oꞌani, “Naasi ꞌia Araha God ꞌagu goro ꞌiniau ma rahia baaniaui ninima na awa beiau ꞌiniai aiꞌa toꞌora gare.”
LUK.1.26	Naꞌi ononai hura ana Elisabet na toꞌora ꞌiniai gare, ꞌia God ꞌa haꞌataaria enjel Gebrel ꞌari naꞌi ꞌomaai Nasaret naꞌi Provensi Galili. 
LUK.1.27	I enjel ꞌa taha beiai gere urao haoru taꞌaa na aiꞌa ꞌari mau beia ta mwane. Na atanai gere uraosi ꞌia Meri. Mia Meri ꞌa haguhagu beiai sae na atana ꞌia Josep. ꞌIa Josep ꞌa huta mai baaniai burungana Deved i mwaeraha. 
LUK.1.28	Mana enjel ꞌa ꞌariwou ma haꞌatee oꞌani, “Waꞌewaꞌe raha diꞌu tanaꞌo Meri! ꞌIa God ꞌa awa beiꞌo ma haꞌagorohiꞌo.”
LUK.1.29	ꞌIa Meri ꞌa torakoke i ꞌadomaꞌina ma kakui ahuna ꞌiniꞌi ꞌadoꞌado ꞌadaꞌi haꞌatee ꞌisi. 
LUK.1.30	Mana enjel ꞌa haꞌatee oꞌani, “Abui mamaaꞌu Meri! ꞌIa God ꞌa ꞌome taeniꞌo. 
LUK.1.31	Iꞌoe ꞌoi toꞌora ꞌinia ta gare mwane, ma naꞌi ꞌoha nai huta ꞌoi haꞌa-atana ꞌinia Jisas. 
LUK.1.32	ꞌIia ꞌai haꞌi inoni hauasa marai ꞌunua ꞌiniai garena God na ororiu araꞌa. ꞌIa Araha God ꞌai haꞌamwaerahaa ꞌonaai wauwa ana, ꞌia Deved. 
LUK.1.33	Mana garesi ꞌai marungiraau tarau i saeni Israel mana heimarungi ana ꞌa bwaꞌi ꞌoha nai hako.”
LUK.1.34	Mia Meri ꞌa haꞌatee oꞌani, “Maꞌai toꞌo heꞌua i marehosi, naꞌi ꞌoha nau aiꞌa awa mau beia ta mwane?” 
LUK.1.35	Mana enjel ꞌa aramia oꞌani, “Na Hiꞌona Maea ꞌai boi naꞌi hungamu, mana mena ana God na ororiu araꞌa ꞌai awa beiꞌo. Tarana naasi na garesi ꞌai maea, marai ꞌunua ꞌiniai garena God. 
LUK.1.36	ꞌO ꞌiraraai gere inamu a Elisabet? Ra ꞌadomaꞌinia doꞌiia ꞌagu bwaꞌi toꞌo gareꞌa. Ma naꞌi ꞌohani ꞌiia ꞌa toꞌora ꞌiniai gare, reiꞌuaa na wari, me naaniꞌa i ononai hura ana. 
LUK.1.37	ꞌIa God ꞌa bwaꞌi mareho nai bwara tanaa.”
LUK.1.38	Mia Meri ꞌa oꞌani, “ꞌInau ꞌe inoni tatauꞌaro ana Araha God. ꞌA goro doꞌai toꞌo oꞌasi tanaau ꞌonaai ꞌunua amua.” Naasi mana enjel ꞌagu hano baania.
LUK.1.39	Naꞌi murina moi ꞌohasi, ꞌia Meri ꞌa haꞌatauraꞌi ma raurau ꞌari ꞌanai ꞌomaa naꞌi toroi Jiudea. 
LUK.1.40	Naꞌi ꞌoha na ataha wou naꞌi ꞌomaasi, ꞌa siri naꞌi ruma ana Sakaraea ma haꞌatee waꞌewaꞌe tanaa Elisabet. 
LUK.1.41	Naꞌi ꞌoha ꞌia Elisabet ꞌa rongoai haꞌatee waꞌewaꞌe na haua Meri tanaa, na gare naꞌi ahuna Elisabet ꞌa ꞌiharaꞌi, mia Elisabet ꞌa rabe beiai Hiꞌona Maea.
LUK.1.42	Ma naꞌi ringe raha ꞌa haꞌatee hurasi oꞌani, “ꞌIa God ꞌa haꞌagorohiꞌo diꞌuꞌi mwane urao hako, mai haꞌagorohiai kakae naꞌoi haꞌahutaa. 
LUK.1.43	ꞌA ꞌua gasi na ꞌia God ꞌa haꞌagorohiau oꞌasi ꞌinia, ꞌoha iꞌoe, inana Araha agua ꞌo boi ꞌanai garihiau? 
LUK.1.44	Iꞌoe ꞌe inana Araha, ꞌau ꞌiraraa oꞌasi, ꞌinia naꞌi moi ꞌoha nau rongoai haꞌatee waꞌewaꞌe amua tanaau, na gare naꞌi raronai ahuguni ꞌa ꞌiharaꞌi ꞌiniai waꞌewaꞌe. 
LUK.1.45	ꞌIa God ꞌai haꞌagorohiꞌo ꞌiniai hinihinia amua doꞌai toꞌo haꞌa-momori tanaꞌo i taha na duruduru ꞌinia.”
LUK.1.46	Mia Meri ꞌa oꞌani,
LUK.1.46	“Ni tahingagu ꞌa haꞌaasaa Araha God.
LUK.1.47	Mau waꞌewaꞌe,
LUK.1.47	ꞌinia ꞌiia na haꞌatahiau.
LUK.1.48	ꞌIia ꞌa ꞌadomaꞌiniau i inoni tatauꞌaro ana,
LUK.1.48	reiꞌuaa nau aiꞌa ororiu.
LUK.1.48	Naꞌi ꞌohani ma ꞌariꞌa, na mwane ugui inoni
LUK.1.48	rai haꞌarangasia huraꞌa i haꞌagorohiau na haua God,
LUK.1.49	ꞌiniai mareho hauasa na haua tanaau ꞌiniai mena ana.
LUK.1.49	Na atana na maea.
LUK.1.50	ꞌIia ꞌa ahu taꞌahirai nei nara ginagina ꞌinia,
LUK.1.50	suriꞌi mwane ugui inoni heꞌeteꞌi hairiu.
LUK.1.51	ꞌIia ꞌa hauꞌi mwane tatauꞌaro hauasa ꞌiniai mena ana.
LUK.1.51	ꞌIia ꞌa taari ꞌadaraꞌiniraaui nei nara ꞌadomaꞌi haꞌataꞌeraau haariraau.
LUK.1.52	ꞌA haꞌa-huraꞌahiraaui mwaeraha baaniꞌi dora ni heimarungi adaaꞌi,
LUK.1.52	ma haꞌa-ororiuraaui nei rau heiheiraau ahoꞌi.
LUK.1.53	ꞌIia ꞌa hanganiraau ꞌiniꞌi mwane mareho goro ꞌi nei ra hioro,
LUK.1.53	ma haꞌa-taariraau beiraꞌi kongari nei ra totoꞌora.
LUK.1.54+LUK.1.55	ꞌIia ꞌa ꞌaꞌauhigaaui Israel, i inoni tatauꞌaro anaꞌi,
LUK.1.54+LUK.1.55	ma ahu taꞌahia tarau a Ebraham mana warowaronaꞌi,
LUK.1.54+LUK.1.55	ꞌonaai durua ana tanaraaui wauwa agaaꞌi.”
LUK.1.56	Mia Meri ꞌa gaꞌi ꞌonaai oru hura na awa beia Elisabet, maagu ahoꞌi ꞌari ꞌomaa ana naꞌi Nasaret.
LUK.1.57	Naꞌi ꞌoha nagu tari mai madoraa ana Elisabet ꞌanai haꞌahuta, ꞌa haꞌahutaai gare mwane. 
LUK.1.58	ꞌIraaui noni anaꞌia Elisabet, miraaui nei narau mono goni taꞌi ꞌomaa rau rongoai heitaꞌahi ꞌia Araha God na haua tanaa, marau waꞌewaꞌe beia ꞌinia.
LUK.1.59	Ma naꞌi warunai dangi, rau goni mai ꞌanai hauai ringei aha haꞌara tanaai kakae, ma ꞌanai haꞌa-atana ꞌinia Sakaraea, ꞌe haꞌamarahu suriai amana. 
LUK.1.60	Mana inanai garesi ꞌa haꞌatee wetewete tanaraau oꞌani, “Aiꞌa. Na atana ꞌia Jon!”
LUK.1.61	Miraau inoni rau oꞌani ꞌinia, “Miꞌoe aiꞌa tanei naꞌi burungamu nai toꞌoraai atasi.” 
LUK.1.62	Naasi marau haai haꞌara tanaai amanai garesi ꞌanai ꞌunua ta ata nai ꞌirisia nana.
LUK.1.63	Mia Sakaraea ꞌa hauai haꞌara tanaraau dorai haua tanaa ta mareho ꞌanai usu-usu naꞌiei. Ma naꞌi ꞌoha narau haua tanaa, ꞌa usua oꞌani, “Na atana ꞌia Jon.” Naꞌi ꞌohasi na mwane inoni hako ra heimwaotaꞌi diꞌu. 
LUK.1.64	Ma naꞌi mau ꞌohasi ꞌa matai hadahada ahoꞌi ma taraawaꞌa haꞌaasaa God.
LUK.1.65	Na mwane inoni naꞌi ꞌomaasi ꞌa kakui ahudaau hako, mana marehosi ra hadangaꞌinia suriꞌi mwani ꞌomaa naꞌi toroi Jiudea. 
LUK.1.66	Miraau hakoi nei rau rongoa rau waiꞌadoꞌado surisuria, rau oꞌani, “Romwane, ꞌai haꞌi sae heꞌua naꞌi ꞌoha nai raha araꞌa?” Rau haꞌatee oꞌasi, suria rau aidangisia doni mena ana God ꞌa awa beiai garesi.
LUK.1.67	Mia Sakaraea, amana Jon, ꞌa rabe beiai Hiꞌona Maea ma haꞌatee rarabeangaꞌiniꞌi taha ꞌia God na ꞌunuꞌi tanaa.
LUK.1.68	“Gau magai haꞌatee haꞌagorohia Arahaga, i God agaaui Israel,
LUK.1.68	ꞌinia ꞌiia ꞌa boi ꞌanai ruhasiraaui inoni anaꞌi.
LUK.1.69	ꞌA haua tanagiai Haꞌatahi na wetewete
LUK.1.69	na huraꞌa baaniai burunganai inoni tatauꞌaro ana, ꞌia Mwaeraha Deved.
LUK.1.70	Naasi taha na duruduru ꞌinia naꞌi ngoodaaꞌi rarabea anaꞌi ꞌoha bwani.
LUK.1.71	ꞌA durua do ꞌai haꞌatahigia baaniꞌi maerongaga,
LUK.1.71	mei baaniꞌi hakoi mena adaaꞌi nei ra ꞌutaigia.
LUK.1.72	ꞌIia ꞌa haꞌataꞌiniai ahu heitaꞌahi ana tanaraaui wauwa agaaꞌi,
LUK.1.72	suria ꞌa aiꞌa kakuꞌaai duruduru ana tanaraau na wetewete ma maea.
LUK.1.73	Na durudurusi ꞌa haua tanaa Ebraham, i wauwa agaau.
LUK.1.74	ꞌA ꞌunua do ꞌai haꞌatahigia baaniraaui maerongaga,
LUK.1.74	magai abui mamaaꞌu naꞌi ꞌoha gai tauꞌaro tanaa God,
LUK.1.75	beiai awaha na maea mana odo-odo naꞌi maana suriꞌi mwane dangiga.
LUK.1.76	Miꞌoe gare agua, rai ꞌunuꞌo ꞌe rarabea ana God ororiu araꞌa,
LUK.1.76	suria iꞌoe ꞌoi naꞌotara tanaai Araha ꞌanai haꞌaagauraaui noni ꞌanai boi ana.
LUK.1.77	ꞌOi tarohaꞌinia tanaraaui inoni i tahi tarau na ꞌia God ꞌai matai haua tanaraau
LUK.1.77	ꞌoha nai ꞌadomaꞌi nugasiꞌi ora-oraꞌa adaaꞌi.
LUK.1.78	Maꞌai oꞌasi ꞌiniai ahu heitaꞌahi ana God tanagaau.
LUK.1.78	ꞌOnaai sina na araꞌa, i Haꞌatahi aga ꞌai boi baaniai aro
LUK.1.79	ꞌanai bewaasiraaui nei narau awa naꞌi kuhi,
LUK.1.79	mara awa naꞌi bahainai heimarungi anai mae.
LUK.1.79	ꞌIia ꞌai naꞌotaragia ꞌanai hagu goro ahoꞌi beia God.”
LUK.1.80	Mia Jon ꞌa raha araꞌa ma haꞌi sae raroma goro. ꞌA ꞌari ma awa naꞌi dora mangasara, tari ꞌoha na taraawaꞌa heitarohaꞌi tanaraaui inoni nai Israel.
LUK.2.1	Naꞌi madoraa na kekerei maua Jon, ꞌia Ogastas na mwaeraha adaaui Rom, ꞌa haꞌa-urasiai ringe ꞌanai usu ata tanaraau hakoi mwane inoni suriꞌi ꞌado dora narau awa naꞌi bahainai heimarungi ana. 
LUK.2.2	(Naasi ꞌetanai usu ata naigui toꞌo naꞌi madoraa na ꞌia Kuirinias na Primia ꞌanai Provensi Siria.) 
LUK.2.3	Na mwane inoni hako ra hano baaniꞌi ꞌomaa nara awa suriꞌi mara ꞌari ꞌanai usu ata suriꞌi huudi ꞌomaa adaaꞌi.
LUK.2.4	Naasi ꞌia Josep ꞌa hano baaniai ꞌomaai Nasaret naꞌi Provensi Galili, ma ꞌari naꞌi Betlehem, ꞌomaa ana Deved, naꞌi Provensi Jiudea. ꞌIa Josep ꞌa ꞌari Betlehem, suria ꞌiiasi ꞌe burungana Deved. 
LUK.2.5	Mia Meri nara durua tanaa Josep ꞌanai waina, raru taꞌi hano roꞌu ꞌanai usu ata. Mia Meri ꞌa bwane toꞌora ꞌiniai gare.
LUK.2.6	Ma naꞌi ꞌoha narau awa naꞌi Betlehem, ꞌa tari mai madoraa anai gare ꞌanai huta. 
LUK.2.7	Mia Meri ꞌa haꞌahutaai ꞌetanai gare ana, ꞌe gare mwane. ꞌA hoꞌua ꞌiniꞌi bwana, ma haꞌadadaoa naꞌi dora ni hangani mwamwaa, suria naꞌi ruma ni mahuara ꞌa aiꞌa taradarua.
LUK.2.8	Ma naꞌi rodosi, raꞌi sae nara awa huraꞌa baaniai ꞌomaasi narau ꞌomesuriꞌi siip adaaꞌi. 
LUK.2.9	Raugu ꞌasuꞌa mana enjel ana Araha God ꞌa haꞌataꞌi tanaraau, mana rarahana Araha God ꞌa bewaasiraau. Miraau mamaaꞌu diꞌu. 
LUK.2.10	Mana enjel ꞌa haꞌatee oꞌani tanaraau, “Mou abui mamaaꞌu! ꞌInau ꞌau boi beiai taroha na goro tanaꞌamou ꞌanai haꞌa-waꞌewaꞌeraaui mwane inoni hako. 
LUK.2.11	Na deꞌeni, i nei ꞌanai haꞌatahiꞌamou na huta mai naꞌi ꞌomaa ana Deved. ꞌIia naasi Kraest i Araha. 
LUK.2.12	Ma naani haꞌara ꞌinia tanaꞌamou. Moi ꞌomesiai gare nara hoꞌua ꞌini bwana nara haꞌadadaoa naꞌi dora ni hangani mwamwaa.”
LUK.2.13	Raugu ꞌasuꞌa maꞌe kae ruruhai enjel rau rurugoni mai beiai nata enjel ani marau haꞌatee haꞌagorohia God oꞌani,
LUK.2.14	“Haꞌahauasaa God naꞌi aro,
LUK.2.14	mana gooroha ana ꞌai awa beiraaui nei naꞌi marewana na ꞌia God ꞌa ahugoro ꞌiniraau.”
LUK.2.15	ꞌIraaui enjel rau ahoꞌi araꞌai aro, miraaui ꞌomesuri siip raugu oꞌani ꞌiniraau hairiu, “Gaau magai ꞌari ꞌomesiai taha na toꞌo naꞌi Betlehem, na ꞌia Araha God na haꞌarangasia tanagaau.”
LUK.2.16	Marau raurau ꞌari Betlehem, rau sadoia Josep mea Meri mana kakae na dadao naꞌi raronai dora ni hangani mwamwaa. 
LUK.2.17	Naꞌi ꞌoha narau ꞌomesiai kakae, rau maaniꞌi mwane mareho na enjel ꞌa maaniꞌi tanaraau ꞌiniai kakaesi. 
LUK.2.18	Miraaui nei narau rongoꞌi, rau heimwaotaꞌi diꞌu ꞌiniꞌi mareho narau maaniꞌi. 
LUK.2.19	Mia Meri ꞌa nugaꞌi mareho ꞌisi naꞌi ꞌadomaꞌina ma waiꞌadoꞌado suriꞌi tarau. 
LUK.2.20	Miraau na ꞌomesuri siip rau ahoꞌi. Rau haꞌaasaa marau haꞌatee haꞌagorohia God ꞌiniꞌi mwane mareho narau rongoꞌi marau ꞌomesiꞌi. Ra toꞌo ꞌonaaiai taha i enjel na maaniꞌi tanaraau.
LUK.2.21	Naꞌi ꞌoha na gare ꞌa tari warunai dangi, ra haua tanaai ringei aha haꞌara marau haꞌa-atana ꞌinia Jisas. Naasi ata na enjel ꞌa bwane ꞌunua mau naꞌi ꞌoha na aiꞌa toto mau naꞌi ahuna inana.
LUK.2.22	ꞌAgu tari mai madoraa ana Josep mea Meri ꞌanai haꞌa-wariwarirarua ahoꞌi naꞌi maana God ꞌonaai Ringe anaꞌia Moses na ꞌunua ꞌanai haua murinai huta anai gare.
LUK.2.23	ꞌinia na Ringe anaꞌia Moses ꞌa oꞌani, “Na ꞌadodi ꞌetadi gare mwane rai wateꞌi tanaa Araha God.”
LUK.2.24	Miraru haua roꞌu i hoꞌasi tanaa God suriai ringe na ꞌia Moses na ꞌunua dorai hoꞌasi ꞌinia ta rua abei ꞌao maꞌua ta rua garei waibora.
LUK.2.25	Naꞌi ꞌohasi ꞌe sae atana ꞌia Simion ꞌa awa naꞌi Jerusalem. ꞌIia ꞌe sae odo-odo na awa suriai heiꞌirisina God. ꞌIa Simion ꞌa mamasiai ꞌoha na ꞌia God ꞌai haꞌataaria mai ta nei ꞌanai ruhasiraaui inoni nai Israel. Mana Hiꞌona Maea ꞌa rabe beia, 
LUK.2.26	ma bwane ꞌunua tanaa do ꞌiia ꞌa bwaꞌi mae tari ꞌoha ꞌai ꞌomesiai Haꞌatahi na ꞌia Araha God ꞌa duruduru ꞌinia ꞌanai haꞌataaria mai. 
LUK.2.27	Mana Hiꞌona Maea ꞌa tauꞌaro naꞌi raromana Simion, ma ꞌari naꞌi Ruma Maea. Ma naꞌi muri, ꞌia Josep mea Meri raru ataha mai ꞌanai watea Jisas tanaa Araha God ꞌonaai Ringe anaꞌia Moses na ꞌunua.
LUK.2.28	Mia Simion ꞌa suruꞌiai kakae ma haꞌatee haꞌagorohia ꞌinia God. ꞌA oꞌani,
LUK.2.29	“Araha God, na duruduru amua ꞌa toꞌo haꞌa-momoriꞌa.
LUK.2.29	Naasi, ꞌau waꞌewaꞌeꞌa mau haꞌaagau ꞌanai mamaro baaniai marewanani.
LUK.2.30+LUK.2.31	ꞌInia ꞌinau wanaraꞌi maa ꞌiniai nei naꞌo haꞌaagaua
LUK.2.30+LUK.2.31	ꞌanai haꞌatahiraaui mwane inoni hako.
LUK.2.32	Na kakaeni ꞌai ꞌonaai raita nai haꞌataꞌiniai huunai tara tanaraaui nei narau aiꞌa Jiu,
LUK.2.32	maꞌai haꞌa-ororiuꞌameu inoni amuꞌi nai Israel.”
LUK.2.33	Mia Josep mea Meri raru heimwaotaꞌi ꞌiniꞌi mareho na ꞌia Simion na ꞌunuꞌi ꞌiniai gare adarua. 
LUK.2.34	Ma naꞌi ꞌoha ꞌia Simion ꞌa haꞌagorohiraau hako, magu haꞌatee oꞌani ꞌinia Meri, “Ni gareni, ꞌai ragoi noni nai Israel nai haꞌa-auruhiraau, maꞌata ꞌai rago roꞌu i nei nai haꞌa-araꞌahiraau. ꞌInia naasi maho na ꞌia God ꞌa ꞌome sigihia ꞌanai haua. ꞌIia ꞌe haꞌara ꞌanai haꞌataꞌinia God tanaraaui noni. Maꞌata ꞌai ragoi nei narai ura bwarasia, 
LUK.2.35	mana mwane mareho nara bainihu suriꞌi ꞌadomaꞌidaaꞌi rai haꞌataꞌi huraꞌa. Mei tanaꞌo Meri, na ahutotou ꞌai maataꞌi ꞌonaai naihi na ganu tahuraga naꞌi toꞌohunumu.”
LUK.2.36	Naꞌi roꞌu i ꞌohasi ꞌe urao rarabea nara ꞌunua ꞌinia ꞌAana na awa beiraau naꞌi Ruma Maea ana God. ꞌIia ꞌe gare ana Panuel baaniai burungana ꞌAsa. ꞌIa ꞌAana ꞌa wari diꞌuꞌa, me ꞌiia ꞌe nao. ꞌE biu harisi nararu haꞌiwai mwane ana, mana mwane ana ꞌa mae baania. 
LUK.2.37	ꞌIia ꞌa awa ꞌari, mana harisina ꞌagu buna tari naꞌi waru tangahuru mana hai. ꞌAdo dangi mana rodo ꞌa siri Ruma Maea ana God ꞌanai ririhungaꞌi. ꞌA haꞌariritaꞌi ngau ma awa moi ꞌanai haꞌarahesi. 
LUK.2.38	Naꞌi ꞌoha na hadahada maua Simion beia Josep mea Meri, ꞌia ꞌAana ꞌa ꞌariwou beiraau ma haꞌatee haꞌagorohia God ꞌiniai gare adarua. Ma naꞌi muri, ꞌa maania Jisas tanaraaui nei narau mamasiai boi anai Haꞌatahi ꞌanai haꞌatahiraaui inoni nai Israel.
LUK.2.39	Naꞌi ꞌoha ꞌia Josep mea Meri raru hauꞌi hako i taha na Ringeringe ana God na ꞌirisia, rarugu ahoꞌi ꞌari ꞌomaa adarua i Nasaret naꞌi Provensi Galili. 
LUK.2.40	Mia Jisas ꞌa raha araꞌa beiai wetewete mana madoma, mia God ꞌa haꞌagorohia diꞌu.
LUK.2.41	Haꞌatai naꞌi ꞌado harisi i amana mana inana Jisas raru ꞌari Jerusalem ꞌanai haꞌatoꞌoai rongo ꞌanai ꞌadomaꞌi ahoꞌisiai Roho Aharau. 
LUK.2.42	Maꞌe taꞌi ꞌoha, na taha mai madoraa ꞌanai ꞌari roꞌu ꞌanai rongosi, ꞌia Jisas harisina ꞌa tari taꞌi tangahuru mana rua. ꞌIa amana mia inana raru waia roꞌu ꞌari ꞌanai dangi hauasa naasi. 
LUK.2.43	Naꞌi ꞌoha na ngaugoni ꞌa hako, ꞌia amana mia inana Jisas raru hano ꞌanai ahoꞌi ꞌari ꞌomaa adaau, mia Jisas ꞌa awa mau naꞌi Jerusalem. Mirarua raru aiꞌa ꞌiraraa oꞌasi, 
LUK.2.44	ꞌinia raru ꞌadomaꞌinia doꞌa gaꞌi awa ta dora beiraau naꞌi kae ruruha narau taꞌi hanosi. Ma naasi raru hanoꞌa suriai dangi bubu. Ma naꞌi suꞌurahi, rarugu taraawaꞌa siba suria beiraaui nei anaꞌi, mei beiraaui sae narau heiꞌiraraꞌi. 
LUK.2.45	Naꞌi ꞌoha nararu aiꞌa sadoia, rarugu ahoꞌi ꞌari Jerusalem ꞌanai ꞌome ꞌinia. 
LUK.2.46	ꞌE rua dangi na hakoꞌa ma rarugu toꞌoanai heinagu ana beiraaui Haꞌausuri adaaꞌi Jiu naꞌi dora aꞌora naꞌi maanai Ruma Maea ana God. ꞌA bahurongo suriꞌi taha narau maaniꞌi ma sosongaꞌiniraau. 
LUK.2.47	Miraaui nei narau rongoa rau heimwaotaꞌi diꞌu ꞌiniai aidangi ana mana heiarami anaꞌi.
LUK.2.48	Naꞌi ꞌoha ꞌia inana mia amana raru ꞌomesia, raru kae heimwaotaꞌi diꞌu roꞌu ꞌinia. Mia inana ꞌa haꞌatee oꞌani ꞌinia, “Garegu, ni ꞌuaana naꞌo haua oꞌasi ꞌinia tanaꞌamiria? ꞌIꞌamiria amamu ꞌa kae taꞌaabemiria diꞌu ꞌiniꞌo, ꞌini bonasiai sadoiꞌo.”
LUK.2.49	Mia Jisas ꞌa oꞌani ꞌinirarua, “Ni ꞌuaana muru sibaniau ꞌinia suriꞌi mwani dora? Muru gaꞌi ꞌiraraa do ꞌinau wai awa naꞌi ruma ana Amagu!” 
LUK.2.50	Mia Josep mea Meri raru aiꞌa aidangisiai taha ꞌia Jisas na ꞌunua tanararua.
LUK.2.51	Naasi ꞌia Jisas ꞌa ahoꞌi beirarua ꞌari Nasaret ma awa bahainai heimarungi adarua. Mia inana ꞌa nugaꞌi mareho nara toꞌo ꞌisi naꞌi ꞌadomaꞌina ma waiꞌadoꞌado tarau suriꞌi. 
LUK.2.52	Naasi mia Jisas ꞌa raha araꞌa beiai madoma mia God miraaui inoni rau waꞌewaꞌe ꞌinia.
LUK.3.1	Naꞌi taꞌi tangahuru mana rimanai harisi na ꞌia Taebirias na mwaeraha ꞌanai Rom, ꞌia Pontias Paelat naasi na Primia ꞌanai Provensi Jiudea, mia Herod Antipas naasi na heimarungi naꞌi Provensi Galili. ꞌIa Pilip, doꞌorana Herod naasi na heimarungi naꞌi Provensi ꞌIturia manaꞌi Trakonaetis mia Lisanias na heimarungi naꞌi Abilin. 
LUK.3.2	Ma naꞌi roꞌu i ꞌohasi, ꞌia ꞌAnas mea Kaeafas nararu Naꞌohadaaui Piriisi adaaꞌi Jiu. Hoita, naꞌi ꞌohasi ꞌia God ꞌa haaꞌi haꞌatee anaꞌi tanaa Jon, garena Sakaraea, naꞌi ꞌoha na ꞌia Jon ꞌa awa naꞌi ꞌomaa mangasara. 
LUK.3.3	Mia Jon ꞌa ꞌari suriꞌi ꞌomaa gaarangiai wai Jodan ꞌanai tarohaꞌiniꞌi haꞌatee anaꞌia God tanaraaui inoni. ꞌA oꞌani ꞌiniraau, “Moi rihosi baaniꞌi mwane baronga taꞌaꞌi amooꞌi mamoi bwareomaea, mia God ꞌai ꞌadomaꞌi nugasiꞌi ꞌinomooꞌi.” 
LUK.3.4	Naꞌi ꞌoha bwani ꞌia rarabea Aisaea ꞌa usu tarohaꞌiniai boi ana Jon. ꞌA oꞌani,
LUK.3.4	“ꞌE nei nai totoro huraꞌa naꞌi dora mangasara. ꞌAi haꞌatee oꞌani,
LUK.3.4	‘Moi haꞌaagau! ꞌIa Araha ꞌa gaarangi boiꞌa.
LUK.3.4	Moi haꞌa-odoodoai tara tanaa.
LUK.3.5	Moi anoiꞌi mwane marawai,
LUK.3.5	mana mwane boꞌoboꞌo, mana hungahunga moi haꞌa-auruhiꞌi.
LUK.3.5	Na tara mwakirukiruꞌa moi haꞌa-odoodoꞌi,
LUK.3.5	mana tara nara kokekokeꞌa moi haꞌa-arataraꞌi.
LUK.3.6	Mana mwane inoni hako raigui ꞌomesia
LUK.3.6	do ꞌia God ꞌai haꞌatahiraau.’ ”
LUK.3.7	Hoita, ꞌa ragoi inoni nara boi doꞌia Jon ꞌai bwareomaearaau. Me taraꞌi nei ꞌiniraau ra aiꞌa boi beiai huunai ꞌadoꞌado ꞌanai rihosi. Mia Jon ꞌa haꞌatee oꞌani ꞌiniraau, “ꞌIꞌamou mwane mwaa taꞌaꞌi! ꞌA ꞌua? Mou ꞌadomaꞌinia doni bwareomaea moi nai ꞌaꞌauhiꞌamou ꞌanai bainihu baaniai haꞌa-mamaꞌai na ꞌia God ꞌai haꞌataaria mai? 
LUK.3.8	ꞌOnaa namou ꞌirisiai bwareomaea mamoi nugasiꞌi barongamooꞌi nara taꞌaꞌi, mamoi hauꞌi mareho goro nai haꞌataꞌinia domou rihosi baaniꞌi ora-oraꞌa amooꞌi. Mou gasigu ꞌadomaꞌinia doꞌia God ꞌa bwaꞌi haꞌa-mamaꞌaiꞌamou do ꞌiniai huta amoou mai ꞌonaai warowaronaꞌi a Ebraham. ꞌInau wai ꞌunua tanaꞌamou, ꞌia God ꞌa matai haꞌa-ahoꞌitaꞌiniꞌi hau ꞌini, marai haꞌi warowaronaꞌi a Ebraham. 
LUK.3.9	ꞌIa God ꞌa haꞌaagauꞌa ꞌanai haꞌa-mamaꞌairaaui nei nara aiꞌa ꞌadomaꞌi orisi. ꞌA ꞌonaai nei na haꞌaagau ꞌanai araiꞌi dioi mwane hasiꞌei. ꞌOnaa nara bwaꞌi hungu ꞌiniꞌi hua goro, ꞌai ara dio suriꞌi raridi mai gaasiꞌi araꞌai ꞌeu ꞌanai suu gataꞌiniꞌi.”
LUK.3.10	Miraau inoni rau songaꞌinia Jon oꞌani, “ꞌOnaa na oꞌasi, maꞌe taha namei haua ꞌanai haꞌataꞌinia domeu rihosi baaniꞌi ora-oraꞌa ameeꞌi?”
LUK.3.11	Mia aramiraau oꞌani, “ꞌIatei ꞌiniꞌamou na toꞌo rua toꞌoni abe, ꞌai hisungia moꞌo na pohara ꞌinia ta taꞌi nei, mia moꞌo na toꞌo mahoingau ꞌai hisungia moꞌo na aiꞌa toꞌora mahoingau.”
LUK.3.12	Ma raꞌi sae hahaꞌa takisi nara boi doꞌai bwareomaearaau, rau oꞌani ꞌinia, “Haꞌausuri, me ꞌimeeu ꞌe taha namei haa?”
LUK.3.13	Mia Jon ꞌa aramiraau oꞌani, “Moi abui haꞌangoni diꞌuai siha haꞌa na gaumani na soia baaniraaui inoni ꞌanai takisi ꞌinia.”
LUK.3.14	Ma taraꞌi heheiꞌoi ra boi beia mara oꞌani ꞌinia, “Me ꞌimeeu ꞌa ꞌua? ꞌE taha namei haa?”
LUK.3.14	Mia aramiraau oꞌani, “Moi abui haꞌa-mamaaꞌusiraaui inoni ꞌanai haꞌi haꞌa tanaꞌamou, maꞌua toꞌo haisubuni ꞌanai rahi haꞌa baaniraau. Moi waꞌewaꞌe ꞌiniai siha ra horimou ꞌinia.”
LUK.3.15	Na ꞌadoꞌadodaaui inoni hako ra wetewete ꞌanai ꞌomesiai Haꞌatahi, marau ꞌadomaꞌinia do ꞌia Jon naasi gasi na ꞌia God na ꞌome sigihia. 
LUK.3.16	Mia Jon ꞌa aramiraau oꞌani, “ꞌInau ꞌau bwareomaeaꞌamou ꞌiniai wai, mia moꞌo nai boi naꞌi murigu, ꞌai bwareomaeaꞌamou ꞌiniai Hiꞌona Maea mana ꞌeu. ꞌIia ꞌa ororiu diꞌuau minau aiꞌa arari ꞌanai mwaoro auru ꞌanai wagasiꞌi sandol anaꞌi. 
LUK.3.17	ꞌIia ꞌa haꞌaagau ꞌanai hoairaaui noni goro baaniraaui nei taꞌaꞌi, ꞌonaai nei na hoaiꞌi koradi wiit anaꞌi baaniꞌi kahokahodi. ꞌIia ꞌai nugaraaui noni goro naꞌi dora goro, maꞌai haꞌa-mamaꞌairaaui noni taꞌaꞌi, ꞌonaai nei na nuga haꞌagorohiꞌi koradi wiit naꞌi dora ꞌana mana kahokahodi ꞌa suu gataꞌiniꞌi naꞌi ꞌeu na bwarai kuru.” 
LUK.3.18	Ma raꞌi mwane mamaani heꞌeteꞌi hairiu oꞌasi na ꞌia Jon na hauꞌi ꞌanai tarohaꞌiniai Taroha Goro tanaraaui inoni. Ma haꞌataꞌuꞌuraau wetewete ꞌanai orisiꞌi barongadaaꞌi nara taꞌaꞌi.
LUK.3.19	Maꞌe taꞌi ꞌoha, ꞌia Jon ꞌa raongia Herod Antipas ꞌiniai waina ana Herodias, ꞌe urao ana gaꞌu a doꞌorana, ma ꞌiniꞌi roꞌu i mwane mareho taꞌaꞌi na haaꞌi. 
LUK.3.20	Mana taꞌi mareho na taꞌaa diꞌu roꞌu wou na haua, naasi i ꞌunua ana tanaraaui sae heheiꞌoi ꞌanai gaasia Jon Bwareomaea naꞌi rumanihoꞌo.
LUK.3.21	Naꞌi ꞌoha na ꞌia Jon ꞌa bwareomaearaaui inoni, ꞌoha narau aiꞌa nugaa mau naꞌi rumanihoꞌo, ꞌiia ꞌa bwareomaeaa roꞌua Jisas. Ma naꞌi ꞌoha ꞌia Jisas ꞌa haꞌarahesi, na aro ꞌa heihoa, 
LUK.3.22	mana Hiꞌona Maea ꞌa dio naꞌi hungana naꞌi ꞌomehanai waibora. Maꞌe ringe na ao diomai baaniai aro ꞌa oꞌani, “Iꞌoe naasi garegu nau taꞌahiꞌo ororiu, mau ahugoro ꞌiniꞌo.”
LUK.3.23	ꞌOha na ꞌia Jisas ꞌa tari oru tangahurui harisi, nagu taraawaꞌa huraꞌa ꞌanai hauai tatauꞌaro ana ꞌanai haꞌausuriraaui inoni. Naꞌi ꞌadoꞌadodaaui inoni, rau ꞌadomaꞌinia doꞌia Jisas ꞌe gare ana Josep.
LUK.3.23	Mia Josep ꞌe garena Hilae,
LUK.3.24	mia Hilae ꞌe garena Matat,
LUK.3.24	ꞌia Matat ꞌe garena Livae,
LUK.3.24	mia Livae ꞌe garena Melkae.
LUK.3.24	ꞌIa Melkae ꞌe garena Janai,
LUK.3.24	mia Janai ꞌe garena Josep.
LUK.3.25	ꞌIa Josep ꞌe garena Matataeas,
LUK.3.25	ꞌia Matataeas ꞌe garena ꞌEmos.
LUK.3.25	ꞌIa ꞌEmos ꞌe garena Neham,
LUK.3.25	mia Neham ꞌe garena ꞌEslae.
LUK.3.25	ꞌIa ꞌEslae ꞌe garena Nagai,
LUK.3.26	mia Nagai ꞌe garena Maat.
LUK.3.26	ꞌIa Maat ꞌe garena Matataeas,
LUK.3.26	mia Matataeas ꞌe garena Semein.
LUK.3.26	ꞌIa Semein ꞌe garena Josek,
LUK.3.26	mia Josek ꞌe garena Joda.
LUK.3.27	ꞌIa Joda ꞌe garena Joanan,
LUK.3.27	mia Joanan ꞌe garena Risa.
LUK.3.27	ꞌIa Risa ꞌe garena Serababel,
LUK.3.27	mia Serababel ꞌe garena Saltiel.
LUK.3.27	ꞌIa Saltiel ꞌe garena Nerae,
LUK.3.28	mia Nerae ꞌe garena Melkae.
LUK.3.28	ꞌIa Melkae ꞌe garena Adae,
LUK.3.28	mia Adae ꞌe garena Kosam.
LUK.3.28	ꞌIa Kosam ꞌe garena Elmadam,
LUK.3.28	mia Elmadam ꞌe garena ꞌEri.
LUK.3.29	ꞌIa ꞌEri ꞌe garena Josua,
LUK.3.29	mia Josua ꞌe garena ꞌEliesa.
LUK.3.29	ꞌIa ꞌEliesa ꞌe garena Jorim,
LUK.3.29	mia Jorim ꞌe garena Matat.
LUK.3.29	ꞌIa Matat ꞌe garena Livae,
LUK.3.30	mia Livae ꞌe garena Simion.
LUK.3.30	ꞌIa Simion ꞌe garena Jiuda,
LUK.3.30	mia Jiuda ꞌe garena Josep.
LUK.3.30	ꞌIa Josep ꞌe garena Jonam,
LUK.3.30	mia Jonam ꞌe garena Elaeakim.
LUK.3.31	ꞌIa Elaeakim ꞌe garena Milia,
LUK.3.31	mia Milia ꞌe garena Mena.
LUK.3.31	ꞌIa Mena ꞌe garena Matata,
LUK.3.31	mia Matata ꞌe garena Netan.
LUK.3.31	ꞌIa Netan ꞌe garena Deved,
LUK.3.32	mia Deved ꞌe garena Jesi.
LUK.3.32	ꞌIa Jesi ꞌe garena Obed,
LUK.3.32	mia Obed ꞌe garena Boas.
LUK.3.32	ꞌIa Boas ꞌe garena Salmon,
LUK.3.32	mia Salmon ꞌe garena Nason.
LUK.3.33	ꞌIa Nason ꞌe garena Aminadab,
LUK.3.33	mia Aminadab ꞌe garena Admin.
LUK.3.33	ꞌIa Admin ꞌe garena Anae,
LUK.3.33	mia Anae ꞌe garena Hesron.
LUK.3.33	ꞌIa Hesron ꞌe garena Peres,
LUK.3.33	mia Peres ꞌe garena Jiuda.
LUK.3.34	ꞌIa Jiuda ꞌe garena Jekop,
LUK.3.34	mia Jekop ꞌe garena Aisak.
LUK.3.34	ꞌIa Aisak ꞌe garena Ebraham,
LUK.3.34	mia Ebraham ꞌe garena Tera.
LUK.3.34	ꞌIa Tera ꞌe garena Neho,
LUK.3.35	mia Neho ꞌe garena Sirag.
LUK.3.35	ꞌIa Sirag ꞌe garena Riu,
LUK.3.35	mia Riu ꞌe garena Peleg.
LUK.3.35	ꞌIa Peleg ꞌe garena Eba,
LUK.3.35	mia Eba ꞌe garena Sila.
LUK.3.36	ꞌIa Sila ꞌe garena Keinan,
LUK.3.36	mia Keinan ꞌe garena Afaksad.
LUK.3.36	ꞌIa Afaksad ꞌe garena Siem,
LUK.3.36	mia Siem ꞌe garena Noa.
LUK.3.36	ꞌIa Noa ꞌe garena Lamek,
LUK.3.37	mia Lamek ꞌe garena Metusala.
LUK.3.37	ꞌIa Metusala ꞌe garena Inok,
LUK.3.37	mia Inok ꞌe garena Jered.
LUK.3.37	ꞌIa Jered ꞌe garena Mahelalel,
LUK.3.37	mia Mahelalel ꞌe garena Kenan.
LUK.3.38	ꞌIa Kenan ꞌe garena Enos,
LUK.3.38	mia Enos ꞌe garena Set.
LUK.3.38	ꞌIa Set ꞌe garena Adam,
LUK.3.38	mia Adam ꞌe garena God.
LUK.4.1	ꞌIa Jisas ꞌa bwareomaea hako, magu hano baaniai wai Jodan. Naꞌi ꞌohasi na Hiꞌona Maea ꞌa rabe beia. Mana Hiꞌona Maea ꞌa waia ꞌari naꞌi dora mangasara. 
LUK.4.2	Maꞌe hai tangahurui dangi na awa naꞌi dorasi na ꞌia Saetan ꞌa ohongia naꞌiei. Naꞌi madoraasi ꞌa aiꞌa ngau, ma naꞌi haꞌahakona ꞌia Jisas ꞌagu hioro.
LUK.4.3	Mia Saetan ꞌa haꞌatee oꞌani ꞌinia, “ꞌOnaa iꞌoe garena God, ꞌoi haꞌatee tanaai hauni mai ahoꞌitaꞌi bredi.”
LUK.4.4	Mia Jisas ꞌagu haꞌatee oꞌani ꞌinia, “Naꞌi Usu-usu Maea ra usu oꞌani, ‘I sae ꞌa bwaꞌi tahi moi ꞌiniai huai bredi.’ ”
LUK.4.5	Mia Saetan ꞌagu waia araꞌa naꞌi dora ahaaha. Ma naꞌi moi gere madoraa, ꞌa haꞌataꞌiniꞌi hako tanaai mwane kantri naꞌi marewana hako, 
LUK.4.6+LUK.4.7	magu haꞌatee oꞌani ꞌinia, “ꞌOnaa naꞌoi topiraꞌi ruru maꞌoi haꞌarahesiau, ꞌoi marungiꞌi mwane kantri ꞌisi mana totoꞌora adaaꞌi wai hauꞌi hako tanaꞌo. ꞌInia na mwane mareho ꞌisi ra hauꞌi hako tanaau, ma ꞌinau wai matai hauꞌi tanaa moꞌo nawai raba hauꞌi tanaa.”
LUK.4.8	Mia Jisas ꞌagu aramia oꞌani, “Ra usua naꞌi Usu-usu Maea oꞌani, ‘Moi haꞌarahesia moi Araha God amoou, me ꞌiia moi namoi tauꞌaro tanaa.’ ”
LUK.4.9	Mia Saetan ꞌa waia ꞌari Jerusalem ma haꞌa-urasia naꞌi dora ahaaha naꞌi hunganai Ruma Maea ana God, magu oꞌani ꞌinia, “ꞌOnaa iꞌoe garena God, ꞌoi rege auru. 
LUK.4.10	ꞌInia ra usua naꞌi Usu-usu Maea oꞌani, ‘ꞌIa God ꞌai haꞌa-taariraaui enjel anaꞌi ꞌanai ꞌaꞌauhiꞌo. 
LUK.4.11	Rai dau bwarasiꞌo ꞌiniꞌi rimadaaꞌi mana uwamuꞌi ra bwaꞌi maara ꞌiniꞌi hau.’ ” 
LUK.4.12	Mia Jisas ꞌa aramia oꞌani, “Na Usu-usu Maea ꞌa oꞌani, ‘Moi abui haꞌimaania Araha God amoou.’ ”
LUK.4.13	ꞌOha ꞌia Saetan ꞌa ohongia hakoa Jisas ꞌiniꞌi heiohongi ꞌisi, ꞌiia ꞌagu nugasia ꞌana ta ꞌoha goro naigui sadoia ꞌanai ohongia roꞌu.
LUK.4.14	Mia Jisas ꞌa ahoꞌi ꞌari Provensi Galili, mana mena ana Hiꞌona Maea ꞌa awa beia. Na tarohana ꞌa ꞌadarara hako ꞌari suriai mwane ꞌomaa naꞌi Provens naasi, mei suriꞌi taraꞌi dora heꞌeteꞌi roꞌu wou. 
LUK.4.15	Ma naꞌi ꞌoha na haꞌausuri suriꞌi ruma ni haꞌarahesi adaaꞌi Jiu, na mwane inoni hako ra haꞌa-aneanea.
LUK.4.16	Mia Jisas ꞌa ahoꞌi ꞌari Nasaret, i ꞌomaa na raha araꞌa iei. Ma naꞌi dangi ni mamaro adaaui Jiu ꞌa siri naꞌi ruma ni haꞌarahesi ꞌonaai bwane hahaua ana. Mia Jisas ꞌa ura araꞌa ma ꞌohaꞌi baaniai Usu-usu Maea. 
LUK.4.17	Mana usu-usu nara haua tanaa ꞌanai ꞌohaꞌiniasi, ꞌe dorai usu-usu na ꞌia rarabea Aisaea na usua. ꞌA kehasiai bukasi, ma sadoiai dora ꞌanai ꞌohaꞌi ma ꞌohaꞌinia huraꞌa oꞌani,
LUK.4.18	“Na Hiꞌona Maea ana Araha God ꞌa awa beiau,
LUK.4.18	suria ꞌiia na ꞌome sigihiau
LUK.4.18	ꞌanai tarohaꞌiniai Taroha Goro tanaraaui pohara.
LUK.4.18	ꞌIia ꞌa haꞌataariau ꞌanai tarohaꞌinia huraꞌa
LUK.4.18	do ꞌiraaui nei nara hunasiraau naꞌi rumanihoꞌo rai haꞌa-huraꞌahiraau dadaraꞌa,
LUK.4.18	mana nei ra kuru rai ꞌomeꞌome ahoꞌi,
LUK.4.18	mana nei nara awa haꞌataꞌairaau rai dadaraꞌa.
LUK.4.19	Mia Araha God ꞌa haꞌataariau mai ꞌanai tarohaꞌinia huraꞌa
LUK.4.19	do ꞌa bwaꞌi orea mai haꞌataꞌiniai heitaꞌahi ana tanaraaui inoni anaꞌi.”
LUK.4.20	Mia Jisas ꞌa honosiai buka ma haua ahoꞌi tanaai nei na naꞌotaranai rihungaꞌi ma heinagu auru ꞌanai haꞌausuriraaui inoni. Na mwane inoni naꞌi rumasi rau wana toꞌobuu ꞌinia. 
LUK.4.21	Mia Jisas ꞌagu haꞌatee oꞌani ꞌiniraau, “Na dorai Usu-usu Maea namou rongoa nau ꞌohaꞌinia ani, ꞌa toꞌo haꞌa-momori naꞌi ꞌohani.”
LUK.4.22	Miraau hakoi nei narau awa ꞌisi, ra haꞌatee waꞌewaꞌe ꞌinia Jisas marau heimwaotaꞌi ꞌiniꞌi mwane mareho rongo goro na maaniꞌi. Miraaugu haꞌatee oꞌani, “ꞌE gare moi ana Josep naasi.”
LUK.4.23	Jisas ꞌa oꞌani ꞌiniraau, “ꞌAu ꞌiraraa domou raba ꞌunuai dora i haꞌatee na oꞌani ꞌiniau, ‘Na nei na matai haꞌagorohiꞌi inoni baaniꞌi daoha, ꞌai haꞌagorohia gaꞌu haaria ꞌanai haꞌataꞌiniai mena ana.’ ꞌAdoꞌado ꞌana, ‘ꞌOnaa iꞌoe naasi Haꞌatahi, ꞌoi haaꞌi naꞌi ꞌomaa amua haariꞌo i haꞌabuꞌoahu nameu rongoa naꞌo hauꞌi naꞌi Kapaniam.’ ”
LUK.4.24	Mia Jisas ꞌa oꞌani roꞌu, “Wai ꞌunua haꞌa-momori tanaꞌamou, aiꞌa rarabeaꞌa do ꞌiraaui inoni naꞌi ꞌomaa ana rai haꞌahoua. 
LUK.4.25	Naꞌi madoraa ana rarabea Elaija naꞌi ꞌoha bwani, ꞌa ragoi nao naꞌi Israel narau rongomaataꞌi. Naꞌi madoraasi, ꞌe oru harisi mana aba na aiꞌa rangi ma ꞌe hioro raha na toꞌo ꞌari hako suriꞌi ꞌomaa hako naꞌi dorasi. 
LUK.4.26	Reiꞌuaa na towaꞌi oꞌasi, ꞌia God ꞌa aiꞌa haꞌataaria Elaija ꞌanai ꞌaꞌauhia ta taꞌi nao naꞌi kantri ana haaria, maꞌata ꞌe nao naꞌi ꞌomaai Sarefat naꞌi dora ra ꞌunua ꞌiniai Saedon na ꞌia God na haꞌataaria Elaija doꞌai ꞌaꞌauhia. 
LUK.4.27	Ma naꞌi madoraa ana rarabea Elaesa, ꞌa ragoi inoni naꞌi Israel na sadoiraau i daoha nara ꞌunua ꞌiniai lepa. Ma aiꞌa ta taꞌi nei ꞌiniraau ꞌia God ꞌai haꞌagorohia, maꞌata ꞌe inoni ni Siria moi na atana ꞌia Neman, na ꞌia God nagu haꞌagorohia.”
LUK.4.28	Naꞌi ꞌoha na ꞌiraaui inoni naꞌi ruma ni haꞌarahesi rau rongoꞌi mareho ꞌisi, rau taesuꞌa diꞌu ꞌana Jisas. 
LUK.4.29	Naasi rau surutaꞌe ꞌanai tarihaꞌinia huraꞌa Jisas baaniai ꞌomaasi. Ni ꞌomaasi ꞌa awa taꞌeha naꞌi hungahunga. Naasi rau waia ꞌari naꞌi bwaunai rihua na awa gaarangiai ꞌomaa dorai gaasia dio. 
LUK.4.30	Mia Jisas ꞌa siri hokahoka naꞌi ꞌuruhadaau ma hano baaniraau.
LUK.4.31	Mia Jisas ꞌa ꞌari Kapaniam, ꞌe ꞌomaa naꞌi Provensi Galili. Ma naꞌi dangi ni mamaro adaaui Jiu, ꞌa ha-haꞌausuriraaui inoni naꞌi ruma ni haꞌarahesi. 
LUK.4.32	Mana inoni hako rau heimwaotaꞌi diꞌu ꞌiniꞌi haꞌausuringaꞌi anaꞌi, ꞌinia rau ꞌome ꞌiraraa doꞌiia ꞌa huunai ꞌiraraꞌi mareho na maaniꞌi.
LUK.4.33	Ma naꞌi ruma ni haꞌarahesi naꞌi madoraasi, ꞌe sae na bwauniai adaro na awa ꞌisi, mana saesi ꞌa awara raha araꞌa oꞌani, 
LUK.4.34	“ꞌEii! Jisas, saeni Nasaret! ꞌO raba ꞌuaameuni? ꞌO boi ꞌanai haꞌa-taꞌaiꞌameu? ꞌInau ꞌau ꞌiraraa haꞌagorohiꞌo! Iꞌoe nei na maea naꞌo boi baania God.”
LUK.4.35	Mia Jisas ꞌa haꞌatee hurasi tanaai adarosi. ꞌA oꞌani, “ꞌOi papaku, maꞌoi huraꞌa mai baania moꞌosi!” Mana adarosi ꞌa ꞌidiraꞌinia moꞌosi dio naꞌi ano huniraau, magu huraꞌa baania, maꞌata ꞌa aiꞌa haꞌamaaraai saesi.
LUK.4.36	Na mwane inoni hako ra heimwaotaꞌi diꞌu mara heisosongaꞌi hairiu oꞌani, “Romwane! ꞌE tahasi? Ni haꞌatee anaꞌi ra toꞌo mena mara wetewete diꞌu! ꞌA haꞌatee moi tanaraaui adaro ꞌanai huraꞌa mara huraꞌaꞌa.” 
LUK.4.37	Mana tarohana Jisas ꞌa ꞌadarara hako ꞌari suriꞌi mwane ꞌomaa heꞌeteꞌi roꞌu wou gariai Kapaniam.
LUK.4.38	Mia Jisas ꞌa huraꞌa baaniai ruma ni haꞌarahesi ma ꞌari ruma ana Saemon. Ma naꞌi rumasi ꞌe urao na mataꞌi raha diꞌu na awa iei ma raorao diꞌu i abena. Mana uraosi ꞌe hungona Saemon. Miraaugu haꞌangonia Jisas ꞌanai ꞌaꞌauhia. 
LUK.4.39	Jisas ꞌa ꞌariwou naꞌi bobonai beꞌanai uraosi, ma haꞌatee wetewete tanaai mataꞌisi doꞌai huraꞌa baania. Naꞌi mau ꞌohasi, mana mataꞌi ꞌa rigisiaꞌa, ma surutaꞌe ma haꞌaagau mahoingau ꞌadaau.
LUK.4.40	Naꞌi ꞌoha na aurui sina, ra ragoi nei nara waaꞌi mai inoni nara sadoiꞌi mwane daoha heꞌeteꞌi hairiu. Mia Jisas ꞌa dau wou naꞌi hungadi, mara goro ahoꞌi. 
LUK.4.41	Mia Jisas ꞌa taariꞌi huraꞌa i adaro baaniraau taraꞌi sae, mana adaro ra haꞌatee hurasi oꞌani, “Iꞌoesi garena God.”
LUK.4.41	Mia Jisas ꞌa haꞌa-aburaau wetewete dorai abui haꞌateeꞌa roꞌu, suria ꞌa ꞌiraraa dorau aidangisia doꞌiia naasi Haꞌatahi.
LUK.4.42	Ma naꞌi mau i hahoꞌoa taꞌaa naꞌi nata dangi, ꞌia Jisas ꞌa ꞌari haaria naꞌi dora bwaranga. Miraaui inoni rau siba suria naraugu buna sadoia. Naꞌi ꞌoha narau sadoia, raugu haꞌatee haꞌabwarasia, marau ꞌunua tanaa doꞌai awa gaꞌu beiraau naꞌi Kapaniam. 
LUK.4.43	Mia Jisas ꞌa oꞌani ꞌiniraau, “Nau wai tarohaꞌinia maꞌata i Taroha Goro ꞌiniai heimarungi ana God ꞌari suriꞌi taraꞌi ꞌomaa roꞌu wou, ꞌinia naasi tarana na ꞌia God ꞌa haꞌataariau mai ꞌinia.” 
LUK.4.44	Naasi, mia Jisas ꞌa ꞌaariha hairiu ꞌanai tarohaꞌiniai Taroha Goro suriꞌi ruma ni haꞌarahesi naꞌi Provensi Jiudea.
LUK.5.1	ꞌE taꞌi ꞌoha ꞌia Jisas ꞌa ura naꞌi one naꞌi bobonai kae bwera i Galili,
LUK.5.2	Ma ꞌomesiai rua ora naꞌi wai, gaarangiai one. Miraaui sae ahu-ahuasi narau nugaꞌi ora ꞌisi, rau poru wasi orimaꞌiniꞌi huꞌo adaaꞌi. 
LUK.5.3	Miagu taꞌe araꞌa naꞌi ora ana Saemon, ma ꞌunua tanaa doꞌai gere usuhaꞌinia huraꞌa baaniai bobonai one, mia Jisas ꞌagu heinagu naꞌi ora ꞌanai haꞌausuriraaui inoni narau goni wou beia.
LUK.5.4	Ma naꞌi ꞌoha na mamaani hako tanaraaui inoni, ꞌagu oꞌani ꞌinia Saemon, “ꞌOi saraa huraꞌa i ora amua naꞌi dora suꞌu mamoi gaasia dioi huꞌo, mamoi toꞌoiꞌi taraꞌi mwane iiꞌa.”
LUK.5.5	Mia Saemon ꞌa oꞌani ꞌinia, “Saemaua, meu bona matoo suriai rodo bubu nabongi ani, ma aiꞌa ta taꞌi iiꞌa namei toꞌoia. Maꞌata mei haua roꞌu suriai ꞌunua amua.” 
LUK.5.6	ꞌOha naraugu haua ꞌonaai ꞌunua ana Jisas tanaraau, mana huꞌo ꞌa honuꞌa ꞌiniai iiꞌa, ꞌa gaarangi moi maai ohogao. 
LUK.5.7	Miraau booriraau taraꞌi abe adaaꞌi naꞌi nata ora ꞌanai boi ꞌaꞌau. ꞌOha narau ataha mai beiraau, raugu buna haꞌahonua roꞌu i rua ora ꞌiniꞌi iiꞌa, mana ora ra gaarangi marai dodo.
LUK.5.8	Naꞌi ꞌoha ꞌia Pita ꞌa ꞌomesia oꞌasi, ꞌa topiruru auru tanaa Jisas ma oꞌani, “ꞌOi ꞌari wou baaniau Araha, ꞌinau ꞌe inoni ora-oraꞌa!” 
LUK.5.9	ꞌIa Pita ꞌa haꞌatee oꞌasi suria ꞌa buꞌo i ahudaaꞌi ꞌiniꞌi mwane iiꞌa narau ngahuiꞌi. 
LUK.5.10	Mirarua rua garena Sebedi, ꞌia Jems mea Jon nararu ꞌaꞌauhia Pita, raru heimwaotaꞌi diꞌu roꞌu.
LUK.5.10	Mia Jisas ꞌa oꞌani ꞌinia Pita, “ꞌOi abui mamaaꞌu! Taraawaꞌa naꞌi ꞌohani ma ꞌariꞌa, ꞌoi wairaau mai sae beiau ꞌonaai rauꞌi amuꞌi iiꞌa naꞌi wai.” 
LUK.5.11	Miraaugu usuꞌi ora araꞌai dora mamata. Rau nugasiꞌi mwane mareho marau suria Jisas.
LUK.5.12	Mia Jisas ꞌa ꞌariwou ma taha naꞌi ꞌomaa na awa iei sae na toꞌia i daoha nara ꞌunua ꞌiniai lepa. Ni abena ꞌa ꞌome taꞌaa hako ꞌiniai lepa. Mana ꞌoha na saesi ꞌa ꞌomesia Jisas, ꞌa boi beia ma topiruru ma mwaoro auru naꞌi ano. Ma haꞌangonia wetewetea Jisas oꞌani, “Araha, ꞌonaa ꞌo mwaꞌemwaꞌe, maꞌo gaꞌi haꞌagorohiau ahoꞌi baaniai daoha na toꞌiauni.”
LUK.5.13	Mia Jisas ꞌa tarangaꞌinia huraꞌa i rimana, ꞌa dau wou beia ma oꞌani, “ꞌIo, ꞌau mwaꞌemwaꞌe moi, ꞌoi goroꞌa ahoꞌi!” Naꞌi mau ꞌohasi, na abena ꞌagu goro ahoꞌi. 
LUK.5.14	Mia Jisas ꞌa haꞌaabua wetewete oꞌani, “ꞌOi abu maania gaꞌu tanaa ta sae i maho na toꞌo beiꞌo. ꞌOi ꞌari odo-odo beiai Piriisi mai ꞌiraraa haaria do iꞌoe ꞌo goro ahoꞌi. Naasi maꞌoi hauai bane amua tanaai Piriisi maai hoꞌasi ꞌinia ꞌonaai ꞌunua ana Moses, ꞌanai haꞌataꞌinia tanaraaui noni doꞌo goroꞌa.”
LUK.5.15	Ma reiꞌuaa na haꞌaabua moꞌosi, na taroha ꞌinia Jisas ꞌagu ꞌadarara roꞌu wou baaniai naꞌo. Ma ragoi nei ra boi ꞌanai bahurongoꞌi haꞌausuringaꞌi anaꞌi, ma ꞌanai haꞌagorohiraau baaniꞌi daoha adaaꞌi. 
LUK.5.16	Maꞌata ꞌa ragoi ꞌoha ꞌia Jisas ꞌa nugasiraaui inoni ꞌanai ꞌari haaria naꞌi dora bwaranga ꞌanai haꞌarahesi.
LUK.5.17	Maꞌe taꞌi dangi na ꞌia Jisas ꞌa ha-haꞌausuri, raꞌi Farisei ma taraꞌi Haꞌausuri roꞌu ꞌanai Ringe anaꞌia Moses narau heinagu naꞌi dorasi. Rau boi baaniꞌi ꞌomaa naꞌi Provensi Galili mei Jiudea mei baaniai ꞌomaa raha i Jerusalem. Mana mena ana Araha God ꞌa awa beia Jisas ꞌanai haꞌagorohirai nei ra daoha. 
LUK.5.18	Ma naꞌi ꞌohasi, raꞌi inoni ra suruꞌia mai sae na sadoiai abe nugu mana saesi ꞌa dadao naꞌi beꞌana. Rau haꞌimaania dorai waia siri tanaa Jisas, 
LUK.5.19	magu bwara ꞌiniai rago diꞌu anai inoni. Mei suriai bwara ana tanaraau, rau suruꞌia taꞌeha suriai tara hanehane ꞌanai taꞌehai hunganai rumasi. Hunganai rumasi ꞌa sada moi. Rau tahangiai dora naꞌi hunganai ruma, marau totoꞌoa dioi saesi naꞌi ꞌuruhadaaui inoni naꞌi gaarangiai dora na ꞌia Jisas na ura iei. 
LUK.5.20	ꞌOha ꞌia Jisas ꞌa ꞌome ꞌiraraai hinihinidaau, ꞌagu oꞌani ꞌinia, “Geresae agua, na ora-oraꞌa amuꞌi ꞌau ꞌadomaꞌi nugasiꞌi hako tanaꞌo.”
LUK.5.21	Miraau na Farisei mana Haꞌausuri ꞌanai Ringe anaꞌia Moses narau awa ꞌisi raugu ꞌadomaꞌi oꞌani haariraau, “I sae heꞌua naasi? ꞌA ꞌadomaꞌinia do ꞌiia naasia God? ꞌIa moia God nagau ꞌiraraa na matai ꞌadomaꞌi nugasiꞌi ora-oraꞌa! ꞌIia ꞌa haꞌatee haꞌataꞌaia God!”
LUK.5.22	Jisas ꞌa aidangisiai taha na awa suriꞌi ꞌadomaꞌidaaꞌi, magu oꞌani ꞌiniraau, “ꞌA ꞌua namou toꞌoraa ꞌiniai ꞌadomaꞌisi? 
LUK.5.23	Taha na mwadaꞌu? ꞌAnai ꞌunua tanaai saesi doꞌau ꞌadomaꞌi nugasiꞌi ora-oraꞌa anaꞌi, maꞌua ꞌanai ꞌunua tanaa doꞌai ura maai hahano? ꞌAnai ꞌunua tanaa moꞌosi doꞌau ꞌadomaꞌi nugasiꞌi ora-oraꞌa anaꞌi ꞌa mwadaꞌu, ꞌinia ꞌa bwarai ꞌiraraa ꞌonaa ra ꞌadomaꞌi nugasiꞌi ora-oraꞌa anaꞌi maꞌua aiꞌa. 
LUK.5.24	Naasi, ꞌinau i Garei Inoni wai hauai maho namou ꞌadomaꞌi haꞌabwaraa ma moiguꞌi ꞌiraraa do ꞌau toꞌoraa roꞌu i mena ꞌanai ꞌadomaꞌi nugasiꞌi ora-oraꞌa naꞌi marewanani.”
LUK.5.24	Naasi magu oꞌani ꞌiniai sae na abe nugusi, “Nau wai ꞌunua tanaꞌo, ꞌoi ura araꞌa, ꞌoi suruꞌiai beꞌamu, maꞌoi ꞌari ruma amua!”
LUK.5.25	Naꞌi mau ꞌohasi na saesi ꞌa ura araꞌa naꞌi maadaau hakoi inoni. ꞌA rahiai beꞌana na dadao iei ma ahoꞌi ꞌari ꞌomaa ana, ꞌa haꞌaasaa God. 
LUK.5.26	Miraaui mwane inoni narau ꞌomesiai marehosi ra buꞌo hakoi ahudaaꞌi, marau haꞌaasaa God. Rau honu ꞌiniai mamaaꞌu marau haꞌatee oꞌani, “ꞌE kae mareho raha diꞌu nagau ꞌomesia naꞌi dangini.”
LUK.5.27	Naꞌi muri ꞌia Jisas ꞌagu huraꞌa wou ma ꞌomesiai sae na heinagu naꞌi dora ni horihori takisi. Na atanai saesi ꞌia Livae. ꞌIiasi ꞌe sae na tatauꞌaro tanaai gaumani ꞌanai siꞌogoniꞌi takisi. Jisas ꞌagu oꞌani ꞌinia, “Livae, ꞌoi boi suriau ꞌonaai rongoiusuri agua.” 
LUK.5.28	Naꞌi mau ꞌohasi, mia Livae ꞌa ura araꞌa ma nugasiꞌi mwane mareho anaꞌi ma suriaꞌa Jisas.
LUK.5.29	Naasi ꞌia Livae ꞌagu hauai kae ngaugoni tanaa Jisas naꞌi ruma ana. Ma ragoi inoni ha-haꞌatakisi mana taraani inoni moi nara boi naꞌi ngaugonisi. 
LUK.5.30	Miraau na Farisei, ma taraꞌi Haꞌausuri ꞌanai Ringe anaꞌia Moses nara aba beiraaui Farisei raugu haꞌatee haꞌa-taꞌairaaui rongoiusuri anaꞌia Jisas oꞌani, “Ni ꞌuaana namou ngau ꞌinia beiraaui sae ha-haꞌatakisi miraaui sae taꞌaꞌisi?”
LUK.5.31	Mia Jisas ꞌagu aramiraau oꞌani, “Na sae nara goro moi abedi ra bwaꞌi rabasiai ꞌaꞌau baaniai sae na matai haꞌagorohiꞌi daoha, me ꞌiraau moi nei nara daoha nara rabasiai ꞌaꞌau. 
LUK.5.32	ꞌA oꞌasi roꞌu, ꞌinau boi naꞌi marewanani, aiꞌa do ꞌanai ꞌaꞌauhiraau inoni odo-odo, maꞌata ꞌau boi ꞌanai ꞌaꞌauhiraaui inoni ora-oraꞌa dorai rihosi baaniꞌi ora-oraꞌa adaaꞌi.”
LUK.5.33	Ma taraꞌi inoni ra haꞌatee oꞌani ꞌinia Jisas, “ꞌAdo ꞌoha ꞌiraaui rongoiusuri anaꞌia Jon Bwareomaea mana rongoiusuri adaaꞌi Farisei ra haꞌariritaꞌi ngau ꞌanai haꞌarahesi. Miꞌoe na rongoiusuri amuꞌi rau aiꞌa haꞌariritaꞌi ngau moeꞌa, rau ngau mara gono moi.”
LUK.5.34	Mia Jisas ꞌa aramiraau oꞌani, “ꞌA ꞌua? ꞌIꞌamou mou ꞌadomaꞌinia do ꞌiraaui nei ra awa naꞌi rongo ni haꞌiwai rai haꞌariritaꞌi ngau ꞌoha na awa beiraau a moꞌo ra haꞌahaꞌiwaia? ꞌAbwaꞌi! 
LUK.5.35	Maꞌata tari ꞌoha na nei na haꞌiwai rai waia baaniraau maraigui matai haꞌariritaꞌi ngau ꞌiniai ahutotou adaau.”
LUK.5.36	Mia Jisas ꞌagu haꞌausuriraau roꞌu oꞌani, “ꞌAbwaꞌi nei ꞌai karia mwadaꞌu ta maakari naꞌi toꞌoni haoru ana ꞌanai tata ponosia ꞌiniai dora na maakari naꞌi toꞌoni bwani. ꞌOnaa nai haua oꞌasi, ꞌai here haꞌataꞌaiai toꞌoni haoru ana, mana maakari toꞌoni haorusi, ꞌa bwaꞌi ꞌome taꞌisada beiai toꞌoni bwanisi.
LUK.5.37	“Nata mareho roꞌu, ꞌabwaꞌi nei nai matai nuga waen haoru suriꞌi bei bwani nara tagoraꞌi ꞌiniꞌi uri-uri mwamwaa, ꞌinia na bei bwani ra bwane ꞌaꞌasi. Naꞌi ꞌoha na waen haoru ꞌai suꞌu, na bei bwani rai pusu. Naasi mana waen rai ahe gataꞌiniꞌi, mana bei rai maakari taꞌaꞌi. 
LUK.5.38	Na waen haoru rai nigaꞌi maꞌata naꞌi bei haoru roꞌu. 
LUK.5.39	Na nei na gonohiai waen bwani naꞌi naꞌo, ꞌagu aiꞌa rabasiaꞌa roꞌu i waen haoru. ꞌAi ꞌunua doni waen bwani na goro diꞌuai waen haoru.”
LUK.6.1	Maꞌe taꞌi dangi ni mamaro adaaui Jiu, naꞌi ꞌoha ꞌia Jisas mana rongoiusuri anaꞌi rau tahahoro naꞌi ꞌubutadi moui wiit, ꞌiraaui rongoiusuri raugu rahiꞌi taraꞌi nei marau rogarogaꞌi baaniꞌi kahokahodi marau ngaaꞌi dora ngaungau. 
LUK.6.2	Ma taraꞌi Farisei rau oꞌani ꞌiniraau, “Mou gaꞌi bwaꞌi husiꞌi wiit ꞌisi. Naꞌi dangi ni mamaro, i Ringe anaꞌia Moses ꞌa haꞌaabuai tauꞌaro naꞌi dangisi!”
LUK.6.3	Mia Jisas ꞌa aramiraau oꞌani, “ꞌA ꞌua? Mou aiꞌa ꞌohaꞌiniai mamaani ꞌinia Mwaeraha Deved mana nei narau taꞌi hano naꞌi ꞌoha narau hioro? 
LUK.6.4	ꞌIa Deved ꞌa siri naꞌi Ruma Maea Saira ana God ma ngaai bredi nara haꞌamaeaa ma hanganiraau roꞌu i nei rau taꞌi hano. Na bredisi ꞌiraau moi na Piriisi narau matai ngaa. Naasi ꞌia Deved ꞌa horosia roꞌu i Ringe mia God ꞌa aiꞌa taesuꞌa ꞌana.” 
LUK.6.5	Mia Jisas ꞌa oꞌani roꞌu ꞌiniraau, “ꞌInau Garei Inoni, ꞌinau ꞌau matai ꞌunuꞌi maho ꞌiraaui sae ra matai haaꞌi naꞌi dangi ni mamaro. ꞌInia ꞌinau naasi Araha ꞌanai dangi ni mamaro.”
LUK.6.6	Maꞌe taꞌi dangi ni mamaro roꞌu, ꞌia Jisas ꞌa siri naꞌi ruma ni haꞌarahesi adaaui Jiu ma haꞌausuriraaui inoni. Ma naꞌi ꞌohasi ꞌe sae na mae i rima odona na awa roꞌu ꞌisi. 
LUK.6.7	Miraau na Farisei mana Haꞌausuri ꞌanai Ringe anaꞌia Moses rau ꞌomeꞌome ꞌonaa ꞌia Jisas ꞌai haꞌagorohia ahoꞌi sae na mae i rimanasi, do nei narai subunia doꞌa hauai tauꞌaro naꞌi dangi ni mamaro. 
LUK.6.8	ꞌIa Jisas ꞌa ꞌiraraai ꞌadomaꞌidaaꞌi ma oꞌani ꞌiniai sae na mae i rimanasi, “ꞌOi surutaꞌe maꞌoi araꞌa mai naꞌi naꞌo.” Mana saesi ꞌa ura araꞌa ma araꞌa ura naꞌi dora na mwane inoni rai matai ꞌomesia. 
LUK.6.9	Mia Jisas ꞌagu oꞌani ꞌiniraau, “Wai songaꞌiniꞌamou. ꞌE taha na Ringe anaꞌia Moses ꞌa haꞌawategaau ꞌanai haua naꞌi dangi ni mamaro? ꞌAnai haaꞌi mareho goro, maꞌuasi ꞌanai haaꞌi mareho taꞌaꞌi? ꞌAnai haꞌatahiai noni maꞌua ꞌanai haꞌamaesia?” 
LUK.6.10	Mia Jisas ꞌa wanasiraau hakoi inoni magu oꞌani ꞌiniai saesi, “ꞌOi tarangaꞌinia huraꞌa i rimamu.” ꞌOha na tarangaꞌinia huraꞌa i rimana, na rima na taꞌaasi ꞌa goro ahoꞌi. 
LUK.6.11	Naꞌi ꞌoha na ꞌiraaui Haꞌausuri ꞌanai Ringe anaꞌia Moses miraau na Farisei rau ꞌomesia oꞌasi, rau kaeni taesuꞌa diꞌu marau haꞌaradorado ꞌinia ta here narai haua ꞌana Jisas.
LUK.6.12	ꞌE taꞌi dangi roꞌu, ꞌia Jisas ꞌagu taꞌeha araꞌa naꞌi hungahunga ꞌanai haꞌarahesi. Maꞌe rodo bubu na haꞌarahesi suria tanaa God. 
LUK.6.13	Naꞌi hahoꞌoa ꞌa ꞌunuraau mai rongoiusuri anaꞌi beia, ma ꞌome sigihiai waira taꞌi tangahuru mana rua, na ꞌunuraau ꞌiniai Haꞌataari.
LUK.6.14	ꞌIa Saemon (na ꞌia Jisas na ꞌunua ꞌinia Pita),
LUK.6.14	ꞌia Andru, doꞌorana Saemon,
LUK.6.14	ꞌia Jems,
LUK.6.14	ꞌia Jon,
LUK.6.14	ꞌia Pilip
LUK.6.14	ꞌia Batolomiu,
LUK.6.15	ꞌia Matiu,
LUK.6.15	ꞌia Tomas,
LUK.6.15	mana nata Jems gare ana Alfias,
LUK.6.15	ꞌia Saemon baaniai ruruha ra raba taaria huraꞌa i gaumani adaaui Rom baania Israel,
LUK.6.16	ꞌia Jiudas gare ana Jems,
LUK.6.16	mea Jiudas Iskariot, ꞌia moꞌo na usuhaꞌinia Jisas tanaraaui maeronganaꞌi.
LUK.6.17	ꞌIa Jisas ꞌa dio wou baaniai hungahunga beiraaui Haꞌataari anaꞌi marau ura naꞌi dora sada. Ma naꞌi ꞌohasi ꞌa ragoi rongoiusuri anaꞌi ma taraꞌi inoni naꞌi Jerusalem mei suria hako ꞌari i Provensi Jiudea nara rurugoni mai naꞌi dorasi. Ma raꞌi nei ra boi roꞌu baaniai rua kae ꞌomaai Taea mana Saedon nararu awa naꞌi bobonai asi. 
LUK.6.18	Rau boi goni ꞌanai rongoꞌi haꞌausuringaꞌi anaꞌia Jisas, ma ꞌanai haꞌagorohiraau baaniꞌi daoha nara sadoiraau. Miraaui nei na adaro ꞌa bwauniraau, ꞌia Jisas ꞌa taariꞌi huraꞌa baaniraau. 
LUK.6.19	Na mwane inoni hako rau bonasia dorai hataria, suria na mena ana God na awa beia ꞌa haꞌagorohiraaui nei rau daoha.
LUK.6.20	Mia Jisas ꞌa wanasiraaui rongoiusuri anaꞌi ma oꞌani,
LUK.6.20	“ꞌIa God ꞌai haꞌagorohiꞌamou i nei namou pohara,
LUK.6.20	ꞌinia ꞌiꞌamou moi awa naꞌi bahainai heimarungi ana God.
LUK.6.21	ꞌIa God ꞌai haꞌagorohiꞌamou i nei namou hioro,
LUK.6.21	ꞌinia ꞌiꞌamou moi dauai taha namou ꞌirisiasi.
LUK.6.21	ꞌIa God ꞌai haꞌagorohiꞌamou i nei namou angi,
LUK.6.21	ꞌe madoraa nai boi mau namoi daꞌa haꞌi waꞌewaꞌe.
LUK.6.22	ꞌIa God ꞌai haꞌagorohiꞌamou i nei ra ꞌutaiꞌamou
LUK.6.22	mara dingaiꞌamou mara ꞌisiꞌisiꞌamou mara haꞌatee haꞌa-taꞌaiꞌamou,
LUK.6.22	suria ꞌiꞌamou raꞌi rongoiusuri aguꞌi, ꞌinau i Garei Inoni.
LUK.6.23	“ꞌOha na oꞌasi, moi honu ꞌiniai waꞌewaꞌe mamoi maomao. ꞌInia ꞌe heitahari na raha na ꞌia God ꞌa haꞌaagau mamasiꞌamou ꞌinia naꞌi aro. Mamoi abui kakuꞌaa doni wauwa adaaꞌi ra here haꞌataꞌairaau oꞌasi roꞌu i rarabea naꞌi ꞌoha bwani.
LUK.6.24	Maꞌata ꞌai taꞌaa diꞌu tanaꞌamoui nei namou totoꞌora,
LUK.6.24	suria mou bwane awa naꞌi tahitahi na mwadaꞌu
LUK.6.24	mana madoraa ni pohara tanaꞌamou ꞌai boi mau.
LUK.6.25	ꞌAi taꞌaa diꞌu tanaꞌamoui nei namou ngaungau goro ꞌohani,
LUK.6.25	ꞌinia ni madoraa ni hioro tanaꞌamou ꞌai boi mau.
LUK.6.25	ꞌAi taꞌaa diꞌu tanaꞌamoui nei namou daꞌa ꞌegeꞌegeꞌamou,
LUK.6.25	ꞌinia ni madoraa ni angi mana ahutotou tanaꞌamou ꞌai boi mau.
LUK.6.26	ꞌAi taꞌaa diꞌu tanaꞌamoui nei na ꞌiraaui noni rau haꞌatee haꞌagorohiꞌamou do ꞌiꞌamou raꞌi sae goro.
LUK.6.26	ꞌInia na wauwa adaaꞌi ra haꞌatee oꞌasi roꞌu
LUK.6.26	ꞌiniraaui rarabea pwapwaariꞌi naꞌi ꞌoha bwani.
LUK.6.26	Ma reiꞌuaa na oꞌasi, mia God ꞌa haꞌa-mamaꞌairaau moi.”
LUK.6.27	Mia Jisas ꞌa oꞌani roꞌu, “Nau wai ꞌunua tanaꞌamoui nei namou bahurongoau! Moi taꞌahiraaui maerongamooꞌi mamoi goro tanaraaui nei ra ꞌitamou. 
LUK.6.28	Moi haꞌangonia God maai haꞌagorohiraaui nei ra ꞌuaasiꞌamou, mamoi haꞌarahesi ꞌiniraaui nei ra here haꞌa-taꞌaiꞌamou. 
LUK.6.29	ꞌOnaa ꞌia tei nai hidariai babamu, ꞌoi rihotaꞌi maai hida roꞌu naꞌi nata aba, ma ꞌonaa ꞌiatei nai rahia baaniꞌo i toꞌoni bohuraꞌa amua, nugasia mai rahia roꞌu i toꞌoni bo siri. 
LUK.6.30	ꞌIatei nai haꞌangoniꞌo ꞌinia ta mareho, ꞌoi haua tanaa. Ma ꞌonaa raꞌi mareho amuꞌi nara rahiꞌi baaniꞌo, ꞌoi abu bonasiai rahiꞌi ahoꞌi. 
LUK.6.31	Ni here naꞌoi haua tanaai nata sae, ꞌai suriai here naꞌo ꞌirisia dorai haua tanaꞌo.
LUK.6.32	“ꞌOnaa naꞌoi taꞌahiraau moi nei narau taꞌahiꞌo, ꞌa bwaꞌi heitahari naꞌoi daua ꞌinia. Reiꞌuaa inoni taꞌaꞌi, mara heitaꞌahi roꞌu moi oꞌasi. 
LUK.6.33	Ma ꞌonaa ꞌo goro moi ꞌiniraaui nei nara goro ꞌiniꞌo, ꞌa bwaꞌi heitahari naꞌoi daua ꞌinia. ꞌIraaui inoni taꞌaꞌi mara matai haua roꞌu moi oꞌasi. 
LUK.6.34	Ma ꞌonaa naꞌoi hisuhisu moi tanaraaui nei naꞌo ꞌiraraa dorai hisu ahoꞌi tanaꞌo, ꞌa bwaꞌi heitahari naꞌoi daua ꞌinia. Reiꞌuaa ꞌiraaui sae taꞌaꞌi mara matai hisuhisu roꞌu moi oꞌasi, ꞌiniai ꞌirisia adaau dorai suꞌuꞌi hako tanaraau ahoꞌi taha narau hisu ꞌiniꞌi.
LUK.6.35	“Miꞌamou moi taꞌahiraaui maerongamooꞌi mamoi goro ꞌiniraau. Moi hisu tanaraau, mamoi abui ꞌadomaꞌinia dorai suꞌuꞌi ahoꞌi tanaꞌamou i taha namoi hisu ꞌiniꞌi. Naasi na heitahari amoou ꞌai raha, marai ꞌome ꞌiraraa do ꞌiꞌamou raꞌi garena God na ororiu araꞌa. ꞌInia ꞌia God ꞌa goro ꞌiniraaui inoni, reiꞌuaa na ꞌiraaui inoni rau aiꞌa haꞌatee haꞌagorohia maꞌua rau haaꞌi mwane here taꞌaꞌi. 
LUK.6.36	Moi taꞌahiraaui inoni ꞌonaa God na taꞌahiraau hako mwane inoni.”
LUK.6.37	ꞌIa Jisas ꞌa oꞌani roꞌu ꞌiniraau, “ꞌOi abui hiiriai nata nei, mara bwaꞌi hiiriꞌo roꞌu. ꞌOi abui hiiri haꞌa-mamaꞌaiai nata nei, maragu bwaꞌi hiiri haꞌa-mamaꞌaiꞌo roꞌu. ꞌOi ꞌadomaꞌi nugasiai ꞌinonai nata nei maraigui ꞌadomaꞌi nugasiꞌi roꞌu i ꞌinomuꞌi. 
LUK.6.38	Moi hisuhisu maraigui hisu roꞌu tanaꞌamou. ꞌInia ꞌonaa moi hi-hisuhisu, na hisu narai haua tanaꞌamou ꞌai diꞌu roꞌu wou, mai honu aharau ꞌonaai baegi nara haꞌaburu haꞌagorohia mara haꞌahonua roꞌu mau. Na hisu narai haa tanaꞌamou, ꞌai suriai hisu namou haua tanaai nata nei.”
LUK.6.39	Mia Jisas ꞌa haaꞌi roꞌu taraꞌi haꞌatee heihaꞌauu tanaraau oꞌani, “Na nei na kuru ꞌa bwaꞌi matai uruai nata sae kuru. ꞌOnaa ꞌai urua, ꞌirarua rarui ahoda hako dio naꞌi giru. 
LUK.6.40	Mana rongoiusuri ꞌa aiꞌa ahaaha diꞌuai haꞌausuri ana. Maꞌata naꞌi ꞌoha nai daaꞌi hakoi mwane haꞌausuringaꞌi anaꞌi, naasi ꞌaigui taꞌisada beiai haꞌausuri ana.
LUK.6.41	“Ni ꞌuaana naꞌo bonasiai rahia ꞌiniai gere mamamo naꞌi maanai nata nei, maꞌogu aiꞌa aidangisiai kae mamamo naꞌi maamu haariꞌo? 
LUK.6.42	ꞌA heꞌuai ꞌunua amua tanaai nata nei doꞌoi ꞌaꞌauhia ꞌanai rahiai gere mamamo baaniai maana, naꞌi ꞌoha na iꞌoe ꞌo aiꞌa wana goro ꞌiniai kae mamamo naꞌi maamu haariꞌo? ꞌO pwariꞌi taꞌaa! ꞌOi rahia gaꞌu naꞌi naꞌo i kae mamamo baaniai maamu neina ꞌoi matai wana goro ꞌanai rahiai mamamo baaniai maanai nata nei.”
LUK.6.43	Mia Jisas ꞌa haꞌatee roꞌu oꞌani, “Na hasiꞌei goro ꞌa bwaꞌi matai hungu ꞌiniꞌi hua taꞌaꞌi, mana hasiꞌei taꞌaa ꞌa bwaꞌi matai hungu ꞌiniꞌi hua goro. 
LUK.6.44	Na hasiꞌei goro mana hasiꞌei taꞌaa ꞌoi matai ꞌiraraa ꞌiniai huadi. ꞌA bwaꞌi nei nai matai husiai huai ꞌaai mana memeapu suriꞌi waroraraki, maꞌua suriꞌi taraani hasiꞌei taꞌaꞌi moi. 
LUK.6.45	ꞌA oꞌasi roꞌu, ni sae goro ra huraꞌa mai mareho goro baaniai ngoona, suria ni raromana ꞌa honu ꞌiniai maho goro. Mana sae taꞌaa, ra huraꞌa mai mareho taꞌaꞌi baaniai ngoona, suria ni raromana ꞌa honu ꞌiniai maho taꞌaa. ꞌInia ni ngoo, naasi na haꞌarangasia huraꞌa i taha na honu ꞌinia ꞌi raromanai noni.
LUK.6.46	“Ni ꞌuaana namou ꞌunu Araha ꞌiniau mamougu aiꞌa haꞌisuriꞌi taha nau ꞌunuꞌi tanaꞌamou? 
LUK.6.47	ꞌIatei na boi na bahurongo ma haꞌisuriꞌi mareho nau ꞌunuꞌi, wai haꞌataꞌinia tanaꞌamou i ꞌomehana. 
LUK.6.48	ꞌIia ꞌa ꞌonaai sae na tagoraai ruma. ꞌA ꞌeꞌeri ganu dio tarana naꞌi hunganai hau. Naꞌi ꞌoha na toꞌo i rangi raha mana ahe ꞌa toꞌiai rumasi, ni rumasi ꞌa aiꞌa ꞌihaꞌiha, suria ꞌia moꞌo na tagoraa ꞌa tagora haꞌababaua goro. 
LUK.6.49	Mia moꞌo na rongoꞌi haꞌatee aguꞌi magu aiꞌa haꞌisuriꞌi taha nau ꞌunuꞌi, ꞌa ꞌonaai sae na tagoraai ruma ana moi naꞌi ano na aiꞌa ꞌeꞌeri ganu dio tarana. Naꞌi ꞌoha na rangi mana wai ꞌa ahe toꞌiai rumasi, mana rumasi ꞌa arobo ma ꞌadarara!”
LUK.7.1	ꞌIa Jisas ꞌa haꞌausuriraau hako inoni naꞌi dorasi, maagu ahoꞌi ꞌari Kapaniam. 
LUK.7.2	Ma naꞌi ꞌomaasi ꞌe sae na daoha iei ꞌa gaarangi mae, ꞌia moꞌosi ꞌe sae tatauꞌaro anai taꞌi saemaua naꞌi ruruhani heheiꞌoi adaaui Rom. Mana sae tatauꞌarosi ꞌe sae na taꞌahia diꞌu. 
LUK.7.3	Ma naꞌi ꞌoha na saemauasi ꞌa rongo tarohana Jisas, ꞌagu haꞌa-taariraau taraꞌi saemaua adaaꞌi Jiu ꞌanai ꞌunua tanaa doꞌai boi ꞌanai haꞌagorohia ahoꞌi sae tatauꞌaro ana. 
LUK.7.4	Miraau ꞌariwou beia Jisas marau haꞌabongaꞌinia wetewete oꞌani, “ꞌIa moꞌo na haꞌataariꞌameu maini, ꞌa arari doꞌoi ꞌaꞌauhia, suria ꞌiia ꞌe sae goro. 
LUK.7.5	ꞌA taꞌahigaau i Jiu ma ꞌaꞌau ꞌanai haꞌa-urasiai ruma ni haꞌarahesi tanaꞌameu.”
LUK.7.6	Mia Jisas ꞌagu hano beiraau ꞌanai ꞌari naꞌi ruma anai saemauasi. Naꞌi ꞌoha na gaarangia wou i ruma, ni saemauasi ꞌa haꞌataariꞌi roꞌu wou taraꞌi sae ꞌanai heisadoi beia Jisas ꞌanai oꞌani ꞌinia, “Araha, ꞌoi abui tauꞌaro raha ꞌanai hano haꞌatau, ꞌinia ꞌinau ꞌau aiꞌa arari doꞌoi boi naꞌi ruma agua. 
LUK.7.7	Minau aiꞌa taꞌisada roꞌu ꞌanai heisadoi beiꞌo. Maꞌata ꞌau ꞌiraraa do ꞌonaa naꞌoi haꞌatee moi mana sae tatauꞌaro agua ꞌai matai goroꞌa ahoꞌi. 
LUK.7.8	ꞌAu ꞌiraraa oꞌasi, suria ꞌinau ꞌau toꞌoraai nei na marungiau na ꞌinau wai haꞌisuriꞌi heiatengaꞌi anaꞌi, minau roꞌu ꞌau toꞌoraꞌi roꞌu i sae heheiꞌoi na ꞌiraau rai haꞌisuriꞌi roꞌu i heiatengaꞌi aguꞌi. Naꞌi ꞌoha nawai oꞌani ꞌinia ta taꞌi ꞌiniraau, ‘ꞌOi ꞌariwou ꞌisi,’ ꞌiia ꞌai haꞌisuriaꞌa maꞌata. Ma ꞌonaa nawai oꞌani ꞌinia ta nei ꞌiniraau, ‘ꞌOi boi ꞌini,’ ꞌiia ꞌai boiꞌa roꞌu maꞌata. Ma ꞌonaa wai oꞌani ꞌiniai sae tatauꞌaro agua, ‘ꞌOi hauai tauꞌaroni,’ ꞌiia ꞌai hauaꞌa maꞌata.”
LUK.7.9	Naꞌi ꞌoha na ꞌia Jisas ꞌa rongoꞌi mareho na ꞌunuꞌia moꞌosi, ꞌa heimwaotaꞌi diꞌu ma rihotaꞌi ma oꞌani ꞌiniraaui noni hunga rau surisuria, “Romwane! Nau wai ꞌunua tanaꞌamou, aiꞌa ta taꞌi saeni Israel nawai ꞌomesia doꞌai hinihini tari ꞌonaaia moꞌosi.” 
LUK.7.10	Naꞌi ꞌoha narau ahoꞌi wou naꞌi ruma, i mwane nara haꞌa-taariraau wou beia Jisas ani, rau ꞌomesia doni sae na daohasi ꞌa goroꞌa ahoꞌi.
LUK.7.11	Naꞌi muri, ꞌia Jisas ꞌa ꞌari ꞌomaa ra ꞌunua ꞌiniai Nein, ꞌiraaui rongoiusuri mana mwane inoni rago rau taꞌi hano beia. 
LUK.7.12	Naꞌi ꞌoha na gaarangia wou i maanai bara ꞌanai ꞌomaasi, ꞌa ꞌomesiai suruꞌia ada huraꞌa mai bwea na awa iei sae na mae naꞌi ꞌomaasi, mana sae na maesi ꞌe gare mwane ana ꞌe nao. Mana garesi, naꞌasiꞌa i taꞌi gare ana. Ma ragoi inoni naꞌi ꞌomaasi narau awa beiai naosi. 
LUK.7.13	Naꞌi ꞌoha na ꞌia Araha ꞌa ꞌomesiai naosi, ꞌa kae ahutotou diꞌu ma oꞌani ꞌinia, “ꞌOi abui angi.” 
LUK.7.14	Naasi ꞌa ꞌariwou ma dau naꞌi bwea. Miraaui nei narau suruꞌiai bweasi rau ura papaku. Mia Jisas ꞌa oꞌani ꞌiniai gare na maesi, “Geresae, ꞌoi surutaꞌe!” 
LUK.7.15	Naꞌi ꞌoha nagu haꞌatee oꞌasi moia Jisas, na gare na maesi ꞌa heinagu araꞌa ma haꞌatee. Mia Jisas ꞌa waia ahoꞌi wou tanaa inana. 
LUK.7.16	Mana mwane inoni hako rau mamaaꞌu, rau ginataꞌinia God marau haꞌaasaa. Rau haꞌatee oꞌani, “ꞌE rarabea hauasa na haꞌataꞌi mai beigaau naꞌi ꞌohani. ꞌIa God ꞌa haꞌataaria mai ꞌanai ꞌaꞌauhiraaui inoni anaꞌi.” 
LUK.7.17	Mana taroha ꞌinia Jisas ꞌa ꞌadarara hako ꞌari suriꞌi mwane dora naꞌi Provensi Jiudea, mei suriꞌi mwane dora huraꞌa wou gariai Provensisi.
LUK.7.18	Miraaui rongoiusuri anaꞌia Jon rau mamaani tanaa ꞌiniꞌi mareho na ꞌia Jisas na haaꞌi. Mia Jon ꞌa soirarua mai waira rua ꞌiniꞌi rongoiusuri anaꞌi 
LUK.7.19	ꞌanai haꞌa-taarirarua ꞌari beia Araha ꞌanai songaꞌinia oꞌani, “Iꞌoe naasi nei nara ꞌunua doꞌai boi ꞌanai haꞌatahiꞌameu, maꞌuasi ꞌe nei heꞌeteꞌi namei mamasia roꞌu mau?”
LUK.7.20	Naꞌi ꞌoha nararu ataha wou beia Jisas raru oꞌani ꞌinia, “ꞌIa Jon na haꞌataarimiria mai do ꞌanai songaꞌiniꞌo oꞌani, ‘ꞌA ꞌua? Iꞌoe naasi nei nara ꞌunua doꞌai boi ꞌanai haꞌatahiꞌameu, maꞌuasi ꞌe nei heꞌeteꞌi namei mamasia roꞌu mau?’ ”
LUK.7.21	Naꞌi roꞌu mau madoraa nararu ꞌari wousi, na ꞌia Jisas ꞌa haꞌagorohiꞌi mwane inoni nara sadoiꞌi mwane daoha heꞌeteꞌi hairiu, ma taariꞌi huraꞌa i adaro baaniꞌi taraꞌi nei, ma ragoi nei ra kuru na haꞌa-ꞌomeꞌomeraau roꞌu. 
LUK.7.22	ꞌIa Jisas ꞌagu oꞌani ꞌiniraruai rua rongoiusuri ana Jon, “Murui ahoꞌi ꞌari ma murui ꞌunuꞌi tanaa Jon i mareho namuru rongoꞌi mana mareho na muru ꞌomesiꞌi nau haaꞌi. Nei ra kuru ra wanawanaꞌa, nei ra pwaki ra hahanoꞌa, nei nara lepa ra goro ahoꞌi, nei ra pwarongo ra rongorongoꞌa, nei ra mae ra surutaꞌe ahoꞌi baaniai mae, miraaui pohara ra bahurongoai Taroha Goro. 
LUK.7.23	ꞌIa God ꞌai haꞌagorohiai nei na ꞌomesiꞌi mareho nau haaꞌi, ma aiꞌa ꞌadomaꞌi heiruaruaꞌa ꞌiniau.”
LUK.7.24	Na rua rongoiusuri anaꞌia Jon raru ahoꞌi ꞌari, mia Jisas ꞌagu mamaani tanaraaui inoni ꞌinia Jon. ꞌA oꞌani, “ꞌA ꞌua? Naꞌi ꞌoha namou ꞌari naꞌi dora mangasara ꞌanai bahurongoa Jon, ꞌe taha namou ꞌadomaꞌinia domoi ꞌomesia? ꞌE sae na orisia tarau i ꞌadomaꞌina ꞌonaai ade na gegewao? 
LUK.7.25	ꞌE sae heꞌua namou huraꞌa ꞌanai reꞌia? ꞌE sae na siri suriꞌi toꞌoni goro nara ꞌome goro diꞌu? Aiꞌa! ꞌIraaui nei ra siri suriꞌi bwana goro miraaui sae totoꞌora ra awa suriꞌi ruma adaaꞌi mwaeraha, aiꞌa suriꞌi dora mangasara. 
LUK.7.26	Maꞌe tahata namou huraꞌa ꞌanai ꞌomesia naꞌi dora mangasara? ꞌE rarabea? Haꞌamomori, ꞌe rarabea, maꞌata ꞌiia aiꞌa doꞌe rarabea moi. 
LUK.7.27	ꞌIa Jon naasi nei na ꞌia God na tarohaꞌi ꞌabaia oꞌani naꞌi Usu-usu Maea,
LUK.7.27	‘Nau wai haꞌataaria wou i noni heitarohaꞌi agua naꞌi naꞌo ꞌiniꞌo.
LUK.7.27	ꞌIia nai haꞌaagauraaui noni ꞌanai boi amua.’
LUK.7.28	Nau wai ꞌunua tanaꞌamou, ꞌia Jon naasi na ororiu diꞌuꞌi hakoi mwane inoni nara huta mai naꞌi marewanani. Maꞌata, namoiwou ta sae na aiꞌa taraa ororiu na awa naꞌi heimarungi ana God, ꞌa ororiu diꞌua Jon.”
LUK.7.29	Naꞌi ꞌoha na ꞌiraaui mwane inoni, goni beiraaui nei ꞌanai siꞌogoni takisi, rau rongoꞌi haꞌatee anaꞌia Jisas, rau ꞌadomaꞌi aratara doni haꞌa-aratara ana God ꞌa odo-odo. ꞌIraausi na ꞌia Jon na bwareomaearaau ani. 
LUK.7.30	Miraaui Farisei mana Haꞌausuri ꞌanai Ringe anaꞌia Moses rau ꞌitaa i taha God na ꞌirisia tanaraau, suria rau aiꞌa raba rihosi marau aiꞌa ꞌirisia doꞌia Jon ꞌai bwareomaearaau.
LUK.7.31	Mia Jisas ꞌa oꞌani roꞌu, “ꞌE taha nawai heihaꞌauu ꞌinia nai taꞌisada beiraaui inoni naꞌi ꞌohani? ꞌIraau rau ꞌome heꞌua? 
LUK.7.32	ꞌIraau rau ꞌonaaiꞌi gare na matai haꞌariaria nara hainonora naꞌi dora ni maketi nara awara oꞌani ꞌari tanaai nata ruruha, ‘ꞌEi, meu uuhiꞌi gana ni hainonora mamou aiꞌa raba mao, mameu ganariꞌi gana ni heitori mamou aiꞌa raba angi.’ 
LUK.7.33	ꞌIꞌamou mou hahaꞌariaria oꞌasi roꞌu! Naꞌi ꞌoha na ꞌia Jon ꞌa boi na haꞌariritaꞌi ngau bredi mana gono waen, mou ꞌunua do ꞌe adaro na bwaunia. 
LUK.7.34	Ma naꞌi ꞌoha nau boi, Garei Inoni, mou reꞌia do ꞌau matai gono waen mau matai ngaungau, mamou ꞌunua doꞌau ngangauraꞌa mau bweu ꞌini gonohiai waen, ma do ꞌinau ꞌe sae goro adaaui inoni ha-haꞌatakisi miraaui inoni taꞌaꞌi. 
LUK.7.35	Maꞌata, na awaha odo-odo adaaꞌi nei narau hinihiniꞌi haꞌausuringaꞌi amiria Jon ꞌai haꞌataꞌinia huraꞌa i madoma nara haaꞌi haꞌausuringaꞌi ꞌisi.”
LUK.7.36	Maꞌe taꞌi ꞌiniraaui Farisei na ariꞌahua Jisas ꞌanai ngau beia naꞌi ruma ana. Mia Jisas ꞌa siri wou naꞌi rumasi ma heinagu auru ꞌanai ngau. 
LUK.7.37	Ma naꞌi ꞌomaasi ꞌe urao na ora-oraꞌa diꞌu na awaiei. Naꞌi ꞌoha na uraosi ꞌa ꞌiraraa doꞌia Jisas ꞌa awa naꞌi rumasi, ꞌa siri mai beiai gere bei ꞌome goro na honu ꞌiniai rumu na siꞌini goro diꞌu. 
LUK.7.38	ꞌA siriwou ma ura naꞌi odohanai uwana Jisas ma angi. Naꞌi ꞌoha na angi, ꞌa haꞌabunibuniai uwanaꞌia Jisas ꞌiniai wainai maana, ma haꞌamaahaa ꞌiniai warihuna. ꞌA ngooniai uwanaꞌi, ma ringisiai rumusi naꞌi uwanaꞌi.
LUK.7.39	Ma naꞌi ꞌoha na Fariseisi ꞌa ꞌomesiai mareho na haua i uraosi, ꞌagu ꞌadomaꞌi oꞌani haaria, “ꞌOnaa ꞌe rarabea naasi, ꞌa gaꞌi ꞌiraraa moia moꞌo na daai uwanasi, ma gaꞌi ꞌiraraa doni uraosi ꞌe urao taꞌaa.”
LUK.7.40	ꞌIa Jisas ꞌa oꞌani ꞌiniai Farisei, “Saemon, ꞌe mareho nau raba ꞌunua tanaꞌo.”
LUK.7.40	Mia Saemon ꞌa oꞌani, “ꞌE taha haꞌausuri?”
LUK.7.41	Mia Jisas ꞌagu oꞌani ꞌinia, “ꞌE waira rua nararu kaoni haꞌa beiai noni totoꞌora na matai wateꞌi haꞌa tanaraaui nei narau raba kaoni ꞌiniai siha haꞌa narau ꞌirisiꞌi. ꞌE taꞌi na kaoni ꞌiniai rima merui korai silva, maꞌe taꞌi ꞌe rima ꞌarangi. 
LUK.7.42	ꞌIraruai waira ruasi, aiꞌa ta taꞌi ꞌinirarua naigui suꞌua ahoꞌi kaoni ana, suria raru aiꞌa toꞌo haꞌa arari. Mana mareho na hauai noni totoꞌorasi, ꞌa kakuꞌaꞌi kaoni adaruꞌi ma ꞌadomaꞌi nugasirarua. Hoita, ꞌo ꞌadomaꞌinia do ꞌiatei ꞌiniraruai waira ruasi nai taꞌahia diꞌua moꞌo nararu kaoni beiasi?”
LUK.7.43	Mia Saemon ꞌa oꞌani, “ꞌInau ꞌau ꞌadomaꞌinia doꞌia moꞌo na kaoni raha.”
LUK.7.43	Mia Jisas ꞌagu oꞌani ꞌinia Saemon, “ꞌO odo haꞌatai.” 
LUK.7.44	Mia Jisas ꞌa rihotaꞌi wou, ꞌa wanasiai uraosi ma oꞌani ꞌinia Saemon, “ꞌO ꞌiraraai uraoni? Iꞌoe ꞌo aiꞌa haa ta wai tanaau ꞌanai wasiꞌi uwagu naꞌi ꞌoha nau sirimai naꞌi ruma amua, meꞌiia ꞌa haꞌabunibuniꞌi uwagu ꞌiniai wainai maana, ma haꞌamahaꞌi ꞌiniai warihuna. 
LUK.7.45	Miꞌoe ꞌo aiꞌa haꞌamaotoau ꞌinia ta haingoni. Meꞌiia ꞌa aiꞌa mamarotaꞌi ngoonia moeꞌa mau i uwaguꞌi, taraawaꞌa mau naꞌi ꞌoha nau sirimai. 
LUK.7.46	Ma aiꞌa rumu naꞌoi haua ꞌanai bwaugu, me uraoni ꞌa hauai rumu na siꞌini goro diꞌu ꞌanai uwaguꞌi. 
LUK.7.47	Mawai ꞌunua tanaꞌo, na mwane ora-oraꞌa anaꞌi ra ꞌadomaꞌi nugasiꞌi hako tanaa. Naia na taꞌahiau diꞌu ꞌiniasi. Mana nei na aiꞌa toꞌoraꞌi mwane ora-oraꞌa rago ꞌanai ꞌadomaꞌi nugasiꞌi, na heitaꞌahi ana ꞌai kekerei moi.” 
LUK.7.48	Mia Jisas ꞌagu oꞌani ꞌiniai uraosi, “Na ora-oraꞌa amuꞌi ra ꞌadomaꞌi nugasiꞌi hako tanaꞌo.”
LUK.7.49	Miraaui nei narau heinagu naꞌi dora ngaungau raugu oꞌani haariraau, “ꞌE sae heꞌua naani na matai ꞌadomaꞌi nugasiꞌi ꞌiniꞌi ora-oraꞌa adaaꞌi inoni?”
LUK.7.50	Mia Jisas ꞌagu oꞌani ꞌiniai uraosi, “I hinihinimu na ꞌia God na haꞌatahiꞌo ꞌinia. ꞌOi ꞌariwou dadaraꞌa.”
LUK.8.1	Naꞌi muri, ꞌia Jisas ꞌagu ꞌaariha roꞌu ꞌari suriꞌi ꞌomaa raha mei gere ꞌomaa naꞌi Provensi Galili ꞌanai tarohaꞌiniai Taroha Goro ꞌiniai heimarungi ana God. Mana waira taꞌi tangahuru mana rua Haꞌataari anaꞌi rau roꞌu beia. 
LUK.8.2	Ma roꞌu raꞌi urao na ꞌia Jisas ꞌa taariꞌi adaro baaniraau, ma raꞌi nei na haꞌagorohiraau roꞌu baaniꞌi daoha. Taraꞌi nei ꞌiniraau naasia Meri ni Magdala na ꞌia Jisas ꞌa taariai biu adaro baania, 
LUK.8.3	mia Susana, mia Joana, i urao anai sae ra ꞌunua ꞌinia Kusa. ꞌIa Kusa ꞌe sae na tatauꞌaro tanaa Herod ꞌanai ꞌomesuriꞌi mwane totoꞌora anaꞌi. ꞌIraaui urao ꞌisi beiraau taraꞌi urao roꞌu narau wateꞌi haꞌa adaaꞌi ꞌanai ꞌaꞌauhia Jisas mana rongoiusuri anaꞌi ꞌiniꞌi taha narau ꞌirisiꞌi.
LUK.8.4	ꞌE taꞌi dangi, ꞌe kae ruruhai inoni baaniꞌi mwane ꞌomaa heꞌeteꞌi hairiu rau boi ꞌanai bahurongoa Jisas. Mia Jisas ꞌagu haua tanaraaui haꞌatee heihaꞌauu na oꞌani, 
LUK.8.5	“ꞌE taꞌi ꞌoha na ꞌe taꞌi sae na huraꞌa ꞌanai hasi korai wiit naꞌi mou ana. Ma naꞌi ꞌoha na rarasangaꞌiniꞌi kora, raꞌi nei nara toꞌo naꞌi tara na sae ra buuriꞌi, mana gere manu ra dio mara ngaaꞌi. 
LUK.8.6	Raꞌi kora ra toꞌo naꞌi ano hunganai hau. Ma naꞌi ꞌoha nara tahi araꞌa nagu raongiꞌi sina, mana kora nara tahi ra mae moi ahoꞌi, suria ꞌa maamaha i dora ra tahi ei. 
LUK.8.7	Raꞌi kora ra toꞌo suriꞌi dora nara tahi suriꞌi waroraraki. Naasi naꞌi ꞌoha nara tahi araꞌa, ra mae ahoꞌi moi suria ni waroraraki ra agu haꞌamaesiꞌi. 
LUK.8.8	Ma raꞌi nei ra toꞌo naꞌi ano goro, mara tahi goro araꞌa mara hungu. Mana hungu nara haaꞌi ra rago diꞌuꞌi roꞌu wou i siha korai wiit na hasiꞌi.” Jisas ꞌagu haꞌahakoai hadahada ana oꞌani, “Tei na toꞌo karinga ꞌanai rongo ꞌai bahurongoa, mai aidangi tarihana.”
LUK.8.9	Miraau na rongoiusuri anaꞌia Jisas rau songaꞌinia ꞌiniai ꞌadoꞌado ꞌanai haꞌatee heihaꞌauu na hauasi. 
LUK.8.10	Mia Jisas ꞌagu oꞌani ꞌiniraau, “Naꞌi naꞌo, ꞌia God aiꞌa haꞌarangasia heꞌua i marungiraau nai haai noni anaꞌi. Me naꞌi ꞌohani ꞌa haꞌataꞌinia tanaꞌamou. Mei tanaraaui nei narau aiꞌa hinihini mau, wai hauꞌi haꞌatee heihaꞌauu tanaraau. Wai haua oꞌasi neina reiꞌuaa narai towaꞌi ꞌomeꞌome marau bwaꞌi matai ꞌome ꞌiraraa, maꞌuasi rai towaꞌi bahurongo marau bwaꞌi aidangisia.”
LUK.8.11	“Naani ꞌana ꞌadoꞌado i haꞌatee heihaꞌauu ꞌiniai sae na hasi korai wiit: Ni korai wiit, naasi haꞌatee anaꞌia God. 
LUK.8.12	Mana kora naꞌi tara, naasi ꞌiraaui nei ra rongoꞌi haꞌatee anaꞌia God, mia Saetan ꞌa boi ma haꞌakakuꞌaraau ahoꞌi ꞌiniꞌi, dorau gasi hinihini marau tahi. 
LUK.8.13	Ni kora naꞌi hunganai hau, naasi ꞌiraaui nei ra dauꞌi haꞌi waꞌewaꞌe i haꞌatee anaꞌia God. Mara aiꞌa daaꞌi orea ꞌinia na haꞌatee ra aiꞌa ganu dio naꞌi tahingadaaꞌi ꞌonaai hasiꞌei ra aiꞌa ganu i raridi. Tari ꞌoha raugu siri sadoiꞌi moi mareho bwara suriꞌi tahingadaaꞌi, marau gagataꞌiniꞌi hako ahoꞌi mwane haꞌatee. 
LUK.8.14	Ni kora nara awa suriꞌi waroraraki, naasi ꞌiraaui nei rau rongoꞌi haꞌatee anaꞌia God ma aiꞌa orea mana ꞌadomaꞌidaaꞌi ra torakoke ꞌini taraani mareho marau ꞌadomaꞌi riu ꞌiniai totoꞌora mana mwane heiꞌirisi anai abe. Tarana naasi, ꞌa aiꞌa ta mareho nai goro doꞌai huraꞌa mai baaniꞌi tahingadaaꞌi. 
LUK.8.15	Mana kora naꞌi ano goro, ꞌa ura ꞌiniraaui nei ra rongoꞌi haꞌatee anaꞌia God mara nuga haꞌagorohiꞌi suriꞌi tahingadaaꞌi nara goro mara odo-odo. Rau dau baabau tarau suriꞌi haꞌatee anaꞌia God mana mwane mareho goro ra huraꞌa mai baaniꞌi tahingadaaꞌi.”
LUK.8.16	Mia Jisas ꞌa oꞌani roꞌu, “ꞌA bwaꞌi nei nai suu raita moi ꞌanai nugaa naꞌi bahainai raboꞌo maꞌua bahainai bwea, ꞌai nugaa maꞌata naꞌi dora ni toki raita ꞌanai bewaasiraaui inoni nara sirimai naꞌi ruma. 
LUK.8.17	ꞌA oꞌasi roꞌu. Na mwane mareho nara awa bainihu suriꞌi haꞌatee aguꞌi, raigui haꞌataꞌi huraꞌa mau. 
LUK.8.18	Naasi moi bahubahu rongo goro suriꞌi taha namou rongoꞌi. Suria ꞌiatei na aidangisiꞌi mareho nau maaniꞌi ma araisuriꞌi, ꞌia God ꞌai aꞌoia tanaai aidangi na bwane toꞌoraa. Mia moꞌo na ꞌadomaꞌinia do ꞌa aidangisiꞌi mareho nau maaniꞌi magu aiꞌa araisuriꞌi, na gere aidangi na toꞌoraasi, ꞌia God ꞌai rahia baania.”
LUK.8.19	ꞌIa inana Jisas miraaui doꞌoranaꞌi rau ꞌariwou ꞌanai ꞌomesia, mei suriai rago anai inoni, ꞌa bwara tanaraaui taha beia naꞌi ruma na awa iei. 
LUK.8.20	Maꞌe taꞌi sae na oꞌani ꞌinia Jisas, “Inamu miraaui doꞌoramuꞌi neiraau huraꞌasi, maraugu raba reꞌiꞌo.”
LUK.8.21	ꞌIa Jisas ꞌagu haꞌatee oꞌani, “Na huunai inagu mana doꞌoraguꞌi naasi ꞌiraaui nei nara bahurongoꞌi haꞌatee anaꞌia God marau haꞌisuriꞌi.”
LUK.8.22	Maꞌe taꞌi dangi ꞌia Jisas miraaui rongoiusuri anaꞌi rau taꞌe araꞌa naꞌi ora ma haꞌatee oꞌani ꞌiniraau, “Gaau magai ꞌari nata batarau ꞌiniai bwera.” Miraaugu tahamora haꞌaroꞌasi ꞌari. 
LUK.8.23	Naꞌi ꞌoha narau ꞌaꞌari mau, ꞌia Jisas ꞌa dadao moi auru ma mauruꞌa. Raugu ꞌasuꞌa maꞌe roꞌa mana tabaosi raha na toꞌiraauꞌa naꞌi bwerasi, mana ora ꞌa gaarangi moi maai dodo suria ꞌa honu ꞌiniai wai.
LUK.8.24	Miraaui rongoiusuri rau ꞌariwou haꞌaraia Jisas, rau haꞌatee oꞌani, “Saemaua, Saemaua! Gai dodoꞌa naani.”
LUK.8.24	ꞌIa Jisas ꞌa surutaꞌe araꞌa ma haꞌatee wetewete tanaai roꞌa mana tabaosi do rarui papaku. Naꞌi ꞌohasi, na roꞌa mana tabaosi raru araisuria, ma biowaa goro ahoꞌi. 
LUK.8.25	Mia Jisas ꞌagu haꞌatee oꞌani ꞌiniraaui rongoiusuri anaꞌi, “ꞌA ꞌua? Nahei hinihinimooꞌi?”
LUK.8.25	Miraaugu mamaaꞌu marau kae heimwaotaꞌi diꞌu, rau heisongaꞌi hairiu oꞌani, “Romwane, ꞌe sae heꞌua naasi? Naꞌi ꞌoha na haꞌatee tanaai roꞌa mana tabaosi, raru araisuria.”
LUK.8.26	ꞌIa Jisas miraaui rongoiusuri anaꞌi raugu taha wou naꞌi dora ra ꞌunua ꞌiniai Gerasa, naꞌi nata batarau ꞌiniai kae bwera i Galili. 
LUK.8.27	Naꞌi ꞌoha na ꞌia Jisas ꞌa siriwou naꞌi one, ꞌa heisadoi beiai sae ni dorasi na ragoi adaro na bwaunia. ꞌIia ꞌa awa haꞌi waꞌaroko mai oreaꞌa, ma aiꞌa awa naꞌi ruma, ꞌa awa moi suriꞌi wabwa nara toringiꞌi ei sae mae. 
LUK.8.28+LUK.8.29	ꞌA ragoi ꞌoha na adaro ꞌisi ra haꞌa-bweubweuꞌaa. Ma reiꞌuaa narai hoꞌosiꞌi uwanaꞌi mana rimanaꞌi ꞌiniꞌi arihau marai nugaꞌi sae ꞌanai ꞌomesuria, ꞌiia ꞌai ꞌidiraꞌi mosiꞌi moi arihau, mana adaro ꞌisi rai haꞌa-ꞌusuꞌusua ꞌanai ꞌari ꞌanai awa naꞌi dora mangasara. Hoita, naꞌi ꞌoha na ꞌome toꞌoana Jisas, ꞌa boi ma topiruru auru tanaa. Mia Jisas ꞌa oꞌani, “Adaro, ꞌoi huraꞌa baaniai saeni!” Mana saesi ꞌa awara raha ma oꞌani, “Jisas garena God ororiu araꞌa, ꞌo raba ꞌuaauni? Nau haꞌangoniꞌo, ꞌoi abui haꞌa-mamaꞌaiau!”
LUK.8.30	Mia Jisas ꞌa songaꞌiniai saesi oꞌani, “ꞌIatei atamu?”
LUK.8.30	Mia aramia Jisas oꞌani, “Ni atagu ꞌia Kae Ruruha.” ꞌA ꞌunua oꞌasi suria ꞌe kae ruruhai adaro narau bwaunia. 
LUK.8.31	Marau haꞌanongia wetewetea Jisas doꞌai abui haꞌa-taariraau ꞌari naꞌi dora ni rongomaataꞌi ꞌanai haꞌa-mamaꞌairaau.
LUK.8.32	Ma naꞌi bobonai abaaba gaarangiraau, raꞌi mwane boo nara suasua ꞌisi. Mana adaro ꞌisi rau bongaꞌinia Jisas ꞌanai haꞌa-taariraau ꞌanai siri suriꞌi boo ꞌisi. Mia Jisas ꞌagu haꞌawateraau. 
LUK.8.33	Naꞌi ꞌoha na adaro ꞌisi ra huraꞌa baaniai saesi, rau siri suriꞌi boo ꞌisi. Mana mwani boo ꞌisi ra ꞌeba dio suriai ahana mara rege dio naꞌi wai mara dodo hako.
LUK.8.34	Naꞌi ꞌoha ꞌiraaui nei nara ꞌomesuriꞌi boo ꞌisi rau ꞌomesia oꞌasi, rau ꞌeba ꞌari ꞌanai tarohaꞌinia tanaraaui inoni naꞌi ꞌomaa, mei tanaraaui nei narau awa huraꞌa wou baaniai ꞌomaa. 
LUK.8.35	Na mwane inoni ra ꞌari ꞌanai ꞌomesiai taha na toꞌo. Naꞌi ꞌoha narau ataha wou beia Jisas, rau ꞌomesiai sae na taariꞌi huraꞌa baania i adaro ꞌisi, ꞌa heheinagu gaarangia Jisas. ꞌA hoꞌo bwana ahoꞌi mana aidangina ꞌa odo-odo ahoꞌi. Naꞌi ꞌohasi na inoni rau mamaaꞌu hako. 
LUK.8.36	Miraaui nei narau ꞌomesiai maho na hauasi a Jisas, rau tarohaꞌinia huraꞌa hako tanaraaui noni i heꞌua nagu goro ahoꞌi ꞌinia i saesi. 
LUK.8.37	Miraaui saenai dorasi rau ꞌunua tanaa Jisas do ꞌai huraꞌa baaniai dorasi, ꞌinia rau mamaaꞌu raha diꞌu. Mia Jisas ꞌa taꞌe araꞌa naꞌi ora ma haꞌaagau ꞌanai hano baaniai dorasi.
LUK.8.38	Mana nei na ꞌia Jisas ꞌa taariꞌi adaro baania, ꞌa haꞌangonia wetewete ꞌanai hano beia, mia Jisas ꞌa oꞌani ꞌinia, 
LUK.8.39	“Abu, maꞌata ꞌoi ꞌari ꞌomaa maꞌoi tarohaꞌinia tanaraau inoni taha na ꞌia God na haua tanaꞌo.”
LUK.8.39	Naasi ꞌia moꞌosi ꞌagu ahoꞌi ꞌari ꞌomaa ma tarohaꞌinia tanaraaui mwane inoni hako i mareho na ꞌia Jisas ꞌa haaꞌi tanaa.
LUK.8.40	Naꞌi ꞌoha ꞌia Jisas ꞌa taꞌe ataha ahoꞌi mai, ꞌe kae ruruhai inoni narau haꞌamaotoa, suria rau ꞌiraraa doꞌiia ꞌai ahoꞌi mau mai. 
LUK.8.41	Maꞌe taꞌi ꞌiniraaui naꞌotara naꞌi ruma ni haꞌarahesi naꞌi ꞌomaasi ꞌa boi ma topiruru auru tanaa ma bongaꞌinia do rarui taꞌi ꞌari naꞌi ruma ana. Atanai saesi ꞌia Jaeras. 
LUK.8.42	ꞌIia ꞌa bongaꞌinia Jisas, suria na gare urao ana na harisina ꞌe taꞌi tangahuru mana rua, ꞌa gaarangi mae maagu naasiꞌa i taꞌi gare uraoꞌa ana.
LUK.8.42	Naꞌi ꞌoha na ꞌia Jisas ꞌa hano ꞌanai ꞌari naꞌi ruma ana Jaeras, rau haꞌasuꞌisuꞌia diꞌu ꞌiniai rago anai inoni. 
LUK.8.43	Maꞌe urao na toꞌia i ꞌabu raha suriai taꞌi tangahurui harisi mana rua na awa roꞌu naꞌi ꞌohasi. Mana daohasi ꞌa bwara dona ta sae ꞌai haꞌagorohia baania.
LUK.8.44	Na uraosi ꞌa ꞌariwou naꞌi murina Jisas ma karohiai gaonai toꞌoni tewa ana. Ma naꞌi ꞌoha na karohia mau wou, naꞌi mau i ꞌohasi na ꞌabu ꞌa papaku.
LUK.8.45	Mia Jisas ꞌa haꞌatee oꞌani, “ꞌIa tei ꞌiniꞌamou na karohiau?”
LUK.8.45	Miraaui noni rau tohe hako, mia Pita ꞌa haꞌatee oꞌani, “Araha, ꞌa bwarai ꞌiraraa, ꞌinia na inoni ra rago mara haꞌasuꞌisuꞌi diꞌu!”
LUK.8.46	Mia Jisas ꞌa haꞌatee oꞌani, “Magu ꞌe sae na karohiau ꞌinia ꞌau arungana do mena agua, ꞌe sae na goro ahoꞌi ꞌinia baaniai daoha.” 
LUK.8.47	Naꞌi ꞌoha na uraosi ꞌa ꞌiraraa do ꞌa bwaꞌi matai bainihu mwadaꞌu, ꞌa ꞌidiꞌidi ꞌiniai mamaaꞌu. ꞌA boi ma topiraꞌi ruru auru tanaa Jisas. Ma naꞌi maadaau hako inoni ꞌa haꞌarangasia huraꞌa i taranai taha nagu karohia ꞌinia i toꞌoni ana Jisas, ma tarohaꞌinia tanaraau i hasi goro ahoꞌi ana moi naꞌi ꞌohasi baaniai daoha. 
LUK.8.48	Mia Jisas ꞌa oꞌani ꞌinia, “Ina, na hinihinimu na haꞌagorohiꞌo ahoꞌi. ꞌOi ꞌariwou dadaraꞌa.”
LUK.8.49	Mau naꞌi ꞌoha na ꞌia Jisas ꞌa ha-hadahada mau, ꞌe sae na ataha mai baaniai ruma ana Jaeras na oꞌani, “Jaeras, ni gare amua ꞌa hakoꞌa. ꞌOigu abu ꞌunuaꞌa i haꞌausurisi ꞌanai ꞌari!”
LUK.8.50	ꞌOha na ꞌia Jisas ꞌa rongoa oꞌasi, ꞌa haꞌatee oꞌani ꞌinia Jaeras, “ꞌOi abui mamaaꞌu, ꞌoi hinihini moi mana gare amua ꞌai goro ahoꞌi.”
LUK.8.51	Naꞌi ꞌoha na ataha wou naꞌi ruma ana Jaeras, ꞌagu aiꞌa ꞌirisiaꞌa do mwane sae rago rai siri ruma. Naasi ꞌa waia moia Pita, ꞌia Jems mea Jon, miraruaꞌa i amana mana inanai gare uraosi. 
LUK.8.52	Naꞌi ꞌohasi na inoni ra angi mara ago-ago. Mia Jisas ꞌa haꞌatee oꞌani ꞌiniraau, “Moi abui angi, na garesi ꞌa aiꞌa mae, ꞌiia ꞌa mauru moi.”
LUK.8.53	Naꞌi ꞌohasi na inoni ra daꞌataꞌinia, suria rau ꞌiraraa doni garesi ꞌa bwane mae. 
LUK.8.54	Mia Jisas ꞌa siriwou, ꞌa dau naꞌi rimana ma haꞌatee oꞌani, “Garegu, ꞌoi surutaꞌe!” 
LUK.8.55	Naꞌi mau ꞌohasi mana garesi ꞌa manawa ahoꞌi ma ura araꞌa. Mia Jisas ꞌa ꞌunua tanaa amana mia inana do rarui haua tanaa ta mahoingau. 
LUK.8.56	Naꞌi ꞌohasi, ꞌia amana mana inanai garesi raru kae heimwaotaꞌi diꞌu. Mia Jisas ꞌa haꞌatee wetewete tanararua do rarui abui tarohaꞌiniaꞌa roꞌu tanaa ta sae i marehosi.
LUK.9.1	Mia Jisas ꞌa soi goniraau mai Haꞌataari anaꞌi ma haua tanaraaui tatauꞌaro mana mena ꞌanai taariꞌi huraꞌa i adaro ma ꞌanai haꞌagorohiꞌi mwani daoha. 
LUK.9.2	Ma haꞌa-taariraau huraꞌa ꞌanai tarohaꞌiniai heimarungi ana God ma ꞌanai haꞌagorohiraau ahoꞌi nei ra daoha. 
LUK.9.3	ꞌA oꞌani ꞌiniraau, “Naꞌi hano namoi haua, abu tanei ꞌiniꞌamou nai waia ta mareho. Abu ta ꞌaꞌabi, maꞌua ta anga ni ꞌaariha, ta huai bredi, ta haꞌa, maꞌua do ta toꞌoni madara roꞌu. 
LUK.9.4	ꞌE ruma rai haꞌamaotoꞌamou naꞌiei ꞌoha moi ataha wou ta ꞌomaa, moi mauru iei tari ꞌoha moi hano baaniai ꞌomaasi. 
LUK.9.5	Me ꞌonaa ꞌiraaui inoni rau bwaꞌi haꞌamaotoꞌamou ꞌanai rongoꞌi taha namoi hadangaꞌiniꞌi, moi huraꞌa baaniai ꞌomaasi. Ma naꞌi ꞌoha moi huraꞌa, moi tarohiꞌi kahua baaniꞌi uwamooꞌi. Naasi ꞌe haꞌabasu tanaraau doꞌia God ꞌai haꞌa-mamaꞌairaau.”
LUK.9.6	Miraau na Haꞌataari raugu huraꞌa marau ꞌari suriꞌi ꞌomaa ꞌanai tarohaꞌiniai Taroha Goro, ma ꞌanai haꞌagorohiraau ahoꞌi nei ra daoha.
LUK.9.7	Ma naꞌi ꞌohasi ꞌia Herod Antipas ꞌa rongoꞌi mwane mareho na ꞌia Jisas ꞌa haaꞌi. Ma kae kakui ahuna, ꞌinia taraꞌi nei ra ꞌunua doꞌia Jon Bwareomaea ꞌa surutaꞌe ahoꞌi baaniai mae, 
LUK.9.8	ma taraꞌi nei ra ꞌunua doꞌia rarabea Elaija na haꞌamaranga, ma taraꞌi nei roꞌu rau ꞌadomaꞌinia doꞌe nei ꞌiniraaui rarabea nara mae mau naꞌi ꞌoha bwani na tahi ahoꞌi. 
LUK.9.9	Mia Herod ꞌa oꞌani, “ꞌIa Jon Bwareomaea ꞌa maeꞌa, ꞌinia ꞌinau bwane ꞌunua dorai horosiai ꞌuꞌuna! Naasi ꞌiatei roꞌu nagu hauꞌi mareho nara rongo oꞌasi roꞌu ꞌisi?” Naꞌi ꞌohasi ꞌia Herod ꞌa bonasiai heisadoi beia Jisas.
LUK.9.10	Naꞌi ꞌoha na ꞌiraaui Haꞌataari rau ahoꞌi mai, rau maaniꞌi tanaa Jisas mwane mareho narau haaꞌi. Mia Jisas ꞌagu wairaau marau ꞌari naꞌi dora na gaarangiai ꞌomaa nara ꞌunua ꞌiniai Betsaeda, dora rai matai awa haariraau naꞌiei. 
LUK.9.11	Miraaui inoni rau ꞌiraraa moi marau ꞌari haisuri. Mia Jisas ꞌa haꞌamaotoraau ma tarohaꞌinia tanaraaui heimarungi ana God, ma haꞌagorohiraaui nei nara daoha.
LUK.9.12	Naꞌi ꞌoha na sina ꞌa abariꞌiꞌa, i Haꞌataari anaꞌia Jisas rau boi beia marau oꞌani, “ꞌOi haꞌa-taariraau hako inoni huraꞌa, marai ꞌari suriꞌi ꞌomaa ꞌisi mana ruma suriai dorasi, marai siba ꞌadaau mahoingau mana dora ni mauru, ꞌinia ꞌigaau gau awa naꞌi dora na bwarai mwane mareho naani.”
LUK.9.13	Mia Jisas ꞌagu aramiraau oꞌani, “ꞌIꞌamou namoi haꞌi ꞌadaau mahoingau.”
LUK.9.13	Miraaugu haꞌatee oꞌani ꞌinia Jisas, “ꞌE rima huai bredi maꞌe rua iiꞌa moi na beiꞌameu. ꞌO ꞌirisia domei ꞌari ꞌanai hori mahoingau ꞌanai kae ruruhasi?” 
LUK.9.14	Ma ꞌonaai rima merui mwane nara goni naꞌi dorasi.
LUK.9.14	Mia Jisas ꞌagu oꞌani ꞌiniraaui rongoiusuri anaꞌi, “Moi ꞌunua tanaraaui inoni marai heinagu suriꞌi ruruha, ꞌa gaꞌi rima tangahuru taꞌi ruruha.”
LUK.9.15	Naasi miraaui rongoiusuri rau haua ꞌonaai ꞌunua ana tanaraau. Ma naꞌi ꞌoha ꞌiraaui inoni rau heinagu hako auru, 
LUK.9.16	ꞌia Jisas ꞌa dauai rima huai bredi mana rua iiꞌa. ꞌA wana araꞌai aro ma haꞌatee haꞌagorohia God ꞌinia. Naasi ma uubiꞌi magu hauꞌi tanaraaui rongoiusuri anaꞌi ꞌanai haꞌatoraꞌiniꞌi tanaraaui inoni. 
LUK.9.17	Rau ngau hako, marau masu. Miraaui rongoiusuri anaꞌi rau haꞌahonuai taꞌi tangahuru mana rua abira ꞌiniꞌi taha narau ngau tahiꞌi.
LUK.9.18	Maꞌe taꞌi dangi ꞌoha ꞌia Jisas ꞌa haꞌarahesi haaria, ꞌiraaui rongoiusuri anaꞌi rau boi beia. Miagu songaꞌiniraau oꞌani, “ꞌIraaui inoni rau ꞌunua do ꞌinau atei?”
LUK.9.19	Miraau aramia oꞌani, “Taraꞌi nei ra ꞌunua do iꞌoe a Jon Bwareomaea, ma taraꞌi nei ra ꞌunua do iꞌoe a rarabea Elaija, na haꞌamaranga. Taraꞌi nei ra ꞌunua doꞌe rarabea ni ꞌoha bwani na surutaꞌe ahoꞌi baaniai mae.”
LUK.9.20	Mia Jisas ꞌagu songaꞌiniraau roꞌu oꞌani, “Miꞌamou, mou ꞌadomaꞌinia do ꞌinau atei?”
LUK.9.20	Mia Pita ꞌa aramia oꞌani, “Iꞌoe naasi Haꞌatahi na ꞌia God na duruduru ꞌinia ꞌanai haꞌataaria mai.” 
LUK.9.21	Mia Jisas ꞌagu haꞌabasuraau wetewete dorai abui maania roꞌu tanaa tanei marehosi.
LUK.9.22	Mia Jisas ꞌa ꞌunua roꞌu oꞌani, “ꞌInau, Garei Inoni, rai haꞌa-rongomaataꞌiau diꞌu. ꞌIraaui Naꞌohadaaꞌi Piriisi miraaui Haꞌausuri ꞌanai Ringe anaꞌia Moses ma taraꞌi saemaua roꞌu rai ꞌutaiau marai haꞌamaesiau. Ma ꞌe rua dangi nai hako manaꞌi oruna, waigu surutaꞌe ahoꞌi.”
LUK.9.23	Mia Jisas ꞌa haꞌatee tanaraau roꞌu oꞌani, “ꞌIatei na raba haꞌi rongoiusuri agua, ꞌai nugasiai heiꞌirisina haaria, ꞌai mwaꞌemwaꞌe ꞌado dangi ꞌanai suruꞌiai dadaahoro ana,
LUK.9.24	ꞌIatei na raba dau baabau naꞌi tahingana naꞌi marewanani, ꞌa bwaꞌi toꞌoraai huunai tahi. Me ꞌiatei na mwaꞌemwaꞌe ꞌanai haꞌa-aiꞌaai tahingana ꞌiniai suriau ana, ꞌai toꞌoraa nana i tahi. 
LUK.9.25	ꞌA ꞌua? ꞌOnaa ta sae ꞌai daaꞌi hako nana i mwani mareho naꞌi marewana, mana saesi ꞌai mae maꞌai siri naꞌi dora ni rongomaataꞌi, ni mareho ꞌisi rai ꞌaꞌauhia? ꞌA bwaꞌi! 
LUK.9.26	ꞌInau na Garei Inoni, wai boi ahoꞌi mau ta ꞌoha haꞌi raraha beiraaui enjel anaꞌia God beiai mena na taꞌisada beia amagu. Mana ꞌoha wai boi, waigui ꞌutairaaui nei nara ninimataꞌiniau naꞌi ꞌohani. Ma wai ꞌutairaau roꞌu i nei ra ninimataꞌi tarohaꞌiniꞌi haꞌatee aguꞌi. 
LUK.9.27	Nau wai ꞌunua haꞌa-momori tanaꞌamou, raꞌi nei ꞌiniꞌamou ꞌini moi awa tari mau ꞌanai ꞌomesiai heimarungi ana God.”
LUK.9.28	ꞌA gaꞌi ꞌonaai taꞌi sade na hako, ꞌia Jisas ꞌa waia Pita, ꞌia Jon, mia Jems marau taꞌeha araꞌa naꞌi hungahunga ꞌanai haꞌarahesi. 
LUK.9.29	Naꞌi madoraa na haꞌarahesi, ni ꞌomeha naꞌi hauraena tari auru naꞌi ꞌuꞌuna ꞌa orisi, mana bwana anaꞌi ra mamaahui wadoraꞌi. 
LUK.9.30	Naꞌi ꞌohasi ꞌe waira rua sae nararu mamaani beia, na rua saesi ꞌia Moses mia Elaija. 
LUK.9.31	ꞌIrarua raru haꞌamaranga ꞌiniai raraha nara toꞌoraa i enjel naꞌi aro, mararu maania tanaa Jisas i mae nai haa naꞌi Jerusalem ꞌanai haꞌatoꞌoai i haꞌa-aratara na haua God na bwani awa.
LUK.9.32	Naꞌi madoraasi ꞌia Pita mana nata rua rongoiusurisi, rau mauru. Naꞌi ꞌoha narau rarai, rau ꞌomesiai rarahana Jisas mana rua sae nararu ura beia. 
LUK.9.33	Naꞌi ꞌoha na rua saesi raru taraawaꞌa hano baania Jisas, ꞌia Pita ꞌa haꞌatee oꞌani ꞌinia Jisas, “Saemaua, ꞌa goro nagau awa ꞌini! Mei haꞌa-urasia ta oru hare, ꞌe taꞌi tanaꞌo, ꞌe taꞌi tanaa Moses, ma ta taꞌi tanaa Elaija.” ꞌIa Pita ꞌagu toꞌo haꞌatee oꞌasi moi.
LUK.9.34	Naꞌi ꞌoha ꞌia Pita ꞌa ha-hadahada mau, ꞌe rorodo na dio huniraau ma marumarusiraau. Na oru rongoiusurisi rau mamaaꞌu raha diꞌu naꞌi ꞌoha na rorodosi ꞌa dio huniraau. 
LUK.9.35	Naꞌi ꞌohasi rau rongoai ringe na ao mai baaniai rorodosi, ꞌa oꞌani, “Naani garegu nau ꞌome sigihia, moi rongosuria.” 
LUK.9.36	Naꞌi ꞌoha narau rongoa hakoi ringesi, raugu ꞌome mia moia Jisas nagu ura ꞌisi. Naꞌi ꞌohasi rau papakungaꞌinia moi haariraaui marehosi. ꞌAriwou na oreaꞌa maraugu tano maaniꞌi mareho rau ꞌomesiꞌi tanaraau taraꞌi nei.
LUK.9.37	Naꞌi nata dangi, ꞌoha narau ahoꞌi dio baaniai hungahunga, rau heisadoi beiai kae ruruhai inoni nara goni mai ꞌanai mamasia Jisas. 
LUK.9.38	Maꞌe taꞌi ꞌiniraau na haꞌatee huraꞌa oꞌani, “Haꞌausuri, ꞌau ꞌirisia doꞌoi ꞌaꞌauhiai gare agua, naasiꞌa i taꞌi gare agua. 
LUK.9.39	ꞌE adaro taꞌaa na bwaunia. Naꞌi ꞌoha ꞌai hurasia, na gare agua ꞌai awara raha mana abena ꞌai ꞌidiꞌidi. ꞌAi rahutaꞌi dio naꞌi ano, mana hutohuto ra huraꞌa mai naꞌi ngoona. Ni marehosi ꞌa bwarai hako baania, ma here haꞌataꞌaia diꞌui abena. 
LUK.9.40	ꞌAu bongaꞌiniraaui rongoiusuri amuꞌi dorai taaria huraꞌa, magu bwara.”
LUK.9.41	Mia Jisas ꞌagu haꞌatee oꞌani ꞌiniraau, “ꞌIꞌamou inoni naꞌi ꞌohani mou haꞌi sae taꞌaꞌi, mamou bwarai hinihini! ꞌAi orea heꞌuai maratanoa nawai haua beiꞌamou, maꞌua wai awa orea tari heꞌua beiꞌamou mamoigu hinihini?”
LUK.9.41	Mia Jisas ꞌa oꞌani ꞌiniai amanai garesi, “ꞌOi waia mai gare amua.”
LUK.9.42	Naꞌi ꞌoha na garesi ꞌagu boboi mau beia Jisas, mana adarosi ꞌa haꞌa-ahugea dio naꞌi ano ma ꞌidiꞌidi naꞌiei. Mia Jisas ꞌa haꞌatee wetewete tanaai adarosi doꞌai huraꞌa, magu huraꞌa baaniai garesi. Mia Jisas ꞌagu haua ahoꞌi garesi tanaa amana. 
LUK.9.43	Naꞌi ꞌoha na ꞌiraaui inoni rau ꞌomesiai haꞌabuꞌoahu na ꞌia Jisas na hauasi, rau taꞌi kaeni heimwaotaꞌi diꞌu ꞌiniai mena ana God na haꞌagorohiai garesi.
LUK.9.43	Naꞌi ꞌoha ꞌiraaui inoni rau heimwaotaꞌi mau ꞌiniꞌi mareho na haaꞌia Jisas, ꞌia Jisas ꞌa oꞌani ꞌiniraaui rongoiusuri anaꞌi, 
LUK.9.44	“Moi bahurongoai taha nawai maania tanaꞌamou. ꞌInaui Garei Inoni, ta nei nai usuhaꞌiniau tanaraaui nei narau haꞌimae beiau.” 
LUK.9.45	Miraaui rongoiusuri anaꞌi rau aiꞌa aidangisiai ꞌadoꞌado ꞌanai maho na maania tanaraausi. ꞌIa God ꞌa girua baaniraau neina rai abui ꞌiraraꞌi taha narai toꞌo, miraau roꞌu i rongoiusuri rau magugutaꞌi songaꞌinia Jisas ꞌinia.
LUK.9.46	ꞌE heitohetohe na toꞌo beiraaui rongoiusuri ꞌinia tei ꞌiniraau nai ororiu diꞌu. 
LUK.9.47	ꞌIa Jisas ꞌa ꞌiraraꞌi ꞌadoꞌadodaaꞌi ma soia mai gare kekerei, ꞌa haꞌa-urasia naꞌi bobona 
LUK.9.48	magu oꞌani ꞌiniraau, “ꞌOnaa ꞌo haꞌamaotoa ta nei ꞌonaai gareni suria ꞌo taꞌahiau, ꞌa damana roꞌu moi doꞌo haꞌamaotoau. Ma ꞌonaa ꞌo haꞌamaotoau, ꞌo aiꞌa haꞌamaotoau moi, mia roꞌua God na haꞌataariau mai. Naasi, ꞌiatei na haꞌa-anoanoa haaria, naasia moꞌo na ororiu diꞌu ꞌiniꞌamou.”
LUK.9.49	Mia Jon ꞌa haꞌatee oꞌani ꞌinia Jisas, “Saemaua, ꞌiꞌameu meu ꞌomesiai sae na taariꞌi adaro baaniraaui inoni ꞌiniai atamu mameu haꞌaabua, suria ꞌiia ꞌa aiꞌa awa naꞌi ruruha agaau.”
LUK.9.50	Mia Jisas ꞌagu oꞌani ꞌinia, “Moi abui haꞌaabua, ꞌinia ꞌiatei na aiꞌa ura bwarasigaau, ꞌiiasi ꞌe nei ꞌiniai ruruha agaau.”
LUK.9.51	Na madoraa na ꞌia God ꞌai waia Jisas araꞌa ahoꞌi aro ꞌa raumwadu. Mia Jisas ꞌa ꞌirisia wetewete ꞌanai ꞌari taha naꞌi Jerusalem. 
LUK.9.52	Naasi ꞌia Jisas ꞌa haꞌataariꞌi ꞌari naꞌi naꞌo taraꞌi sae naꞌi ꞌomaa adaaui sae ni Samaria ꞌanai haꞌaagau tarana Jisas. 
LUK.9.53	Miraaui sae naꞌi ꞌomaasi rau aiꞌa ꞌirisia Jisas ꞌanai awa naꞌi ꞌomaa adaau, suria rau ꞌiraraa dorau hano ꞌanai haꞌarahesi naꞌi Jerusalem, aiꞌa naꞌi Samaria. 
LUK.9.54	Naꞌi ꞌoha na ꞌia Jems mea Jon raru rongoa doꞌiraaui inoni nai ꞌomaasi rau kakawataꞌinia Jisas, rarugu oꞌani ꞌinia Jisas, “ꞌA ꞌua Araha? Mirii haꞌangonia God ꞌanai haꞌadiohiai ꞌeu ꞌanai suu gaasingaꞌiniraau?”
LUK.9.55	Mia Jisas ꞌa rihotaꞌi ma haꞌa-aburarua wetewete, 
LUK.9.56	maraugu hano daaraꞌi baaniai ꞌomaasi ꞌanai ꞌari nata ꞌomaa.
LUK.9.57	Naꞌi ꞌoha ꞌia Jisas mana rongoiusuri anaꞌi rau ꞌariwou suriai tara, ꞌe sae na oꞌani ꞌinia Jisas, “ꞌInau wai suriꞌo reiꞌuaa ta dora naꞌoi ꞌari iei.”
LUK.9.58	Mia Jisas ꞌagu haꞌatee oꞌani ꞌinia, “Na mwane mwamwaa wasi ra toꞌo dora ni mauru, mana manu ra toꞌoraꞌi nuꞌi. Minau, na Garei Inoni, ꞌau aiꞌa toꞌo dora ni mono.”
LUK.9.59	Mia Jisas ꞌagu haꞌatee oꞌani roꞌu ꞌiniai nata sae, “ꞌOi suriau ꞌonaai rongoiusuri agua.”
LUK.9.59	Mana saesi ꞌagu oꞌani, “Araha, wai ꞌari gaꞌu mawai toringia amagu.”
LUK.9.60	Mia Jisas ꞌagu haꞌatee oꞌani ꞌinia, “Nugasiraaui nei ra suriai tara ꞌanai mae tarau marai toringiraaui nei nara mae. Miꞌoe ꞌoi huraꞌa maꞌoi tarohaꞌiniai heimarungi ana God.”
LUK.9.61	Maꞌe taꞌi sae na oꞌani ꞌinia Jisas, “ꞌInau nawai suriꞌo Araha, maꞌata wai ꞌari gau mawai haihaꞌari beiraaui sae aguꞌi.”
LUK.9.62	Mia Jisas ꞌagu haꞌatee oꞌani, “ꞌIatei na taraawaꞌa suriau, ma naꞌi muri ꞌa ꞌadomaꞌiniꞌi ahoꞌi moi mareho na bwani nugasiꞌi, ꞌa aiꞌa arari ꞌanai awa naꞌi bahainai heimarungi ana God.”
LUK.10.1	Naꞌi muri ꞌia Araha ꞌagu ꞌome sigihia roꞌu i biu tangahuru mana waira rua ꞌanai tatauꞌaro suriꞌi ꞌomaa nai ataha suriꞌi. ꞌE waira rua ma haꞌa-taarirarua huraꞌa ꞌari naꞌi taꞌi ꞌomaa. 
LUK.10.2	Naꞌi naꞌo magu haꞌa-taariraau huraꞌa, ꞌa haꞌatee oꞌani ꞌiniraau, “Na nei nara haꞌaagau ꞌanai hinihiniau ra rago diꞌuꞌa ꞌonaai mwane hua nara mauaꞌa suriꞌi hasiꞌei. Ma aiꞌa rago i nei ꞌanai husiꞌi. Naasi, moi haꞌarahesi tanaa God maai haꞌataariꞌi huraꞌa taraꞌi mwane sae tatauꞌaro ꞌanai ꞌaꞌau naꞌi mou hasiꞌeisi. 
LUK.10.3	Moi ꞌariꞌa, maꞌata moi mamataihere, suria ꞌiꞌamou mou ꞌonaaiꞌi garei siip nau haꞌataariꞌi huraꞌa naꞌi ꞌuruhadi misu hahairete. 
LUK.10.4	ꞌA bwaꞌi tanei ꞌiniꞌamou nai waa ta pwaosi, maꞌuasi ta anga ni ꞌaariha, maꞌua ta sandol. Naꞌi ꞌoha namoi ꞌariwou, moi abui mamaani orea beiꞌi sae namoi heitoꞌoi beiꞌi suriai tara.
LUK.10.5	“Naꞌi ꞌoha namoi siriwou ta ruma moi haꞌatee oꞌani, ‘Gooroha ana God ꞌai awa beiꞌamou naꞌi rumani.’ Naasi mareho namoi ꞌunua tahamora. 
LUK.10.6	ꞌOnaa ꞌia moꞌo na toꞌoraai rumasi ꞌai haꞌamaotoꞌamou goro, na haꞌagorohi ana God ꞌai awa tarau naꞌi rumasi, ma ꞌonaa ꞌa bwaꞌi, mana haꞌagorohisi ꞌa bwaꞌi awa roꞌu. 
LUK.10.7	Suriꞌi mwane ꞌomaa namoi taha suriꞌi, moi mauru naꞌi ruma tahamora narai haꞌamaotoꞌamou naꞌiei. Moi abui mauru ta ruma heꞌeteꞌi roꞌu. Mana taha narai hauꞌi tanaꞌamou ꞌanai ngaaꞌi mana gonohiꞌi, moi ngaaꞌi mamoi gonohiꞌi. Suria na inoni tatauꞌaro ꞌa arari dorai taharia ꞌiniai tauꞌaro na haua.
LUK.10.8	“ꞌOnaa namoi ꞌariwou ta ꞌomaa marai haꞌamaotoꞌamou, taha narai haꞌaagauhia tanaꞌamou ꞌanai ngaua, moi ngaua. 
LUK.10.9	Moi haꞌagorohirai nei ra daoha, mamoi tarohaꞌinia tanaraaui inoni dona heimarungi ana God ꞌa raumwadu. 
LUK.10.10	Ma ꞌonaa namoi ataha wou ta ꞌomaa mana inoni naꞌi ꞌomaasi rau bwaꞌi haꞌamaotoꞌamou, moi huraꞌa suriꞌi tara raha naꞌi ꞌomaasi mamoi oꞌani, 
LUK.10.11	‘Reiꞌuaa na kahuanai ꞌomaa amoouni nara awa suriꞌi uwameeꞌi, meu tarohiꞌi hunimoou. ꞌE haꞌara ni haꞌabasu tanaꞌamou. Maꞌata, moi aidangisia do na heimarungi ana God ꞌa raumwaduꞌa.’ 
LUK.10.12	Wai ꞌunua tanaꞌamou, naꞌi dangi ni hihiiri na haꞌa-mamaꞌai na ꞌia God ꞌai haua tanaai ꞌomaasi ꞌai diꞌu roꞌu wou baaniai haꞌa-mamaꞌai nai haua tanaraaui sae ni Sodom.”
LUK.10.13	Mia Jisas ꞌagu haꞌatee oꞌani roꞌu, “ꞌIꞌamoui Koresin miꞌamoui Betsaeda, ꞌai taꞌaa diꞌu tanaꞌamou! ꞌOnaa haꞌabuꞌoahu nau haaꞌi tanaꞌamou ꞌau gaꞌi haaꞌi tanaraaui sae taꞌaꞌi naꞌi ꞌomaai Taea mei Saedon, rau gaꞌi bwane rihosi orea mau tanaa God. Ra gaꞌi bwane hoꞌosiꞌi bwana doꞌodoꞌoꞌa mana nuga dohu ꞌadaꞌi bwaudaaꞌi ꞌanai haꞌataꞌinia do rau ahutotou ꞌiniꞌi ora-oraꞌa adaaꞌi. 
LUK.10.14	Ma naꞌi ꞌoha na ꞌia God ꞌai hiiriraaui inoni hako, na haꞌa-mamaꞌai nai haua tanaꞌamou ꞌai diꞌua roꞌu wou i haꞌa-mamaꞌai nai haua tanaraaui Taea mei Saedon. 
LUK.10.15	ꞌA ꞌua? ꞌIꞌamoui Kapaniam, mou ꞌadomaꞌinia doꞌia God ꞌai waiꞌamou araꞌai aro ꞌanai haꞌa-ahaahaꞌamou? ꞌA bwaꞌi! ꞌIia ꞌai gaasiꞌamou auru naꞌi ꞌeu naꞌi dora ni rongomaataꞌi.”
LUK.10.16	Mia Jisas ꞌagu oꞌani roꞌu ꞌiniraaui rongoiusuri anaꞌi, “ꞌIatei na bahurongoꞌamou ma daaꞌi haꞌatee amooꞌi, ꞌiia ꞌa bahurongoau ma daaꞌi roꞌu haꞌatee aguꞌi. Mia tei na gagataꞌiniꞌamou, ꞌiia ꞌa gagataꞌiniau beia moꞌo na haꞌataariau mai.”
LUK.10.17	ꞌIa Jisas ꞌagu haꞌa-taariraau huraꞌa i biu tangahuru mana rua rongoiusuri ani. Ma naꞌi muri, rau ahoꞌi mai haꞌi waꞌewaꞌe marau haꞌatee oꞌani, “Araha, ni adaro mara araisuriꞌameu roꞌu naꞌi ꞌoha nameu taariꞌi huraꞌa ꞌiniai atamu.”
LUK.10.18	Mia Jisas ꞌa haꞌatee oꞌani, “Haꞌamomori. ꞌInau ꞌau ꞌomesiai ahoda ana Saetan ꞌonaai mararea na dio baaniai aro. 
LUK.10.19	ꞌInau ꞌau haa tanaꞌamoui mena ꞌanai haꞌahehoai mena ana Saetan, ma reiꞌuaa namoi buu hungadi mwaa mamaesiꞌi maꞌua suhari, mara bwaꞌi haꞌamaesiꞌamou. ꞌA bwaꞌi mareho nai haꞌa-taꞌaiꞌamou. 
LUK.10.20	Naasi moi abui waꞌewaꞌe ꞌinia moi do ꞌiraaui adaro rau araisuriꞌamou, maꞌata moi waꞌewaꞌe roꞌu ꞌiniai usuꞌi ana God atamooꞌi naꞌi aro.”
LUK.10.21	Naꞌi madoraasi ꞌia Jisas ꞌa honuraꞌi waꞌewaꞌe na boi baaniai Hiꞌona Maea ma haꞌatee oꞌani, “Ama, iꞌoe naꞌo marungiai aro mana ano. ꞌAu haꞌatee haꞌagorohiꞌo suria ꞌo giruꞌi mareho ꞌisi taꞌiniraaui nei nara madoma mara aidangi, maꞌo haꞌataꞌiniꞌi tanaraaui nei ꞌini nara ꞌonaai gare. ꞌIo Ama, ꞌa oꞌasi ꞌinia naasi huunai heiꞌirisimu.”
LUK.10.22	Naꞌi ꞌoha na ꞌia Jisas ꞌa haꞌarahesi hako tanaa God, magu haꞌatee oꞌani ꞌiniraaui inoni, “Na mwane mareho hako ꞌia Amagu ꞌa hauꞌi hako tanaau. Aiꞌa tanei nai huunai aidangisiai garena God, me ꞌiia moia Amagu. Ma aiꞌa tanei nai huunai aidangisiai Ama, maꞌata ꞌiia moi garena, miraaui nei na ꞌinau ꞌau sigihiraau ꞌanai haꞌa-aidangisiraau ꞌinia.”
LUK.10.23	ꞌIa Jisas ꞌagu rihotaꞌi ma haꞌatee oꞌani ꞌiniraaui rongoiusuri anaꞌi haariraau, “Haꞌamwaniraaui nei narau ꞌomesiꞌi taha namou reꞌiꞌi. 
LUK.10.24	Mawai ꞌunua tanaꞌamou, ꞌa ragoi rarabea mana mwaeraha nara mae hakoꞌa narau raba ꞌomesiꞌi taha namou reꞌiꞌi, maraugu aiꞌa ꞌomesiꞌi. Marau raba rongoꞌi taha namou rongoꞌi, maraugu aiꞌa rongoꞌi.”
LUK.10.25	Maꞌe taꞌi ꞌoha ꞌe Haꞌausuri ꞌanai Ringe anaꞌia Moses na ura araꞌa ꞌanai raba haꞌimaania Jisas. ꞌA oꞌani, “Haꞌausuri, ꞌe taha nawai haua nawai toꞌoraa ꞌinia i tahi tarau?”
LUK.10.26	Mia Jisas ꞌa songaꞌinia ahoꞌi oꞌani, “ꞌE taha nara usua naꞌi Ringe anaꞌia Moses? ꞌA heꞌua i aidangisia amua?”
LUK.10.27	Mana haꞌausurisi ꞌa aramia oꞌani, “ꞌOi taꞌahia Araha God ꞌiniai tahingamu hako mana ahumu hako, me ꞌiniai ꞌadomaꞌimu hako mana wetewete amua hako. Maꞌoi taꞌahiraaui noni amuꞌi ꞌonaai taꞌahiꞌo amua haariꞌo.”
LUK.10.28	Mia Jisas ꞌa oꞌani ꞌinia, “ꞌA goro i heiarami naꞌo haua. ꞌOnaa naꞌoi haua oꞌasi, ꞌoi toꞌoraa ꞌinia namua i tahi tarau.”
LUK.10.29	Mana saesi ꞌa rabasia dorai ꞌunua do ꞌiia ꞌe inoni odo-odo. Naasi ma oꞌani, “ꞌIra tei inoni aguꞌi?”
LUK.10.30	Mia Jisas ꞌa aramia ꞌiniai taꞌi mamaani. “ꞌE taꞌi ai Jiu na hano baaniai Jerusalem ꞌanai aurui Jeriko. Naꞌi ꞌoha na auru wou suriai tara, ꞌiraaui sae heingahu beri rau daua marau rahiꞌi hakoi bwana mana mwane mareho anaꞌi. Rau haꞌamaara haꞌataꞌaia marau hano baania oꞌasi moi haꞌi mae horo naꞌi bobonai tara.
LUK.10.31	“Ma naꞌi ꞌohasi, ꞌe Piriisi na hano roꞌu suriai tarasi, ꞌiia roꞌu ꞌe ai Jiu. Naꞌi ꞌoha na ataha wou naꞌi dorasi, ꞌa reꞌiai sae nara ngahuiasi ma tariri baania ꞌari nata abai tara. 
LUK.10.32	Ma naꞌi roꞌu moi muri, ꞌe sae tatauꞌaro naꞌi Ruma Maea ana God na auru mai roꞌu suriai tarasi. Ma naꞌi ꞌoha na ataha naꞌi dorasi, ꞌa reꞌiai sae nara ngahuiasi, ma taha beiraꞌi roꞌu moi baania ꞌari nata abai tara. 
LUK.10.33	Ma naꞌi muri, ꞌe taꞌi sae roꞌu na auru roꞌu wou suriai tarasi. ꞌIia ꞌe sae ni Samaria, ꞌe sae ni dora nara wana bodio ꞌiniraau. Ma naꞌi ꞌoha na ataha wou naꞌi dorasi, ꞌa ꞌomesiai sae ni Jiu nara ngahuiasi, ma kae ahutotou diꞌu suria. 
LUK.10.34	Naasi ꞌa ꞌariwou ma ringi rumu mana waen ꞌadaꞌi dora ra maara ꞌanai hunuꞌi, ma bibii bwarasiꞌi ꞌiniai bwana. ꞌA suruꞌia araꞌa naꞌi dongki ana ma waia ꞌari naꞌi ruma ni mahuara nagu tagumaꞌinia iei. 
LUK.10.35	Naꞌi nata dangi ꞌa rahia huraꞌa i rua korai haꞌa na arari ꞌanai tahariai ruma ꞌanai rua dangi. ꞌA haua tanaa moꞌo na ꞌomesuriai rumasi, ma oꞌani ꞌinia, ‘ꞌOi ꞌomesuria moꞌoni. ꞌOnaa ꞌoi gaasi haꞌa diꞌuai siha nau haua tanaꞌosi, mawaigui orisia ahoꞌi tanaꞌo i siha haꞌa naꞌi ꞌoha nawaigui ahoꞌi mai.’ ”
LUK.10.36	Mia Jisas ꞌagu songaꞌiniai haꞌausurisi oꞌani, “ꞌA ꞌua? ꞌO ꞌadomaꞌinia do ꞌiatei ꞌiniraaui waira orusi na here ꞌonaa do na toꞌoraa moꞌo nara ngahuiasi?”
LUK.10.37	Mia aramia Jisas oꞌani, “ꞌIa moꞌo na ꞌaꞌauhia.”
LUK.10.37	Mia Jisas ꞌagu haꞌatee oꞌani ꞌinia, “ꞌOi ꞌariwou maꞌoi haua oꞌasi roꞌu.”
LUK.10.38	Naꞌi ꞌoha naraugu hano roꞌu a Jisas mana rongoiusuri anaꞌi, rau taha naꞌi ꞌomaa na awaiei urao ra ꞌunua ꞌinia Maata. Mia Maata ꞌa haꞌamaotoa siri naꞌi ruma ana. 
LUK.10.39	Maꞌe doꞌorana Maata na awa naꞌi rumasi, atana ꞌia Meri. ꞌIa Meri ꞌa heinagu auru naꞌi gaarangiai uwana Jisas ma bahurongoꞌi mareho na ꞌia Jisas ꞌa maaniꞌi. 
LUK.10.40	Mia Maata ꞌa torakoke i ꞌadomaꞌina ꞌiniꞌi mareho ꞌanai haꞌaagauꞌi. Naasi ꞌa boi beia Jisas ma haꞌatee oꞌani ꞌinia, “Araha, ꞌa aiꞌa ꞌua tanaꞌo i nugasiau ana doꞌoragu ꞌanai haaꞌi mwane tagora ꞌini haariau? ꞌOi ꞌunua mai, maai ꞌaꞌauhiau.”
LUK.10.41	Mia Jisas ꞌagu haꞌatee oꞌani ꞌinia, “Maata, Maata. Iꞌoe ꞌa torakoke i ꞌadomaꞌimu, ma taꞌaabemu ꞌiniꞌi mwane mareho rago. 
LUK.10.42	Maꞌata ꞌe taꞌi maho moi na ororiu, mia Meri na sigihia nana. Mana marehosi ra bwaꞌi rahia mwadaꞌu baania.”
LUK.11.1	ꞌE taꞌi dangi ꞌia Jisas ꞌa ꞌari haꞌarahesi naꞌi taꞌi dora. Naꞌi ꞌoha na haꞌarahesi hako, ꞌe rongoiusuri ana na boi ma oꞌani ꞌinia, “Araha, ꞌoi haꞌausuriꞌameu ꞌanai haꞌarahesi ꞌonaai haꞌausuriraau ana Jon i rongoiusuri anaꞌi.”
LUK.11.2	Mia Jisas ꞌa oꞌani ꞌiniraau, “Naꞌi ꞌoha moi haꞌarahesi moi haꞌatee oꞌani:
LUK.11.2	Amameeu,
LUK.11.2	na atamu ꞌai maea.
LUK.11.2	Na houramu ꞌai boi.
LUK.11.3	Haa tanaꞌameu i mahoingau ꞌanai ꞌado dangi.
LUK.11.4	ꞌOi ꞌadomaꞌi nugasiꞌameu ꞌiniꞌi ora-oraꞌa ameeꞌi,
LUK.11.4	ꞌonaai ꞌadomaꞌi nugasiꞌi ameeꞌi nei ra haaꞌi ꞌino bwarasiꞌameu.
LUK.11.4	Maꞌoi ꞌaꞌauhiꞌameu ꞌanai ura bwarasiꞌi heiohongi.”
LUK.11.5	Mia Jisas ꞌagu hauai mamaani ꞌanai haꞌausuriraau roꞌu ꞌiniai haꞌarahesi. ꞌA oꞌani, “ꞌOnaa tanei ꞌiniꞌamou nai ꞌari ataha beiai geresae goro amua naꞌi ꞌubutanai rodo ꞌanai haꞌangoni mahoingau. Gasi ꞌoi oꞌani ꞌinia, ‘Geresae, ꞌoi hasi waa mai gaꞌu ta oru huai bredi. 
LUK.11.6	ꞌE geresae agua na boi haꞌatau na ataha beiau ꞌanai mauru naꞌi ruma agua, magu aiꞌa mahoingau nai agau ꞌanai hangania ꞌinia.’ 
LUK.11.7	ꞌAriwou mia moꞌo na awa siri raronai rumasi ꞌai haꞌatee hurasi oꞌani, ‘ꞌOi abui haꞌataꞌaabe, ꞌau bwane haꞌababauai honohono, minau beiꞌi gare aguꞌi meu dadao hakoꞌa ꞌanai mauru. ꞌAu bwaꞌi surutaꞌe ꞌanai haua tanaꞌo ta mareho.’
LUK.11.8	“Wai ꞌunua tanaꞌamou, reiꞌuaa na ꞌiia ꞌe geresae goro amua, ꞌiia ꞌai ꞌagetaꞌi surutaꞌe ꞌanai haua tanaꞌo ta mahoingau. Maꞌata ꞌonaa ꞌo bwaꞌi agohetaꞌi haꞌangoni, ꞌaigui buna surutaꞌe ꞌanai hauꞌi hako tanaꞌo i mareho naꞌo ꞌirisiꞌi.
LUK.11.9	“Naasi, wai ꞌunua tanaꞌamou, moi abui agohetaꞌi haꞌangoni. Ma naasi na mareho namoi haꞌangonia, ꞌia God ꞌaigui watea tanaꞌamou. Moi abui agohetaꞌi siba. Ma naasi na mareho namou sibania, moigui sadoia. Moi abui agohetaꞌi pwepwee. Ma naasi ꞌia God ꞌaigui tahangiai maraaruma tanaꞌamou. 
LUK.11.10	ꞌInia ꞌiatei nai haꞌangonia God ꞌiniꞌi taha na ꞌirisiꞌi, ꞌai hauꞌi tanaa. Mia tei nai siba, ꞌia God ꞌai haua tanaai taha na sibania. Mia tei nai pwepwee, ꞌia God ꞌai tahangia tanaai maraaruma.
LUK.11.11	“ꞌIatei ꞌiniꞌamoui ama, naꞌi ꞌoha na gare amua ꞌai haꞌangoniꞌo ꞌinia ta iiꞌa, ꞌoi haua tanaa ta mwaa. 
LUK.11.12	Maꞌua ꞌai haꞌangoni popoui kua maꞌoi haua tanaa ta suhari. 
LUK.11.13	Reiꞌuaa naꞌo taꞌaa heꞌua, me maꞌata ꞌo ꞌiraraꞌi taha na goro ꞌanai haua tanaꞌi gare amuꞌi. ꞌOnaa na oꞌasi, ꞌa haꞌataꞌinia goroꞌa huraꞌa doni Amamoou araꞌai aro ꞌai hauai Hiꞌona Maea tanaraaui nei narau haꞌangonia.”
LUK.11.14	ꞌE taꞌi ꞌoha ꞌia Jisas ꞌa taaria huraꞌa i adaro baaniai sae na baanguu. Naꞌi ꞌoha na adarosi ꞌa huraꞌa, na saesi ꞌagu ha-hadahada ahoꞌi. Naꞌi ꞌoha na ꞌiraaui inoni rau ꞌomesia oꞌasi, rau kae heimwaotaꞌi diꞌu. 
LUK.11.15	Ma taraꞌi nei ꞌiniraau rau ꞌunua doni mwaeraha adaaui adaro ꞌia Saetan,
LUK.11.16	Ma taraꞌi nei ra raba haꞌimaania Jisas. Ra haꞌangonia ꞌanai haua ta haꞌabuꞌoahu ma dorai ꞌiraraa doꞌia God na hauai mena tanaa. 
LUK.11.17	Jisas ꞌa ꞌiraraai ꞌadomaꞌidaaꞌi inoni ma oꞌani ꞌiniraau, “ꞌOnaa ꞌe kantri na ꞌiraaui inoni rai heiꞌoi haariraau, na kantrisi ꞌai aiꞌaa. Ma ꞌonaa na ꞌe taꞌi ruruha naꞌi ruma ra awa heheihoaꞌa moi, ni ruruhasi ꞌai ꞌadarara. 
LUK.11.18	ꞌIꞌamou mou ꞌunua do ꞌinau ꞌau taariꞌi huraꞌa i adaro ꞌiniai mena ana Saetan. Me ꞌonaa ꞌia Saetan na haua tanaaui mena ꞌanai haꞌataꞌaiai ruruha ana haaria, ni ruruha ana ꞌai hako raurau moi. 
LUK.11.19	Hoita, ma ꞌonaa na gaꞌi haꞌa-momori do ꞌinau taariꞌi adaro huraꞌa ꞌiniai mena ana Saetan, naasi mena ana tei na ꞌiraaui rongoiusuri amooꞌi narau taariꞌi adaro ꞌinia? Ni mena roꞌu ana Saetan? Aiꞌa! ꞌIraaui rongoiusuri amooꞌi rau haua ꞌonaai haua agua, ma haꞌataꞌinia do ꞌiꞌamou mou taritariꞌa. 
LUK.11.20	Ma ꞌonaa nau taariꞌi adaro huraꞌa ꞌiniai mena ana God, ma ꞌa haꞌataꞌinia doni heimarungi ana God ꞌa tahaꞌa beiꞌamou.”
LUK.11.21	Mia Jisas ꞌa oꞌani roꞌu, “ꞌIa Saetan ꞌa ꞌonaai sae wetewete nai haꞌaagau ꞌiniꞌi mwane mareho heheiꞌoi anaꞌi ꞌanai ꞌomesuriai ruma ana mana mwane totoꞌora anaꞌi, ma ꞌadomaꞌinia doni totoꞌora anaꞌi ra awa goro. 
LUK.11.22	Maꞌata ꞌonaa tanei nai wetewete diꞌua nai heiꞌoi beia maai haꞌahehoa, ꞌiia ꞌai waaꞌi mwane mareho heheiꞌoi na ꞌia moꞌosi ꞌa ꞌuꞌuriꞌi, mai hoaiꞌi bori anaꞌi beiraaui geresae anaꞌi.
LUK.11.23	“ꞌIatei na aiꞌa aba beiau, ꞌa haꞌimae beiau. Mia tei na aiꞌa ꞌaꞌauhiau ꞌanai waiꞌi inoni tanaa God, ꞌa adaraꞌiniraau inoni baania God.”
LUK.11.24	Mia Jisas ꞌa haꞌatee oꞌani roꞌu, “Naꞌi ꞌoha na adaro ꞌa huraꞌa baaniai inoni, ꞌiia ꞌa hano ꞌari suriai dora mangasara ꞌanai siba dora ni mono. Ma ꞌonaa na bwaꞌi sadoia ta dora, ꞌiia ꞌaigui oꞌani ꞌinia haaria, ‘Wai ahoꞌi ꞌari mawai siri ahoꞌi naꞌi sae nau hano baania ani.’ 
LUK.11.25	Naꞌi ꞌoha na ahoꞌi wou ꞌa reꞌia doni tahinganai saesi ꞌa ꞌonaai ruma nara tatara ꞌorimaꞌinia goro mara nuga haꞌa-odoodoꞌi goro i mareho naꞌi rarona. 
LUK.11.26	Naꞌi ꞌoha na ꞌomesia oꞌasi, ꞌagu ꞌari ꞌanai waia roꞌu mai beia i biu adaro narau taꞌaa diꞌu roꞌu wou baania. Naꞌi ꞌoha narau siri ꞌanai mono naꞌi raronai saesi, ni saesi ꞌa taꞌaa diꞌu roꞌu wou baaniai naꞌo.”
LUK.11.27	Naꞌi ꞌoha na ꞌia Jisas ꞌa maaniꞌi mareho ꞌisi, ꞌe urao naꞌi raronai kae ruruha narau bahurongoa Jisas ꞌa haꞌatee raha araꞌa oꞌani, “Haꞌamwania diꞌu i urao na haꞌahutaꞌo, ma haꞌasuuhiꞌo.”
LUK.11.28	Mia Jisas ꞌagu haꞌatee oꞌani, “Haꞌamomori, maꞌata ꞌa haꞌamwania diꞌu roꞌu woua moꞌo na bahurongoꞌi haꞌatee anaꞌia God ma haꞌisuriꞌi.”
LUK.11.29	ꞌIa Jisas ꞌa haꞌatee oꞌani ꞌoha nara goni moeꞌa mai inoni beia, “ꞌIꞌamou inoni nai ꞌohani mou taꞌaa diꞌu. Mou raba ꞌomesia ta haꞌabuꞌoahu magu ꞌa bwaꞌi nei nawai haua tanaꞌamou. ꞌE taꞌi haꞌabuꞌoahu moi namoi reꞌia, naasi haꞌabuꞌoahu ꞌonaaiai nei na toꞌo tanaa Jona. 
LUK.11.30	Ni taha na toꞌo tanaa Jona ꞌe haꞌara tanaraaui inoni naꞌi Ninive doꞌia God na haꞌataaria mai. Ma oꞌasi roꞌu, ni taha nai toꞌo tanaau, i Garei Inoni, ꞌe haꞌara tanaꞌamou do ꞌinau ꞌau boi baania God. 
LUK.11.31	Naꞌi dangi ni hihiiri, ni urao mwaeraha baania Shiba ꞌai ura araꞌa mai ꞌunua do ꞌiꞌamoui noni naꞌi ꞌohani mou taritariꞌa mora. ꞌInia reiꞌuaa na awa haꞌatau ꞌari nata aba ꞌiniai marewana, me ꞌiia ꞌa boi ꞌanai bahurongoꞌi mwane haꞌausuringaꞌi anaꞌia Mwaeraha Solomon. Minau wai ꞌunua tanaꞌamou, ꞌe nei na ororiu diꞌua roꞌua Solomon na atahaꞌa beiꞌamou mamou aiꞌa raba bahurongoa. 
LUK.11.32	Naꞌi dangi ni hihiiri, ꞌiraaui saeni Ninive rai ura araꞌa ꞌanai ꞌunua huraꞌa do ꞌiꞌamoui noni ꞌohani mou taritariꞌa mora. ꞌInia naꞌi ꞌoha na ꞌia Jona ꞌa heitarohaꞌi tanaraau, ꞌiraau rau rihosi baaniꞌi ora-oraꞌa adaaꞌi. Mawai ꞌunua tanaꞌamou, ꞌe nei na ororiu diꞌua roꞌua Jona na atahaꞌa beiꞌamou, miꞌamou aiꞌa raba rihosi baaniꞌi ora-oraꞌa amooꞌi.”
LUK.11.33	“ꞌA bwaꞌi tanei nai suungia ta raita ꞌanai girua, maꞌua ꞌai nugaa naꞌi bahaina ta raboꞌo. Maꞌata ꞌai nugaa naꞌi dora ni toki raita ꞌanai bewaasiraaui inoni nara sirimai naꞌi ruma. 
LUK.11.34	Ni maamu ra ꞌonaai raita tanaai abemu. Naꞌi ꞌoha na maamu ra goro, na abemu ꞌa honuraꞌi marewa. Ma ꞌonaa na maamu ra taꞌaꞌi, na abemu hako ꞌa honuraꞌi kuhi. 
LUK.11.35	ꞌOi herehere goro, ꞌo gasi ꞌadomaꞌinia doꞌo awa naꞌi marewa, me ni kuhita na awa beiꞌo. 
LUK.11.36	ꞌOnaa na tahingamu ꞌa honu ꞌiniai marewa ma aiꞌa kuhi naꞌiei, iꞌoe ꞌoi ꞌonaai nei na awa naꞌi dora na bewaasia i raita.”
LUK.11.37	Naꞌi ꞌoha na hadahada hakoa Jisas tanaraaui inoni, ꞌe Farisei na ꞌunua do rarui ꞌari ngau naꞌi ruma ana. Naꞌi ꞌoha nararu siriwou ꞌanai heinagu auru ꞌanai ngauꞌa, 
LUK.11.38	na Farisei ꞌa heimwaotaꞌi diꞌu naꞌi ꞌoha na ꞌomesia doꞌia Jisas ꞌa aiꞌa dorima suriai ringe adaau.
LUK.11.39	Mia Jisas ꞌa haꞌatee oꞌani ꞌinia, “ꞌIꞌamou Farisei, mou ꞌonaai sae na wasi haꞌa-wadiwadiꞌi abedi panikeni mana abedi raboꞌo, mana rarodi ra doꞌoꞌa moi. ꞌInia ꞌomehamoou ꞌa kae goro naꞌi maadaaui sae, ma naꞌi raromamooꞌi, naia haaria moi hairaurau mana ꞌadoꞌado taꞌaꞌi. 
LUK.11.40	Oru bweu! Mou aiꞌa ꞌiraraa doꞌia God na hauai abega, ma haua roꞌu i raromaga? ꞌA rabasia do ꞌirarua hako rarui ꞌome goro. 
LUK.11.41	Naasi, moi ꞌadomaꞌi ororiu ꞌiniraaui pohara baaniꞌi mwane ringe namou suriꞌisi, mamoigui wadiwadi hako naꞌi maana God.
LUK.11.42	“ꞌAi taꞌaa diꞌu tanaꞌamoui Farisei. ꞌInia reiꞌuaa namou wateꞌi tanaa God tangahurudi gere mareho rawa kekerei taꞌaꞌi nara haꞌangaugoroi mahoingau, maꞌua taraꞌi mareho roꞌu suriꞌi mou amooꞌi, miꞌamou mou aiꞌa taꞌahia God mamou aiꞌa hauai here na odo-odo tanaraaui inoni. ꞌA goro domou wateꞌi mareho kekerei ꞌisi tanaa God, me mou gaꞌi taꞌahia roꞌua God mamou gaꞌi hauai here na odo-odo tanaraaui noni.
LUK.11.43	“ꞌAi taꞌaa diꞌu tanaꞌamoui Farisei! ꞌInia ꞌiꞌamou domoi heinagu moeꞌa suriꞌi dora ororiu naꞌi ꞌoha mou siri suriꞌi ruma ni haꞌarahesi. Ma naꞌi ꞌoha namou ꞌari suriꞌi dora ni maketi, mou ꞌirisia moeꞌa dorai haꞌatee haꞌa-ahaahaꞌamou.
LUK.11.44	“ꞌAi taꞌaa diꞌu tanaꞌamou! ꞌIꞌamou mou ꞌonaai hera nara aiꞌa haꞌaraꞌi, na ꞌiraaui inoni rau buu suriꞌi mareho taꞌaꞌi haꞌi aiꞌa ꞌiraraa.”
LUK.11.45	Maꞌe taꞌi ꞌiniraaui Haꞌausuri ꞌanai Ringe anaꞌia Moses na haꞌatee oꞌani ꞌinia, “Haꞌausuri, iꞌoe ꞌo haꞌa-taꞌaiꞌameu roꞌu ꞌoha naꞌo ꞌunuꞌi mareho ꞌisi.”
LUK.11.46	Mia Jisas ꞌagu aramia oꞌani, “ꞌAi taꞌaa diꞌu roꞌu tanaꞌamoui Haꞌausuri ꞌanai Ringe anaꞌia Moses! ꞌInia ꞌiꞌamou mou haꞌausuriraaui inoni ꞌiniꞌi taha nara bwara tanaraau ꞌanai haꞌisuriꞌi, mamougu bwaꞌi gere ꞌaꞌauhiraau moeꞌa.
LUK.11.47	“ꞌAi taꞌaa diꞌu tanaꞌamou! Suria ꞌiꞌamou mou tauꞌaro haꞌagorohiꞌi barabaradaaꞌi rarabea na ꞌiraaui wauwa amooꞌi rau ngahu haꞌamaesiꞌi naꞌi ꞌoha bwani. Mou haua oꞌasi domou haꞌahouraau mamougu aiꞌa awasuriꞌi mareho ra ꞌunuꞌi. 
LUK.11.48	Naasi ꞌa haꞌataꞌinia do ꞌiꞌamou mou ahu aratara ꞌiniai heingahu narau haasi. ꞌIraau narau ngahu haꞌamaesiraau, miꞌamou namougu tauꞌaro haꞌagorohiꞌi barabaradaaꞌi. 
LUK.11.49	Tarana naasi, ꞌia God na madoma ꞌa haꞌatee oꞌani, ‘ꞌInau wai haꞌa-taariraau ꞌari rarabea mana Haꞌataari tanaraaui noni. Raꞌi nei rai ngahu haꞌamaesiraau, ma raꞌi nei rai norataꞌairaau.’ 
LUK.11.50	ꞌIniai oꞌasi ana, ꞌiꞌamoui inoni naꞌi ꞌohani namoigui dau haꞌa-mamaꞌai ꞌiniꞌi rarabea nara ngahu haꞌamaesiraau mau mai naꞌi taraawaꞌanai marewana, 
LUK.11.51	taraawaꞌa mau naꞌi ꞌoha ꞌia Kein ꞌa ngahu haꞌamaesia Ebol, tari mai naꞌi ꞌoha nara ngahu haꞌamaesia Sakaraea naꞌi ahoaanai dora ni hoꞌasi mana Ruma Maea ana God. Haꞌamomori! Wai ꞌunua tanaꞌamou, ꞌiꞌamoui inoni naꞌi ꞌohani namoigui dau haꞌa-mamaꞌai ꞌiniꞌi heingahu nara toꞌo ꞌisi.
LUK.11.52	“ꞌAi taꞌaa diꞌu tanaꞌamoui Haꞌausuri ꞌanai Ringe anaꞌia Moses! ꞌIꞌamou mou girua baaniraaui noni i tara ꞌanai aidangisia God. ꞌIꞌamou mou aiꞌa hano roꞌu naꞌiei, mamougu haꞌa-bwarasiraaui nei narau bonasiai hano naꞌiei.”
LUK.11.53	Mia Jisas ꞌa hano baaniai dorasi. Ma taraawaꞌa naꞌi ꞌohasi, ꞌiraaui Haꞌausuri ꞌanai Ringe anaꞌia Moses mana Farisei rau taraawaꞌa ura bwarasia Jisas marau songaꞌinia ꞌiniꞌi mwane heisongaꞌi bwara. 
LUK.11.54	Rau bonasia doꞌai ꞌunua ta mareho taritariꞌa nei narai here haꞌataꞌaia ꞌinia.
LUK.12.1	Naꞌi mau ꞌohasi, ꞌe taringai merui inoni narau goni mai ꞌanai bahurongoa Jisas. Me ꞌiniai rago diꞌu adaau, rau haisuꞌisuꞌi diꞌu. Mia Jisas ꞌa haꞌatee oꞌani tahamora tanaraaui rongoiusuri anaꞌi, “Moi ꞌomesuriꞌamou haarimoou baaniai herehere adaaꞌi Farisei narau aiꞌa awa suriai taha ra haꞌausuriraaui noni ꞌinia. 
LUK.12.2	Mwane maho hako nara awa bainihu suriꞌi tahingamooꞌi mana taha namou giruꞌi, rai haꞌataꞌiniꞌi huraꞌa. 
LUK.12.3	Taha namou maaniꞌi naꞌi dora kuhi, rai rongoꞌi naꞌi dora marewa, mana taha namou haꞌa-natangaꞌiniꞌi naꞌi ahii rai totorongaꞌiniꞌi huraꞌa tanaraaui inoni ꞌanai rongoꞌi.”
LUK.12.4	Mia Jisas ꞌa haꞌatee oꞌani roꞌu, “ꞌInau wai ꞌunua tanaꞌamou mwani sae goro aguꞌi, moi abui mamaaꞌusiraaui nei narai ngahu haꞌamaesia moi abe mara bwaꞌi matai haua ta mareho ꞌanai haꞌataꞌaiꞌo naꞌi muri. 
LUK.12.5	ꞌInau wai haꞌataꞌinia tanaꞌamou a moꞌo namoi mamaaꞌusia. ꞌIa God namoi mamaaꞌusia, ꞌinia ꞌiia ꞌa toꞌo mena ꞌanai haꞌamaesiai abe, mai matai gaasiꞌo roꞌu naꞌi dora ni haꞌa-mamaꞌai. Ma wai ꞌunua ahoꞌi tanaꞌamou, ꞌia God namoi mamaaꞌusia.”
LUK.12.6	“Mou ꞌiraraai rima gere manu nara raongaꞌi rua sereni moi ꞌiniꞌi naꞌi maketi? Reiꞌuaa nara hori mwadaꞌu oꞌasi, ꞌia God ꞌa aiꞌa tanei ꞌiniꞌi garei manu ꞌisi nai kakuꞌaa. 
LUK.12.7	Naasi moi abui mamaaꞌu, ꞌinia ꞌiꞌamou namou ororiu diꞌuꞌi mwani manu rago. Na reiꞌuaa warihu suriꞌi bwaumooꞌi, ꞌia God ꞌa udumaꞌiniꞌi hako.”
LUK.12.8	Mia Jisas ꞌa oꞌani roꞌu, “ꞌIatei nai haꞌarangasia tanaraaui inoni doꞌiia ꞌe rongoiusuri agua, ꞌinau na Garei Inoni wai haꞌarangasia roꞌu naꞌi maadi enjel anaꞌia God doꞌiia ꞌe rongoiusuri agua. 
LUK.12.9	Ma ꞌonaa ꞌiatei nai gagataꞌiniau, ꞌinau wai gagataꞌinia oꞌasi roꞌu naꞌi maadi enjel anaꞌia God.
LUK.12.10	“ꞌOnaa ꞌiatei nai haꞌatee haꞌataꞌaiau i Garei Inoni, ꞌia God ꞌa matai ꞌadomaꞌi nugasia. Ma ꞌonaa na haꞌatee haꞌataꞌaiai Hiꞌona Maea, ꞌiia ra bwaꞌi ꞌadomaꞌi nugasia mwadaꞌu.
LUK.12.11	“Ta ꞌoha rai waiꞌamou suriꞌi ruma ni gonigoniha agaaꞌi Jiu ꞌanai ꞌiꞌiꞌamou mamoi ura naꞌi maadi naꞌotara miraaui Primia. Naꞌi ꞌohasi moi abui ꞌadomaꞌi raha ꞌiniꞌi taha namoi ꞌunuꞌi ꞌanai aramiꞌi taha rai subuniꞌamou ꞌiniꞌi. 
LUK.12.12	ꞌInia naꞌi ꞌohasi na Hiꞌona Maea nai ꞌunuꞌi tanaꞌamoui mareho ꞌanai ꞌunuꞌi.”
LUK.12.13	Maꞌe taꞌi ꞌiniraaui sae narau ura ꞌanai bahurongoa Jisas na oꞌani ꞌinia, “Haꞌausuri, ꞌoi ꞌunua tanaai doꞌoragu mai hoaiꞌi naꞌi ahoaamiria i totoꞌora na maetaꞌiniꞌi amamiria.”
LUK.12.14	Mia Jisas ꞌagu haꞌatee oꞌani ꞌinia, “ꞌEi, aiꞌa aba agua ꞌanai haꞌa-arataraai mahosi naꞌi ahoaamurua i doꞌoramu.” 
LUK.12.15	Magu oꞌani ꞌiniraaui inoni, “Moi ꞌomeꞌome goro! Mou gasi naga ꞌiniꞌi mwani totoꞌora ni marewana. ꞌInia na huunai tahitahi anai inoni ra aiꞌa awa suriꞌi mareho na toꞌoraꞌi, reiꞌuaa na towaꞌi totoꞌora heꞌua.”
LUK.12.16	Magu hauai haꞌatee heihaꞌauu tanaraau, “ꞌE sae totoꞌora na toꞌoraai ano nara hungu goro hakoi mwane mareho na hasiꞌi naꞌiei. 
LUK.12.17	ꞌAriwou ma oꞌasi ꞌinia haaria, ‘ꞌE taha gasi nawai haua? ꞌInau ꞌau aiꞌa toꞌo dora arariꞌi mahoingau nau toꞌoraꞌi.’ 
LUK.12.18	Naasi ma oꞌani, ꞌOo, ꞌaugu ꞌiraraa, wai kaiai ruma ni niga mahoingau agua mawai toraiꞌi araꞌa taraꞌi kae ruma narai arari ꞌanai nugaꞌi hako siri mwane mareho nau toꞌoraꞌi. 
LUK.12.19	Naasi ma waigui oꞌani, ‘Mwaniau! ꞌAu toꞌo mwane mareho goro ꞌadaꞌi harisi narai boi mau. Wai mamarotaꞌi tauꞌaroꞌa! Wai heinagu moi ꞌanai gono mana ngau, ma ꞌanai hauai taha nawai waꞌewaꞌe ꞌiniꞌi.’ 
LUK.12.20	Mia God ꞌa oꞌani ꞌinia, ‘Bweubweuꞌa! Naꞌi rodoni ꞌoi mae, mia tei naigui toꞌoraꞌi mwane mareho naꞌo haꞌaagau ꞌiniꞌisi?’ ”
LUK.12.21	Mia Jisas ꞌa oꞌani roꞌu, “Naasi taha nai toꞌo tanaraaui mwane narau nuga goniꞌi totoꞌora nadaaꞌi haariraau maraugu aiꞌa totoꞌora beia God.”
LUK.12.22	ꞌIa Jisas ꞌagu oꞌani ꞌiniraaui rongoiusuri anaꞌi, “Naasi taranai taha nau ꞌunua ꞌinia do ꞌai abui taꞌaabemoou ꞌiniai tahingamu ꞌado dangi, ꞌiniai taha ꞌanai ngaa mana bwana naꞌoi hoꞌosia. 
LUK.12.23	ꞌInia na tahingamu, aiꞌa moi ꞌanai ngaaꞌi mahoingau, mana abemu, aiꞌa moi ꞌanai hoꞌosiai bwana. 
LUK.12.24	Moisu ꞌadomaꞌi suriꞌi manu. Raau aiꞌa hasi mahoingau maꞌua aiꞌa ꞌeꞌeri, marau aiꞌa toꞌo ruma ꞌanai nuga mahoingau naꞌiei, me ꞌia God ꞌa hanganiraau. Miꞌamou tanaa God, mou ororiu diꞌu baaniꞌi manu ꞌisi. 
LUK.12.25	Ma reiꞌuaa na towaꞌi taꞌaabemoou, me mareho nara taꞌaabemoou ꞌiniꞌisi, ra bwaꞌi ꞌaꞌauhiꞌamou ꞌanai haꞌatewaa ꞌari tahi namou haa naꞌi marewana. 
LUK.12.26	Ma ꞌonaa na bwara tanaꞌamou ꞌanai haꞌatewaa ꞌari tahitahi amoou, maꞌua na taꞌaabemoou ꞌiniꞌi mwani mareho heꞌeteꞌi hairiu ꞌisi?
LUK.12.27	“Moisu ꞌadomaꞌi suriꞌi raraaua ni hasimou nara ꞌome goro diꞌusi. Rau aiꞌa haua ta tauꞌaro maꞌua tata nadaau bwana. Mawai ꞌunua tanaꞌamou, reiꞌuaa ꞌia Mwaeraha Solomon ꞌa totoꞌora, maꞌata aiꞌa ta taꞌi bwana ana nai ꞌome goro taꞌisada beia ta taꞌi tagai raraaua. 
LUK.12.28	Na hinihinimooꞌi ra kekerei! ꞌOnaa ꞌia God na haꞌa-ꞌomegoroꞌi tagai raraaua nara ahurara moi gere madoraa maraigui suungiꞌi, ni ꞌua ana na bwaꞌi haaꞌi bwana ꞌinia tanaꞌamou?
LUK.12.29	“Naasi moi abui ꞌadomaꞌi raha ꞌiniai taha namoi gonohia mana taha namoi ngaa. ꞌAi abui taꞌaabemoou ꞌiniꞌi mareho ꞌisi. 
LUK.12.30	Naꞌisi mareho na ꞌiraaui inoni nara aiꞌa hinihini naꞌi marewanani rau ꞌadomaꞌi raha ꞌiniꞌi. Naasi ꞌai abui taꞌaabemoou, ꞌinia ꞌia Amamoou ꞌa ꞌiraraa do ꞌiꞌamou mou ꞌirisiꞌi mareho ꞌisi. 
LUK.12.31	Maho na ororiu diꞌu domoi haua, naasi ꞌanai awa tarau bahainai heimarungi ana God mia God ꞌaigui haua tanaꞌamoui mwane mareho ꞌisi.”
LUK.12.32	ꞌIa Jisas ꞌagu oꞌani roꞌu ꞌiniraau, “Moi abui mamaaꞌu, reiꞌuaa mou gere ruruha moi, me ꞌia Amamoou ꞌa ꞌome sigihiꞌamou ꞌanai heimarungi beia naꞌi hourana ana. 
LUK.12.33	Moi raongaꞌiniꞌi mareho namou toꞌoraꞌi, mamoi haaꞌi haꞌa ꞌadaꞌi tanaraaui pohara. ꞌOnaa moi haua oꞌasi, ꞌai ꞌonaa domoi nugaꞌi totoꞌora amooꞌi araꞌai aro naꞌi anga na bwaꞌi ꞌoha nai taꞌaa. Na totoꞌora amooꞌi rai awa naꞌi dora na bwaꞌi ꞌoha rai hako, ꞌinia ꞌa bwaꞌi sae nai beriꞌi, mana ꞌadi ra bwaꞌi here haꞌataꞌaiꞌi. 
LUK.12.34	Moi haua oꞌasi, ꞌinia na ꞌadomaꞌimu ꞌai awa tarau naꞌi dora na totoꞌora amuꞌi ra awa naꞌiei.”
LUK.12.35+LUK.12.36	“Moi haꞌaagau tarau. Moi ꞌonaaiꞌi sae tatauꞌaro nara totoriai saemaua adaau ꞌanai ahoꞌi mai baaniai haꞌahaꞌiwai. Rau suungiai raita marau hoꞌosiꞌi agaaui bwana adaaꞌi. Ma naꞌi ꞌoha na ataha ahoꞌi mai, ꞌa pwepwee naꞌi maraaruma marau tahangia raurau tanaa. 
LUK.12.37	Haꞌamwaniraau diꞌui sae tatauꞌaro narau rarai marau haꞌaagau naꞌi ꞌoha ni saemaua adaau ꞌa ahoꞌi mai. Wai ꞌunua tanaꞌamou, na saemaua adaau ꞌai siri suriꞌi bwana ni tagora, maai ꞌunua tanaraau ꞌanai heinagu, maai waaꞌi mai mahoingau tanaraau. 
LUK.12.38	Haꞌamwaniraau diꞌui sae tatauꞌaro narai haꞌaagau reiꞌuaa na saemaua ꞌaigui boi naꞌi ꞌubutanai rodo maꞌua gaarangiai waꞌaria.
LUK.12.39	“Moisu ꞌadomaꞌiniai taha nau maaniani. ꞌOnaa sae na toꞌoraai ruma ꞌai ꞌiraraai ꞌoha na sae beriberi ꞌai siri naꞌi ruma ana, ꞌa bwaꞌi mauru. ꞌAi awa haꞌaagau ma bwaꞌi haꞌawatea doni saesi ꞌai siri ꞌanai beri naꞌi ruma ana. 
LUK.12.40	Naasi ꞌiꞌamou roꞌu moi haꞌaagau tarau, ꞌinia ꞌinau na Garei Inoni wai ahoꞌi mai naꞌi madoraa namou bwaꞌi ꞌiraraa roꞌu.”
LUK.12.41	Mia Pita ꞌa songaꞌinia Jisas oꞌani, “Araha, ni haꞌatee heihaꞌauusi ꞌo haua tanaꞌameu moi rongoiusuri, maꞌua tanaraau roꞌu hakoi inoni?”
LUK.12.42	Mia Jisas ꞌa aramia oꞌani, “Sae tatauꞌaro heꞌua ni saemaua ꞌai haꞌa-ꞌomesuria ꞌiniꞌi mwane mareho naꞌi ruma ana, ma ꞌanai haꞌatoraꞌiniꞌi huraꞌa i mahoingau tanaraaui sae tatauꞌaro naꞌi madoraa ꞌana? Naia i sae tatauꞌaro na madoma ma here goro suriꞌi mwane mareho nara haꞌa-ꞌuꞌuria ꞌiniꞌi. 
LUK.12.43	Haꞌamwaniai sae tatauꞌarosi naꞌi ꞌoha na saemaua ana ꞌai boi sadoia doꞌiia ꞌa here haꞌagorohiai tatauꞌaro ana. 
LUK.12.44	Mawai ꞌunua haꞌa-momori tanaꞌamou, ni saemauasi ꞌai haꞌa-ꞌuꞌuria moꞌosi ꞌiniꞌi mwane mareho na toꞌoraꞌi. 
LUK.12.45	Ma ꞌonaa ni sae tatauꞌarosi ꞌai ꞌadomaꞌi oꞌani, ‘Ni saemaua agua ꞌa bwaꞌi ahoꞌi raurau.’ Naasi ma taraawaꞌa ngahu ngahuraaui urao mana saemwane narau taꞌi tauꞌaro, ma awa moi ꞌanai ngau mana gonogono raha ꞌini wai ni bweu. 
LUK.12.46	ꞌAigui ꞌasuꞌa mana saemaua ana ꞌai ataha naꞌi madoraa na saesi ꞌa bwaꞌi ꞌadomaꞌinia do ꞌa gaꞌi ataha. Naꞌi ꞌoha nai ataha, ꞌai haꞌa-mamaꞌaia diꞌui sae tatauꞌarosi, mai nugaa ꞌanai mamaaꞌa beiraaui inoni hahairaesi.
LUK.12.47	“Ni sae tatauꞌaro na ꞌiraraa moi taha na saemaua ana ꞌa ꞌirisia doꞌai haa magu aiꞌa haꞌaagau maꞌua hauai taha na gaꞌi haa, ꞌiia rai haꞌa-mamaꞌaia diꞌu. 
LUK.12.48	Mana sae tatauꞌaro na aiꞌa ꞌiraraai taha na saemaua ana ꞌa ꞌirisia magu hauai maho na taritariꞌa, ꞌiia ꞌa bwaꞌi raha tanaai haꞌa-mamaꞌai. Mana nei nara haꞌaragoa tanaa, ni saemaua ꞌa ꞌirisia doꞌai haꞌaragoa roꞌu wou, mana nei nara haꞌa-ꞌuꞌuria ꞌiniꞌi mwane mareho rago, ni saemaua ꞌa ꞌirisia doꞌai haaꞌi mwane mareho goro ꞌiniꞌi.”
LUK.12.49	Mia Jisas ꞌa haꞌatee oꞌani roꞌu, “ꞌInau ꞌau waa mai tanaai marewana i hihiiri ana God na ꞌonaai ꞌeu, mau ꞌirisia doni ꞌeusi ꞌa gaꞌi taraawaꞌa noroꞌa. 
LUK.12.50	Maꞌata naꞌi naꞌo wai siri gaꞌu naꞌi rongomaataꞌi. ꞌAdo ꞌoha moi na taꞌaa ꞌinia i ꞌadomaꞌigu, tari ꞌoha nai diꞌuai madoraa nai toꞌo i marehosi. 
LUK.12.51	ꞌA ꞌua? ꞌIꞌamou mou ꞌadomaꞌinia do ꞌinau ꞌau boi ꞌanai haꞌa-awagorohiraau goni inoni naꞌi marewana? Aiꞌa! Nau waa mai heihoa. 
LUK.12.52	Taraawaꞌa naꞌi ꞌohani ma ꞌariꞌa, na heihoa ꞌai taꞌeha mai suriꞌi ruruha ꞌado ruma. ꞌOnaa naꞌi taꞌi ruma ꞌe waira rima, ꞌe waira rua nararui taꞌahiau maꞌe waira oru narau bwaꞌi, maꞌua waira oru narai taꞌahiau maꞌe waira rua nararu bwaꞌi. 
LUK.12.53	Ni ama ꞌai heihoa beiai gare mwane ana, mana ina ꞌai heihoa beiai gare urao ana, mana haꞌihungo adai urao rai oꞌasi roꞌu.”
LUK.12.54	Ma oꞌani roꞌu ꞌiniraaui inoni, “Naꞌi ꞌoha mou reꞌiai rorodo na araꞌa naꞌi dora na susuu iei sina, mou oꞌani, ‘ꞌOo, ꞌa bwaꞌi orea mai rangiꞌa.’ Naasi ꞌa bwaꞌi hasi orea maai rangiꞌa. 
LUK.12.55	Ma naꞌi ꞌoha na roꞌa siri mai, mou ꞌiraraa doꞌai raorao. Ma oꞌasi mora. 
LUK.12.56	Oru pwariꞌi taꞌaa! ꞌIꞌamou mou matai aidangisiai ꞌari na haai dangi. Ni ꞌuaana namou aiꞌa aidangisiai ꞌadoꞌado ꞌadaꞌi mareho nau haaꞌi naꞌi madoraa ꞌini?”
LUK.12.57	ꞌIa Jisas ꞌa oꞌani roꞌu ꞌiniraau, “Ni ꞌuaana namou aiꞌa raba hiiria roꞌu moi ꞌinia haarimoou i taha na odo-odo ꞌanai haua? 
LUK.12.58	ꞌOnaa ꞌe nei na raba waiꞌo naꞌi kooti, ꞌoi bonasiai haꞌa-odoodoa beia i taha naꞌo haꞌatariꞌaa naꞌi ꞌoha naꞌo aiꞌa taha mau naꞌi dora ni hihiiri. ꞌOnaa ꞌo bwaꞌi, mea moꞌo na hihiiri ꞌai wateꞌo tanaai pulis ꞌanai gaasiꞌo naꞌi rumanihoꞌo. 
LUK.12.59	ꞌInau wai ꞌunua tanaꞌamou, ꞌoi awa ꞌisi tari ꞌoha ꞌoi horia hakoi siha haꞌa narai ꞌunua tanaꞌo doꞌoi horia.”
LUK.13.1	Ma raꞌi nei ꞌiniraaui inoni narau awa ꞌisi rau maania tanaa Jisas ꞌiraaui ai Galili na ꞌia Paelat ꞌa haꞌamaesiraau naꞌi ꞌoha narau hauꞌi hoꞌasi adaaꞌi tanaa God. 
LUK.13.2	ꞌIa Jisas ꞌa oꞌani ꞌiniraau, “ꞌA ꞌua? Mou ꞌadomaꞌinia doni mae taꞌaa narau haasi, ꞌa haꞌataꞌinia do ꞌiraau rau taꞌaa diꞌu baaniraau taraꞌi sae ni Galili? 
LUK.13.3	Aiꞌa! Mou aiꞌa ꞌiraraa do ꞌiꞌamou moi mae roꞌu ꞌonaa namou bwaꞌi rihosi baaniꞌi ora-oraꞌa amooꞌi? 
LUK.13.4	Ma ꞌua i waira taꞌi tangahuru mana warui sae narau mae naꞌi ꞌoha na kokohu huniraaui kae ruma ahaaha naꞌi Saeloam? Mou ꞌadomaꞌinia do ꞌiraau rau taꞌaa diꞌuꞌi taraꞌi nei roꞌu narau taꞌi awa roꞌu naꞌi Jerusalem naꞌi madoraasi? 
LUK.13.5	Aiꞌa! Wai ꞌunua tanaꞌamou. ꞌIꞌamou moi mae roꞌu mau ꞌonaa namou bwaꞌi rihosi baaniꞌi ora-oraꞌa amooꞌi!”
LUK.13.6	Mia Jisas ꞌagu haua roꞌu i haꞌatee heihaꞌauuni, “ꞌE sae na hasiai hasiꞌei nara ꞌunua ꞌiniai fig naꞌi mou ana. ꞌAdo ꞌoha ꞌa ꞌari ꞌanai garihia, ma bwaꞌi hua nai sadoia naꞌiei. 
LUK.13.7	Naasi ma oꞌani ꞌinia moꞌo na ꞌomesuriai mousi, ‘ꞌE oru harisi na hakoꞌa ma aiꞌa hua mau nai haua i hasiꞌeisi. ꞌOi ara gataꞌinia baaniai dorasi, ꞌai abui ura ꞌisi ꞌanai haꞌagataꞌiniai gorohanai ano.’ 
LUK.13.8	Mana nei na ꞌomesuriai mou ꞌa oꞌani, ‘Abu gaꞌu saemaua. Gai gere haꞌatoria gaꞌu suria ta taꞌi harisi roꞌu mawai haꞌimaaniai tagumaꞌinia. Wai ꞌeꞌeri garigaria mawai nuga ꞌana ano goro i waꞌana. 
LUK.13.9	ꞌOnaa ꞌai hungu naꞌi harisi haoru, ma goro! Ma ꞌonaa ꞌa bwaꞌi, ma naasi waigui ara gataꞌinia.’ ”
LUK.13.10	Maꞌe taꞌi dangi ni mamaro, ꞌia Jisas ꞌa haꞌausuriraaui inoni naꞌi ruma ni haꞌarahesi. 
LUK.13.11	Maꞌe taꞌi urao na awa ꞌisi, ꞌe adaro na haꞌadaohaa suriai taꞌi tangahurui harisi mana waru. Ni uraosi ꞌa rorosu, ma bwarai ura arasi. 
LUK.13.12	Naꞌi ꞌoha na ꞌia Jisas ꞌa ꞌomesia ꞌa ꞌunua doꞌai araꞌa mai beia ma oꞌani ꞌinia, “Urao, ꞌo dadaraꞌa baaniai daoha na here haꞌataꞌaiꞌo.” 
LUK.13.13	Ma dau wou beia. Naꞌi mau ꞌohasi mana uraosi ꞌa goroꞌa ahoꞌi. ꞌA ura arasi araꞌa ma haꞌaasaa God.
LUK.13.14	Mana naꞌotara ꞌanai ruma ni haꞌarahesi naꞌi ꞌomaasi ꞌa taesuꞌa diꞌu naꞌi ꞌoha na ꞌomesia doꞌia Jisas ꞌa haꞌagorohiai uraosi naꞌi dangi ni mamaro, ma haꞌatee tanaraaui inoni oꞌani, “ꞌE ono dangi tatauꞌaro naꞌi taꞌi sade. Naꞌisi dangi namoi boi beiꞌi daoha amooꞌi neina rai haꞌagorohiꞌi, ma ꞌai abu naꞌi dangi ni mamaro.”
LUK.13.15	Mia Araha ꞌagu haꞌatee oꞌani, “Oru pwariꞌi taꞌaa! Reiꞌuaa naꞌi dangi ni mamaro miꞌamou matai ruhasiꞌi kau mana dongki amooꞌi baaniꞌi dora namou hunasiꞌi suriꞌi, ꞌanai waaꞌi ꞌanai haꞌagonohiꞌi. 
LUK.13.16	Naasi ꞌa gaꞌi goro roꞌu ꞌanai ruhasiai uraoni naꞌi dangi ni mamaro baaniai daoha na haꞌataꞌaia! ꞌInia ꞌiiani ꞌe warowarona roꞌu a Ebraham, mia Saetan ꞌa haꞌadaohaa oreaꞌa mai suriai taꞌi tangahurui harisi mana waru.” 
LUK.13.17	Naꞌi ꞌoha na ꞌia Jisas ꞌa haꞌatee oꞌasi, ꞌa haꞌa-ninimairaaui nei narau haꞌimae beia, maꞌata ꞌiraaui noni hunga rau waꞌewaꞌe ꞌiniꞌi mwane mareho goro na hauꞌi.
LUK.13.18	Mia Jisas ꞌa songaꞌiniraau roꞌu oꞌani, “ꞌA heꞌuai ꞌadomaꞌimoou ꞌiniai heimarungi ana God? ꞌE taha nawai heihaꞌauu ꞌinia namoi aidangisia ꞌinia? 
LUK.13.19	ꞌIo, na heimarungi ana God ꞌa ꞌonaai koranai hasiꞌei nara ꞌunua ꞌiniai mastad nara hasia naꞌi mou. Reiꞌuaa na korasi ꞌa kekerei taꞌaa naꞌi naꞌo, ma naꞌi ꞌoha na tahi araꞌa, ꞌa haꞌi hasiꞌei mana manu ra matai boi ꞌanai tagora nuꞌi suriꞌi raraana.”
LUK.13.20	ꞌAriwou ma heisongaꞌi roꞌu, “ꞌE taha nawai heihaꞌauu ꞌinia namoi aidangisia ꞌinia i heimarungi ana God? 
LUK.13.21	Na heimarungi ana God ꞌa ꞌonaai urao na dorariai gere dorai draebam beiai taꞌi baegi flaoa bubu. Naꞌi muri, na gere dorai draebamusi ꞌa haꞌasuꞌuai flaoa ma haꞌarahaaꞌa.”
LUK.13.22	Naꞌi ꞌoha na ꞌia Jisas ꞌa hano mau ꞌanai Jerusalem, ꞌa ha-haꞌausuriraaui inoni suriꞌi ꞌomaa na taha horo suriꞌi. 
LUK.13.23	Naasi maꞌe taꞌi sae na songaꞌinia oꞌani, “Araha, ꞌe taringai sae moi nai dauai tahi tarau?”
LUK.13.23	Mia Jisas ꞌa aramia oꞌani, 
LUK.13.24	“Moi bonasiai siri naꞌi heimarungi ana God ꞌinia na maraaruma ana ꞌa ꞌogo. Wai ꞌunua tanaꞌamou, ꞌai ragoi nei narai bonasiai siri maraugu bwaꞌi mwadaꞌu. 
LUK.13.25	Naꞌi ꞌoha na nei na toꞌoraai ruma ꞌai ura ꞌanai honosiai maraaruma, ꞌiꞌamou moi ura huraꞌa i abau ꞌomaa ꞌanai pwepwee mamoi oꞌani siri, ‘Araha, ꞌoi tahangiai maraaruma tanaꞌameu mamei siriwou!’ Mia moꞌo na toꞌoraai ruma ꞌai haꞌatee oꞌani huraꞌa mai, ‘ꞌInau aiꞌa mataiꞌamou, mau aiꞌa ꞌiraraai dora namou boi eisi.’ 
LUK.13.26	Miꞌamou moigui oꞌani, ‘ꞌIꞌameu meu ngau mameu gono beiꞌo, maꞌo ha-haꞌausuri suriꞌi ꞌomaa ameeꞌi.’ 
LUK.13.27	Meꞌiia ꞌaigui aramiꞌamou oꞌani, ‘ꞌInau aiꞌa mataiꞌamou, moi suꞌa wou baaniau, oru hehere taꞌaa.’
LUK.13.28	“Moi angiangi mana rihomooꞌi rai ngadingadi ꞌiniai taesuꞌa naꞌi ꞌoha moi ꞌomesia Ebraham, ꞌia Aisak, mea Jekop, miraaui mwane rarabea naꞌi heimarungi ana God. Miꞌamou ꞌia God ꞌai gaasiꞌamou huraꞌa. 
LUK.13.29	Na inoni rai boi baaniꞌi mwani dora hako naꞌi marewana ꞌanai hauai ngaugoni naꞌi heimarungi ana God. 
LUK.13.30	Mawai ꞌunua tanaꞌamou, ꞌiraaui nei nara aiꞌa ꞌadomaꞌi ororiu ꞌiniraau naꞌi marewanani, ꞌia God ꞌai haꞌa-ororiuraau, miraaui nei nara ꞌadomaꞌi ororiu ꞌiniraau, ꞌia God ꞌai haꞌa-auruhiraau.”
LUK.13.31	Naꞌi ꞌohasi raꞌi Farisei ra boi mara oꞌani ꞌinia Jisas, “ꞌOnaa naꞌo raba tahi maꞌoi hano baaniai dorani, ꞌinia ꞌia Herod Antipas ꞌa siba suriꞌo ꞌanai ngahu haꞌamaesiꞌo.”
LUK.13.32	Mia Jisas ꞌa aramiraau oꞌani, “Mou ꞌari mamoi ꞌunua tanaa moꞌo na ꞌonaai misu tarisi, do ꞌinau wai tauꞌaro mau ꞌanai taariꞌi adaro baaniraaui inoni, ma ꞌanai haꞌagorohiraau baaniꞌi daoha. Ma bwaꞌi orea mawaigui haꞌahakoa goro i tauꞌaro agua. 
LUK.13.33	Naꞌi dangini manaꞌi hoꞌoa ma taraꞌi dangi roꞌu, wai haua mau i ꞌaariha agua tari ꞌoha waigui ataha naꞌi Jerusalem. Suria ꞌa aiꞌa taꞌisada dorai haꞌamaesiai rarabea ta dora heꞌeteꞌi, maꞌata naꞌi Jerusalem.”
LUK.13.34	Mia Jisas ꞌa haꞌatee oꞌani, “ꞌEi, Jerusalem, Jerusalem! ꞌIꞌamou namou ngahu haꞌamaesiꞌi rarabea mamou buta haꞌamaesiꞌi sae heitarohaꞌi anaꞌia God ꞌiniꞌi hau. ꞌA ragoi ꞌoha nau rabasia domoi boi beiau ꞌanai ꞌomesuriꞌamou ꞌonaai biꞌai kua na abwa bwarasiꞌi gare anaꞌi. Miꞌamou aiꞌa rabasia. 
LUK.13.35	Naasi moi rongoa! ꞌIa God ꞌa hanoꞌa baaniai ꞌomaa mana Ruma Maea amoou. Ma wai ꞌunua tanaꞌamou, ꞌa bwaꞌi ta ꞌoha namoigui ꞌomesiau tari ꞌoha namoi haꞌatee oꞌani, ‘Araha God, ꞌoi haꞌagorohia moꞌo naꞌo haꞌataaria mai!’ ”
LUK.14.1	Maꞌe taꞌi dangi ni mamaro adaaui Jiu na ꞌia Jisas ꞌa ꞌari ngau naꞌi ruma anai taꞌi bwauodo adaaꞌi Farisei. Miraaui inoni rau wanawana surisuria goro, 
LUK.14.2	ꞌinia naꞌi ꞌohasi ꞌe sae na uwana mana rimana ra suꞌu na boi beia Jisas. 
LUK.14.3	Mia Jisas ꞌagu songaꞌiniraaui Farisei miraaui Haꞌausuri ꞌanai Ringe anaꞌia Moses oꞌani, “ꞌA ꞌua? Na Ringe anaꞌia Moses ꞌa haꞌawategaau ꞌanai haꞌagorohiai sae na daoha naꞌi dangi ni mamaro?”
LUK.14.4	Aiꞌa ta taꞌi nei ꞌiniraau nai ꞌunua ta taꞌi maho. Mia Jisas ꞌa dau wou beiai saesi ma haꞌagorohia baaniai daoha na toꞌia magu haꞌahanoria. 
LUK.14.5	Mia Jisas ꞌagu songaꞌiniraau roꞌu oꞌani, “ꞌA ꞌua? ꞌO gaꞌi rahia moi huraꞌa i gare amua, maꞌua ta kau amua nai ahoda dio ta girui wai naꞌi dangi ni mamaro?”
LUK.14.6	Naꞌi ꞌohasi rau nuga nguu hako, ma aiꞌa ta nei ꞌiniraau nai ꞌunua ta taꞌi maho tanaa Jisas.
LUK.14.7	Mia Jisas ꞌa ꞌomesia do ꞌiraaui sae nara boi ꞌanai ngau rau rabasia dorai heinagu moeꞌa suriꞌi dora ni heheinagu adaaꞌi saemaua. Ma haua tanaraaui haꞌatee heihaꞌauu na oꞌani, 
LUK.14.8	“ꞌOnaa tanei nai ariꞌahuꞌo ꞌinia ta rongo ni haꞌiwai, ꞌoi abui bonasiai heinagu suriꞌi dora heheinagu adaaꞌi saemaua, ꞌinia ꞌa gasi ꞌidi maꞌe sae nai ororiu diꞌuꞌo nara bwane ariꞌahua roꞌu mai. 
LUK.14.9	ꞌInia ꞌonaa nai oꞌasi, ni sae na hauai rongosi ꞌai matai oꞌani ꞌiniꞌo, ‘ꞌOi suꞌa baaniai dorasi maai heinagu ꞌisi a moꞌoni.’ Naꞌi ꞌohasi iꞌoe ꞌoi kae arunga taꞌaa diꞌu naꞌi ꞌoha naꞌoi suꞌa auru ꞌanai heinagu naꞌi dora haꞌahako.
LUK.14.10	“Maꞌata naani taha naꞌo gaꞌi haua naꞌi ꞌoha narai ariꞌahuꞌo. ꞌOi heinagu naꞌi dora heheinagu haꞌahako, neina ꞌoha nai boi sae na hauai rongosi, ꞌiia ꞌai oꞌani ꞌiniꞌo, ‘ꞌEi geresae agua, ꞌoi araꞌa mai heinagu naꞌi naꞌo, naꞌi dora goro.’ Naꞌi ꞌohasi ꞌai haꞌa-araꞌahiꞌo naꞌi maadi inoni. 
LUK.14.11	ꞌAu haꞌatee oꞌasi ꞌanai haꞌa-aidangisiꞌamou do ꞌiatei nai haꞌa-araꞌahia haaria, ꞌia God ꞌai haꞌa-auruhia, mia tei nai haꞌa-anoanoa haaria, ꞌia God ꞌai haꞌa-araꞌahia.”
LUK.14.12	ꞌIa Jisas ꞌagu haꞌatee oꞌani ꞌiniai Farisei na ngau beiasi, “Naꞌi ꞌoha naꞌoi haua ta ngaugoni, ꞌoi abui ariꞌahuraaui geresae goro amuꞌi, maꞌua ꞌiraaui doꞌoramuꞌi mana sae amuꞌi, maꞌua sae totoꞌora namou awa heigaarangiꞌi. ꞌInia ꞌiraau rai matai ariꞌahuꞌo ahoꞌi ꞌanai orisia ahoꞌi tanaꞌo. 
LUK.14.13	Maꞌata naꞌi ꞌoha naꞌoi haua ta ngaugoni, ꞌoi ariꞌahuraaui pohara, miraaui sae taꞌataꞌaꞌi, ꞌiraau na pwaki, miraau na kuru. 
LUK.14.14	Naasi ꞌia God ꞌaigui haꞌagorohiꞌo, ꞌinia ꞌa bwaꞌi tanei ꞌiniraau nai matai orisia ahoꞌi tanaꞌo. Maꞌata ꞌia God naigui orisia tanaꞌo naꞌi ꞌoha ꞌiraaui inoni odo-odo rai surutaꞌe ahoꞌi baaniai mae.”
LUK.14.15	Maꞌe taꞌi beiraaui nei narau heinagu ꞌisi na haꞌatee oꞌani, “Haꞌamwania diꞌua moꞌo nai heinagu ꞌanai ngauai rongo naꞌi heimarungi ana God.”
LUK.14.16	Mia Jisas ꞌa haꞌatee oꞌani, “ꞌE sae na hauai rongo, ma ariꞌahuraau mai inoni ꞌanai boi naꞌi rongosi. 
LUK.14.17	Naꞌi ꞌoha na mwane mareho ra agau, ꞌa haꞌataaria huraꞌa i inoni tatauꞌaro ana ꞌanai ꞌunuraau mai sae na ariꞌahuraau. ꞌA huraꞌa wou ma oꞌani, ‘Moi boi! Na mwane mareho ra agauꞌa.’ 
LUK.14.18	Naꞌi ꞌohasi ꞌe nei ma ꞌunua ta mareho. Ma ꞌetanai sae na oꞌani, ‘ꞌInau ꞌe dorai ano nau buraꞌi horia moi, naasi wai ꞌari ꞌanai ꞌomesia gaꞌu. Haꞌarohaia diꞌu! ꞌInau ꞌau bwaꞌi boi, ꞌoigui ꞌunua moi tanaa.’ 
LUK.14.19	Mana nata sae ꞌa oꞌani, ‘ꞌInau ꞌau buraꞌi horia moi taꞌi tangahurui kau ꞌanai tagora. Naasi wai ꞌari ꞌanai haꞌatagoraꞌi mawai ꞌomesia ꞌonaa narai tagora goro maꞌua ꞌa bwaꞌi. Naasi ꞌoigui ꞌunua moi tanaa, haꞌarohaia diꞌu, ꞌinau ꞌau bwaꞌi boi.’ 
LUK.14.20	Mana nata sae na oꞌani, ‘ꞌInau ꞌau buraꞌi haꞌiwai moi, tarana naasi nau bwaꞌi boi ꞌinia.’
LUK.14.21	“Naꞌi ꞌoha na ahoꞌi wou i sae tatauꞌarosi, ꞌa maaniꞌi mareho ꞌisi tanaai saemaua ana. Naꞌi ꞌoha na rongoa oꞌasi, ꞌa kaeni taesuꞌa diꞌu, ma oꞌani ꞌiniai sae tatauꞌaro ana, ‘ꞌOi raurau ꞌari suriai tara raha mei suriꞌi gere tara suriai ꞌomaa, maꞌoi wairaau mai pohara, miraaui sae taꞌataꞌaꞌi, miraaui nei nara kuru mara pwaki.’ Mana sae tatauꞌaro ꞌa huraꞌa ma haua ꞌonaai ꞌunua ana tanaa. Ma naꞌi ꞌoha na ahoꞌi mai ꞌa oꞌani, 
LUK.14.22	‘Saemaua, ni mareho naꞌo ꞌunua ꞌau bwane haꞌahakoa, magu na ruma ꞌa aiꞌa honu mau.’ 
LUK.14.23	Mana saemaua ꞌagu oꞌani roꞌu ꞌinia, ‘ꞌOi ꞌari maꞌoi ꞌunuraau mai nei nara awa beiraꞌi baaniai ꞌomaa, maꞌoi ꞌari suriꞌi mwane gere tara suriai hasimou, maꞌoi ꞌunuꞌi hako mai inoni, neina ꞌai honu i ruma agua. 
LUK.14.24	ꞌInau wai ꞌunua tanaꞌo, ꞌa bwaꞌi tanei ꞌiniraaui nei nau ariꞌahuraau gaꞌu naꞌi naꞌo ani naigui ngau mania ta mahoingau ꞌiniꞌi mahoingau nau haꞌaagauꞌi tanaraau.’ ”
LUK.14.25	ꞌE taꞌi ꞌoha na ꞌe kae ruruhai inoni narau surisuria Jisas. Mia Jisas ꞌa rihotaꞌi ma haꞌatee oꞌani ꞌiniraau, 
LUK.14.26	“ꞌIatei na suriau ma raba haꞌi rongoiusuri agua, ꞌai taꞌahiau diꞌuai inana mana amana. ꞌAi taꞌahiau diꞌuai urao ana mana gare anaꞌi, maꞌua koanaꞌi mana doꞌoranaꞌi, maꞌuasi tahingana haaria. 
LUK.14.27	Ma ꞌonaa ꞌiatei na bwaꞌi suruꞌiai dadaahoro ana maai suriau, aiꞌa arari roꞌu ꞌanai haꞌi rongoiusuri agua.
LUK.14.28	“ꞌOnaa tanei nai raba tagoraa ta ruma. Ni mareho tahamora nai haua, naasi ꞌai heinagu mai waiꞌadoꞌado suriai siha haꞌa na matai arariai rumasi mana siha na bwane toꞌoraa. 
LUK.14.29	Ma ꞌonaa na bwaꞌi haua oꞌasi, reiꞌuaa na haꞌa-urasiꞌi mwane auu, ma ꞌa bwaꞌi haꞌaagaua mwadaꞌu i rumasi, suria ꞌa pwapwaku ꞌiniai haꞌa. Meꞌiraaui nei narai ꞌomesia rai daꞌataꞌinia, marai oꞌani, 
LUK.14.30	‘ꞌOme, ꞌia moꞌosi ꞌa taraawaꞌana moi ruma, ma bwaraꞌai haꞌahakoa.’
LUK.14.31	“Ma ꞌonaa ꞌe mwaeraha na haꞌaagau ꞌanai huraꞌa beiai taꞌi tangahuru merui sae heheiꞌoi ana, ꞌanai heiꞌoi beiai nata mwaeraha na toꞌoraai rua tangahuru merui sae heheiꞌoi. Ni mareho tahamora nai haua gaꞌu, ꞌai heinagu mai waiꞌadoꞌado goro suria, ꞌonaa ni ruruha ana ꞌa matai haꞌahehoai nata ruruha anai nata mwaerahasi maꞌua ꞌa bwaꞌi. 
LUK.14.32	ꞌOnaa nai ꞌiraraa doꞌa bwara, maꞌai haꞌataariꞌi ꞌari taraꞌi inoni heheitarohaꞌi anaꞌi naꞌi naꞌo ꞌoha narau awa haꞌatau mau ꞌanai haꞌa-arataraai taha na taritariꞌa naꞌi ahoaadaau marai abui heiꞌoi. 
LUK.14.33	ꞌA oꞌasi roꞌu, moi waiꞌadoꞌado goro suria mamoigui haꞌi rongoiusuri agua. ꞌInia ꞌa bwaꞌi nei nai haꞌi rongoiusuri agua ꞌonaa na bwaꞌi nugasiꞌi mwani mareho na toꞌoraꞌi.”
LUK.14.34	“Solt ꞌa goro ꞌanai haꞌangaugoroai mahoingau. Me maꞌata ꞌonaa nagu aiꞌaai asiꞌahana, ma naasi ꞌagu bwaꞌi hereꞌa roꞌu naraigui haua ꞌanai haꞌa-asiꞌaa roꞌu. 
LUK.14.35	ꞌA bwaꞌi goroꞌa ꞌanai haa ꞌinia ta marehoꞌa roꞌu, reiꞌuaa ꞌanai doraria beiai ano naꞌi mou maꞌua beiꞌi haꞌaroꞌa ꞌanai haꞌagorohiai ano ma bwaꞌi goroꞌa roꞌu. ꞌA taꞌisada dorai rasahaꞌinia moi. ꞌIatei na toꞌo karinga ꞌanai rongo ꞌai bahurongo, maai aidangi tarihana.”
LUK.15.1	Miraaui inoni siꞌogoni takisi, ma taraꞌi inoni taꞌaꞌi roꞌu rau goni mai beia Jisas ꞌanai bahurongoꞌi mareho na maaniꞌi. 
LUK.15.2	Miraau na Farisei miraaui Haꞌausuri ꞌanai Ringe anaꞌia Moses rau haꞌatee haꞌataꞌaia Jisas, rau oꞌani, “ꞌIa moꞌosi ꞌa waꞌewaꞌe ꞌanai awa beiraaui inoni taꞌaꞌi ma ngau roꞌu beiraau.”
LUK.15.3	Mia Jisas ꞌa hauai haꞌatee heihaꞌauu tanaraau oꞌani, 
LUK.15.4	“ꞌOnaa ta taꞌi ꞌiniꞌamou nai toꞌoraa ta taꞌi ꞌarangi siip, maꞌe taꞌi nai aiꞌaa, ꞌe taha nai haua? ꞌAi nugasiraaui siwa tangahuru mana siwa na awa mausi naꞌi dora narau ngaungau ei, maꞌai hano ꞌanai sibaniai taꞌi na aiꞌaasi tari ꞌoha nai sadoia. 
LUK.15.5	Ma naꞌi ꞌoha nai toꞌoana, ꞌai waꞌewaꞌe diꞌu ꞌinia. ꞌAi suruꞌia araꞌa naꞌi ꞌabaꞌabana, 
LUK.15.6	maai waia ahoꞌi ꞌari naꞌi ꞌomaa. Naꞌi ꞌoha nai ataha ahoꞌi wou naꞌi ꞌomaa, ꞌai ꞌunuraau mai geresae anaꞌi miraaui inoni narau mono goni naꞌi taꞌi dora mai oꞌani ꞌiniraau, ‘Naani ꞌau kaeni waꞌewaꞌe diꞌu suria ꞌau sadoia ahoꞌi siip agua na aiꞌaa. Gaau magai waꞌewaꞌe goni ꞌinia.’
LUK.15.7	“ꞌInau wai ꞌunua tanaꞌamou, ꞌa oꞌasi roꞌu naꞌi ꞌoha naꞌe taꞌi inoni taꞌaa nai rihosi baaniꞌi ora-oraꞌa anaꞌi. ꞌIraaui nei araꞌai aro rai waꞌewaꞌe raha diꞌu ꞌinia moꞌosi. Na waꞌewaꞌe narai haua ꞌai raha diꞌuai waꞌewaꞌe narau haua ꞌiniai siwa tangahuru mana siwa sae narau odo-odo na aiꞌa ororiu dorai rihosi.”
LUK.15.8	“Ma ꞌonaa ꞌe urao nai toꞌoraa ta taꞌi tangahurui korai haꞌa, maigui haꞌa-aiꞌaa ta taꞌi, ꞌe taha nai haua? ꞌIia ꞌai suungiai raita maai tatara ꞌorimaꞌinia goro hako haꞌatai ruma ana maigu sibania tari ꞌoha nai toꞌoana. 
LUK.15.9	Ma naꞌi ꞌoha nai toꞌoana, ꞌai soi goniraau hako mai gere urao anaꞌi miraaui nei narau mono goni naꞌi taꞌi dora mai oꞌani ꞌiniraau, ‘Naani ꞌau kaeni waꞌewaꞌe diꞌu suria ꞌau sadoia ahoꞌi korai haꞌa agua na aiꞌaa. Gaau magai waꞌewaꞌe goni ꞌinia.’
LUK.15.10	“Mawai ꞌunua roꞌu tanaꞌamou. Naꞌi beiraaui enjel anaꞌia God naꞌi aro, ꞌe waꞌewaꞌe na raha diꞌu roꞌu wou ꞌiniai taꞌi inoni taꞌaa na rihosi baaniꞌi ora-oraꞌa anaꞌi.”
LUK.15.11	ꞌIa Jisas ꞌa haꞌatee oꞌani roꞌu, “ꞌE taꞌi sae na toꞌoraai rua gare. 
LUK.15.12	ꞌA ꞌariwou mana gare na hutai muri ꞌa oꞌani ꞌiniai amadarua, ‘Ama, ꞌau ꞌirisia doꞌoi haua tanaaui aba ꞌohagu ꞌiniꞌi totoꞌora amuꞌi naꞌo gaꞌi hoaiꞌi tanaꞌamiria i doꞌoragu.’ Mana amadarua ꞌa hoaiꞌi totoꞌora anaꞌi tanararua i rua gare anasi.
LUK.15.13	“Naꞌi muri, na gare na hutai murisi ꞌa raongaꞌiniꞌi mwane mareho na toꞌoraꞌi ma waaꞌi haꞌa anaꞌi ma hano ꞌanai awa naꞌi dora haꞌatau. Naꞌi ꞌoha na awa ꞌisi, ꞌa haꞌagataꞌiniꞌi haꞌa anaꞌi suriꞌi mwane here toꞌo bweubweuꞌa nara aiꞌa goro. 
LUK.15.14	Naꞌi ꞌoha na haꞌagataꞌiniꞌi hakoi haꞌa anaꞌi, ꞌe kae hioro raha na toꞌo hako ꞌari suriai dorasi, maagu taraawaꞌa toho ꞌiniai haꞌa ꞌanai hori nana mahoingau. 
LUK.15.15	Naasi ꞌa ꞌari ma haꞌangoni tagora beiai taꞌi sae totoꞌora naꞌi dorasi. Mana saesi ꞌa haꞌataaria ꞌari ꞌanai ꞌomesuriꞌi boo anaꞌi. 
LUK.15.16	I geresaesi ꞌa naga diꞌu ꞌanai ngaaꞌi mareho na hangani boo ꞌiniꞌi, ꞌinia aiꞌa tanei nai haua tanaa ta mahoingau.
LUK.15.17	“Naꞌi muri ꞌagu boi ahoꞌi ꞌadomaꞌina magu oꞌani, ‘Mwane! ꞌIraaui sae tatauꞌaro anaꞌia amagu rau toꞌora mahoingau diꞌu maugu awa moi ꞌanai hioroni. 
LUK.15.18	Wai surutaꞌe mawai ꞌari ahoꞌi beia amagu mawai oꞌani ꞌinia, “Ama, ꞌinau ꞌau here taꞌaa. ꞌAu hairaesi beia God, mau hairaesi beiꞌo roꞌu! 
LUK.15.19	Aiꞌa arari doꞌoigui ꞌunuau roꞌu ꞌiniai garemu. ꞌOi here mara sae tatauꞌaro moi ꞌiniau.” ’
LUK.15.20	“Naasi na geresaesi ꞌa surutaꞌe ma hano ꞌanai ꞌari ahoꞌi beia amana. Ma naꞌi ꞌoha na amana ꞌa ꞌomesia haꞌatau mau, ꞌa kae ahutotou diꞌu suria, ꞌinia ꞌa ꞌome haꞌataꞌataꞌahi. Naasi ma ꞌeba ꞌanai heisadoi beia, ꞌa ꞌagoia ma ngoonia. 
LUK.15.21	Mana gare anasi ꞌagu oꞌani ꞌinia amana, ‘Ama, ꞌinau ꞌau here taꞌaa. ꞌAu hairaesi beia God, mau hairaesi beiꞌo roꞌu. ꞌA aiꞌa taꞌisada doꞌoigui ꞌunuau ꞌiniai gare amua.’
LUK.15.22	“Mana amanai garesi ꞌa oꞌani ꞌiniraaui sae tatauꞌaro anaꞌi, ‘Moi ꞌari raurau naꞌi ruma mamoi waa mai ta toꞌoni nai ꞌomeegoro diꞌu mamoi haꞌasirihia ꞌinia. Moi haua ta ringi mamoi darahaꞌinia naꞌi kakaꞌuna mana sandol ꞌanai uwana. 
LUK.15.23	Naasi moi ꞌari mamoi sigihia ta garei kau nagau hangani haꞌarahaa ani magai ngahuia ꞌanai ngau goni, magai waꞌewaꞌe beiai gare agua. 
LUK.15.24	ꞌInia na gare aguani ꞌa ꞌonaa doꞌa mae gaꞌu, magu tahi ahoꞌi roꞌu. ꞌA ꞌonaa doꞌa aiꞌaa ma naꞌi ꞌohani ꞌau adoia ahoꞌi.’ Naꞌi ꞌoha ra agau hakoi mwane maho, mana ngaugoni ꞌagu taraawaꞌa.
LUK.15.25	“Ma naꞌi ꞌohasi na gare na hutai naꞌo ꞌa awa mau ꞌari naꞌi mou. Naꞌi ꞌoha na gaarangiai ruma ꞌiniai ahoꞌiꞌa ana mai baaniai mou, ꞌa rongoꞌi mareho nara haꞌa-angiangiꞌi mana sae ra mao. 
LUK.15.26	Naasi ma soia mai taꞌi ꞌiniraaui sae tatauꞌaro ma songaꞌinia ꞌiniai taha na toꞌo naꞌi ruma. 
LUK.15.27	Mana sae tatauꞌarosi ꞌa oꞌani ꞌinia, ‘I doꞌoramu na hano ani ꞌa ataha ahoꞌi mai, mia amamu ꞌa ꞌunua dorai ngahuiai garei kau nara hangani haꞌarahaa ani ꞌanai ngaugoni beia ꞌinia, suria ꞌiia ꞌa hano ma ataha ahoꞌi mai dadaraꞌa.’
LUK.15.28	“Naꞌi ꞌohasi ni gare na hutai naꞌosi ꞌa kaeni taesuꞌa diꞌu, ma kakawataꞌi siri ruma. Mana amana ꞌa huraꞌa wou ma bongaꞌinia do rarui siri. 
LUK.15.29	Miagu oꞌani ꞌinia amana, ‘ꞌO ꞌiraraa, ꞌado harisi ꞌinau ꞌau tauꞌaro raha diꞌu tanaꞌo, ma aiꞌa do ta taꞌi ꞌoha nawai hairaesi beiꞌo. Ma aiꞌa do ta gere garei gout roꞌu moi na doꞌoi haua tanaau ꞌanai ngau waꞌewaꞌe beiꞌi geresae aguꞌi! 
LUK.15.30	Ma naꞌi ꞌoha na ataha i gare amua na haꞌagataꞌiniꞌi totoꞌora amuꞌi ꞌiniꞌi urao horihori, ꞌo ngahuia tanaa i garei kau nara hangani haꞌagorohia ꞌanai ngaugoni beia.’
LUK.15.31	“Mana amana ꞌa oꞌani, ‘Mama, ꞌo ꞌiraraa, iꞌoe ꞌo awa tarau beiau mana mwane mareho nau toꞌoraꞌi ꞌiaamuꞌi. 
LUK.15.32	Maꞌata ꞌa goro dogai ngau waꞌewaꞌe beiai doꞌoramu. ꞌInia ꞌa ꞌonaa doꞌa mae gaꞌu magu tahi ahoꞌi roꞌu, ma ꞌonaa doꞌa aiꞌaa ma naꞌi ꞌohani ꞌau sadoia ahoꞌi.’ ”
LUK.16.1	ꞌIa Jisas ꞌa hauai mamaani tanaraaui rongoiusuri anaꞌi oꞌani, “ꞌE taꞌi sae totoꞌora na rongoa doni sae na ꞌomesuriꞌi tanaa i totoꞌora anaꞌi ꞌa here haꞌataꞌaiꞌi haꞌa anaꞌi. 
LUK.16.2	ꞌAriwou mana sae totoꞌorasi ꞌa ꞌunua mai sae tatauꞌaro anasi ma oꞌani ꞌinia, ‘ꞌA haꞌa-momori gasi mareho nau rongoa ꞌiniꞌo? ꞌOi usuꞌi dio i ꞌomesuri naꞌo haa mai ꞌadaꞌi haꞌa mana totoꞌora aguꞌi. ꞌInia naꞌi ꞌohani ꞌoi hako baaniai tauꞌaro amua.’
LUK.16.3	“Mana sae tatauꞌarosi ꞌa waiꞌadoꞌado ma oꞌani ꞌinia haaria, ‘ꞌE taha gasi nawai haua? ꞌInia ni bwauodo agua ꞌa ꞌunua doꞌai haꞌahakoau baaniai tauꞌaro agua, minau ꞌau aiꞌa wetewete arari ꞌanai ꞌeꞌeri tarea suriꞌi mou, mau ninimataꞌi haꞌangoni haꞌa roꞌu. 
LUK.16.4	ꞌOo, ꞌau ꞌiraraai mareho nawai haa neina reiꞌuaa nawai hako baaniai tauꞌaro agua me ꞌiraaui noni rai matai haꞌamaotoau siri moi suriꞌi ruma adaaꞌi.’
LUK.16.5	“Naasi ma ꞌunuraau mai mwane narau kaoni haꞌa beiai bwauodo ana ma oꞌani ꞌiniai sae tahamora, ‘ꞌE siha naꞌo kaoni ꞌinia beiai bwauodo agua?’ Mia aramia oꞌani, 
LUK.16.6	‘ꞌE waru ꞌarangi galon rumui ꞌoliv.’ Mana sae tatauꞌarosi ꞌa oꞌani ꞌinia, ‘Naani pepa na haꞌataꞌiniai kaoni amua. ꞌOi kaia maꞌoi hasi usua auru doꞌe hai ꞌarangi moi.’
LUK.16.7	“Naasi ma songaꞌinia roꞌu i nata abe, ‘Miꞌoe ꞌe siha naꞌo kaoni ꞌinia?’ Mia aramia oꞌani, ‘ꞌInau ꞌau kaoni ꞌiniai taꞌi ꞌarangi baegi wiit.’ Mana sae tatauꞌarosi ꞌa oꞌani ꞌinia, ‘Naani pepa na haꞌataꞌiniai kaoni amua. ꞌOi kaia maꞌoi hasi usua dio doꞌe waru tangahuru moi.’
LUK.16.8	“ꞌAgu ꞌariwou mana bwauodo ꞌagu ꞌiraraai mareho taꞌaa na haua i sae tatauꞌaro anasi. Me maꞌata ꞌa haꞌatee haꞌagorohia moꞌosi, ꞌinia ꞌa madoma diꞌu ꞌanai hauꞌi mwane here oꞌasi ꞌanai ꞌaꞌauhia haaria. ꞌA haꞌa-momori do ꞌiraaui inoni ahurodo rau aidangisiꞌi mwane here oꞌasi diꞌuraaui inoni nara awa naꞌi bewaa.”
LUK.16.9	Mia Jisas ꞌagu oꞌani, “Naasi, ꞌinau wai ꞌunua tanaꞌamou. Moi ꞌaꞌauhiai nata nei ꞌiniꞌi totoꞌora amooꞌi, neina naꞌi ꞌoha narai hako, raigui haꞌamaotoꞌamou naꞌi dora ni tahi tarau. 
LUK.16.10	ꞌOnaa ra matai ꞌuꞌuriꞌamou suriꞌi gere mareho, ra matai ꞌuꞌuriꞌamou roꞌu suriꞌi kae mareho. Me ꞌonaa ra bwaꞌi ꞌuꞌuriꞌamou suriꞌi gere mareho, ꞌai bwara roꞌu tanaraau ꞌanai ꞌuꞌuriꞌamou suriꞌi kae mareho. 
LUK.16.11	Naasi ꞌonaa ra bwaꞌi ꞌuꞌuriꞌamou ꞌanai ꞌomesuriꞌi totoꞌora naꞌi marewanani, ꞌai heꞌua igui ꞌuꞌuriꞌamou ada suriꞌi huudi totoꞌora anaꞌia God? 
LUK.16.12	Ma ꞌonaa ra bwaꞌi ꞌuꞌuriꞌamou ꞌanai ꞌomesuriꞌi totoꞌora adaaꞌi sae heꞌeteꞌi naꞌi marewanani, ra bwaꞌi haua tanaꞌamou i totoꞌora namou gaꞌi toꞌoraa naꞌi aro.
LUK.16.13	“ꞌA bwara doni sae tatauꞌaro ꞌai tauꞌaro goro tanaai rua bwauodo. ꞌOnaa nai oꞌasi, me ꞌiia ꞌai ꞌitaa ta nei maai taꞌahiai nata nei. Maꞌua ꞌai ꞌadomaꞌi haꞌahoua tanei mana nata nei ꞌa bwaꞌi. Naasi ꞌa bwara ꞌanai tauꞌaro tanaa God ma doꞌoigui taꞌahia roꞌu i haꞌa.”
LUK.16.14	Miraau na Farisei narau rongoa Jisas rau haikou ꞌinia, suria rau taꞌahia diꞌu i haꞌa. 
LUK.16.15	Mia Jisas ꞌa haꞌatee oꞌani ꞌiniraau, “ꞌIꞌamou mou here ꞌonaa domou goro naꞌi maadaaui inoni, mia God ꞌa aidangisiꞌi hakoi taha nara awa suriꞌi tahingamooꞌi. Moi ꞌomeꞌome goro! ꞌInia ꞌa ragoi mareho na ꞌiraaui inoni ra ꞌadomaꞌi haꞌagorohiꞌi, me tanaa God raꞌi mareho taꞌaꞌi moi.”
LUK.16.16	Mia Jisas ꞌagu oꞌani roꞌu, “Naꞌi naꞌo, gau suriꞌi Ringe anaꞌia Moses beiꞌi haꞌausuringaꞌi adaaꞌi Rarabea. Me taraawaꞌa beia Jon Bwareomaea nara taraawaꞌa ꞌanai tarohaꞌinia roꞌu i heimarungi ana God, mana mwane inoni rau bonasia diꞌu dona rai siri naꞌiei. 
LUK.16.17	Maꞌata aiꞌa do ta gere dora ꞌiniai Ringe anaꞌia Moses doꞌai aiꞌaa. Ni aro mana ano rarui hako, maꞌata na Ringeringe ꞌisi ra bwaꞌi hako taꞌoha.
LUK.16.18	“ꞌIatei na gaasiai urao ana ma wainai urao heꞌeteꞌi, ꞌiia ꞌa ora-oraꞌa ꞌinia ꞌa taritariꞌa baaniai urao ana. Ma ꞌonaa ꞌe sae na wainai urao haꞌiwai na mwane ana ꞌa gaasia, na sae na wainai uraosi ꞌa ora-oraꞌa, ꞌinia ꞌa taritariꞌa beiai urao haꞌiwai.”
LUK.16.19	ꞌIa Jisas ꞌa oꞌani roꞌu, “ꞌE sae totoꞌora na hoꞌo bwana ꞌome goro tarau, ma ngaungau goro, mana mwane mareho ra mwadaꞌu tanaa naꞌi awa na haa naꞌi marewanani. 
LUK.16.20	Maꞌe mwaetaꞌaa keokeoꞌa na atana ꞌia Lasarus, ra waia wou ꞌado ꞌoha ꞌanai haꞌadaohia naꞌi maanai baraaruma anai saesi. 
LUK.16.21	ꞌIa Lasarus ꞌa maesia ngaaꞌi dorai mahoingau nara ahoda baaniai dora ngaungau anai sae totoꞌorasi. I misu ra boi roꞌu ꞌanai namiriꞌi keona Lasarus.
LUK.16.22	“Naꞌi ꞌoha na mwaetaꞌaasi ꞌa mae, ꞌiraaui enjel rau waia ꞌanai awa beia Ebraham. ꞌAriwou mana sae totoꞌorasi ꞌa mae roꞌu mara toringia. 
LUK.16.23	ꞌIia ꞌa awa ꞌanai rongomaataꞌi naꞌi dora nara awaiei inoni taꞌaꞌi nara mae. Naꞌi ꞌoha na wana araꞌa ꞌa ꞌomesia Ebraham haꞌatau ma reꞌia Lasarus naꞌi bobona. 
LUK.16.24	Mana sae totoꞌorasi ꞌa totoro tanaa Ebraham oꞌani, ‘ꞌEi, Ama Ebraham, ꞌoi taꞌahiau. ꞌOi haꞌataaria maia Lasarus maai haꞌabuniai kakaꞌuna mai boi haꞌabunibuniai meameagu, ꞌinia ꞌau kaeni rongomaataꞌi diꞌu ꞌiniai ꞌeuni.’
LUK.16.25	“Mia Ebraham ꞌa aramiai sae totoꞌorasi oꞌani, ‘ꞌO ꞌiraraa garegu, Iꞌoe ꞌo toꞌora mwane mareho goro naꞌi ꞌoha naꞌo awa naꞌi marewana. Naꞌi ꞌohasi ꞌia Lasarus ꞌa toꞌoraꞌi mwane mareho taꞌaꞌi. Ma naꞌi ꞌohani ꞌiia ꞌa waꞌewaꞌe diꞌu miꞌoe ꞌogu rongomaataꞌi moeꞌa. 
LUK.16.26	Mana nata mareho roꞌu, ꞌe kaeni marawai ganu na awa hoaigaau, ma bwara do tanei ꞌai tarau wou maꞌua tarau mai beiꞌamiria.’
LUK.16.27	“Mana sae totoꞌorasi ꞌagu oꞌani ꞌinia Ebraham, ‘Na oꞌasi ana Ebraham, ꞌau haꞌangoniꞌo, ꞌoi haꞌataaria ꞌaria Lasarus ꞌari naꞌi ruma ana amagu. 
LUK.16.28	ꞌAi ꞌariwou maai haꞌabasuraaui rima doꞌoragu neina rai abui boi naꞌi dora ni rongomaataꞌini.’
LUK.16.29	“Mia Ebraham ꞌa oꞌani, ‘Ni usu-usu na haaꞌia Moses miraaui Rarabea ra bwani awa ꞌanai haꞌabasuraau. ꞌIraau rau gaꞌi rongoꞌi marai haꞌisuriꞌi.’ ”
LUK.16.30	“Mana sae totoꞌorasi ꞌa aramia Ebraham oꞌani, ‘Aiꞌa Ama Ebraham, rau bwaꞌi orisi ꞌonaa ꞌa bwaꞌi sae nai tahi ahoꞌi baaniai mae nai ꞌari ꞌanai mamaani tanaraau.’
LUK.16.31	“Mia Ebraham ꞌa oꞌani, ‘ꞌOnaa narau bwaꞌi haꞌisuriꞌi taha na ꞌia Moses miraaui Rarabea narau ꞌunuꞌi, maꞌai bwara tanaraau roꞌu i orisi reiꞌuaa nai ꞌari mamaani tanaraau ta sae nai surutaꞌe ahoꞌi baaniai mae.’ ”
LUK.17.1	Mia Jisas ꞌagu haꞌatee roꞌu oꞌani ꞌiniraaui rongoiusuri anaꞌi, “Ni mareho narai hauai ora-oraꞌa tanaai inoni rai toꞌo. Maꞌata haꞌarohaia diꞌua moꞌo nai haꞌa-ahodariai sae naꞌi ora-oraꞌa. 
LUK.17.2	ꞌOnaa ꞌiatei nai raba haꞌatehaa tanei ꞌiniraaui nei kekerei ꞌini, ꞌa goro do ra gaꞌi hoꞌosia ta kae hau naꞌi ꞌuꞌuna marai huraꞌa haꞌadodohia dio naꞌi asi rodo. ꞌInia na haꞌa-mamaꞌai na ꞌia God nai haua tanaai nei nai haꞌatehaa tanei ꞌiniraau, ꞌai taꞌaa diꞌu roꞌu wou. 
LUK.17.3	Naasi, moi ꞌome tarihadi mareho namoi haaꞌi!
LUK.17.3	“ꞌOnaa ꞌe nei muru heiꞌiraraꞌi na hauai maho na taꞌaa tanaꞌo, ꞌoi haꞌa-aidangisia ꞌiniai taritariꞌasi. Ma ꞌonaa ꞌa ꞌadomaꞌi orisi, maꞌoi ꞌadomaꞌi nugasia. 
LUK.17.4	ꞌOnaa na here haꞌataꞌaiꞌo haꞌabiu naꞌi rarona moi taꞌi dangi, ma naꞌi ꞌado ꞌoha, ꞌa ꞌariwou beiꞌo ꞌanai oꞌani ꞌiniꞌo, ‘ꞌAu aidangisia do ꞌinau ꞌau taritariꞌa, ꞌohani ꞌau orisi.’ Iꞌoe ꞌoi ꞌadomaꞌi nugasiai taritariꞌa ana.”
LUK.17.5	Miraau na Haꞌataari rau oꞌani ꞌinia Araha, “ꞌOi haꞌarahaꞌi hinihinimeeꞌi.”
LUK.17.6	ꞌIa Jisas ꞌagu aramiraau oꞌani, “ꞌOnaa na hinihinimooꞌi ꞌai kekerei taꞌaa ꞌonaai gere korai hasiꞌei nara ꞌunua ꞌiniai mastad, na kae hasiꞌei ꞌariani ꞌa gaꞌi araisuriꞌo moi ꞌonaa naꞌoi ꞌunua tanaa ꞌanai ranguꞌia araꞌa haaria maai hasia haaria huraꞌa i asi.”
LUK.17.7	Mia Jisas ꞌa oꞌani roꞌu ꞌiniraau, “ꞌOnaa tanei ꞌiniꞌamou nai toꞌoraa ta sae tatauꞌaro na tauꞌaro naꞌi mou ana, maꞌua ꞌomesuriꞌi mwamwaa anaꞌi. ꞌA ꞌua? Naꞌi ꞌoha na buraꞌi ahoꞌi mai baaniai tagora ꞌo ꞌadomaꞌinia doꞌoi oꞌani ꞌinia? ‘ꞌOi heinagu auru maꞌoi ngau.’ 
LUK.17.8	ꞌA bwaꞌi! Na mareho naꞌoi ꞌunua tahamora tanaa ꞌai oꞌani, ‘ꞌOi haꞌaagaua gaꞌu i mahoingau agua. ꞌOha nai agau, ꞌoi haꞌa-orisi goro maꞌoi waa mai tanaau. Naꞌi ꞌoha nawai ngau hako ma ꞌoigui ngau roꞌuta.’ 
LUK.17.9	Mana sae tatauꞌarosi ꞌa bwaꞌi ꞌadomaꞌinia doꞌoi tagio tanaa, ꞌinia ꞌiia ꞌa suriꞌi moi heiatengaꞌi amuꞌi. 
LUK.17.10	ꞌAi oꞌasi roꞌu tanaꞌamou. Naꞌi ꞌoha namou araisuriꞌi taha nau ꞌunua tanaꞌamou ꞌanai haaꞌi, moi oꞌani, ‘ꞌIꞌameu raꞌi inoni tatauꞌaro moi. ꞌA aiꞌa taꞌisada doꞌoi haꞌatee haꞌagorohiꞌameu, suria ꞌiꞌameu meu urangaꞌiniꞌi moi taha naꞌo haꞌatoraꞌameu ꞌiniꞌi.’ ”
LUK.17.11	Naꞌi ꞌoha na ꞌia Jisas ꞌa hano mau ꞌanai Jerusalem, ꞌa ataha wou naꞌi tarihanai Provensi Samaria mei Galili. 
LUK.17.12	Ma naꞌi ꞌoha na siri wou naꞌi taꞌi ꞌomaa naꞌi raronai dorasi, ꞌa heisadoi beiai taꞌi tangahurui sae lepa. Rau gere ura haꞌatau 
LUK.17.13	marau totoro oꞌani tanaa Jisas, “Jisas, saemaua, ꞌoi ahu taꞌahiꞌameu maꞌoi ꞌaꞌauhiꞌameu!”
LUK.17.14	Mia Jisas ꞌa ꞌomesiraau ma oꞌani ꞌiniraau, “Moi ꞌari beiraaui Piriisi marai ꞌiraraa domou goroꞌa ahoꞌi.” Naꞌi ꞌoha naraugu hano ꞌanai ꞌari, rau ꞌomesia dona abedaaꞌi ra goroꞌa.
LUK.17.15	Maꞌe taꞌi ꞌiniraau ꞌa hasi ahoꞌi mai ꞌoha na ꞌome ꞌiraraa doꞌa goro ahoꞌi. ꞌA haꞌatee haꞌagorohia God beiai ringe raha. 
LUK.17.16	ꞌA topiraꞌi ruru auru tanaa Jisas, ma tagio tanaa. Mana sae na ahoꞌi maisi ꞌe sae ni Samaria.
LUK.17.17	Mia Jisas ꞌagu haꞌatee oꞌani, “ꞌE waira taꞌi tangahurui sae nau haꞌagorohia ani, neiraau hei nata waira siwa? 
LUK.17.18	Ni ꞌuaana na ꞌia moꞌo na haꞌi sae mahuara moi nagu boi ꞌanai haꞌaasaa God?” 
LUK.17.19	Mia Jisas ꞌagu haꞌatee oꞌani ꞌinia, “ꞌOi surutaꞌe araꞌa maꞌoi ꞌari, na hinihinimu ꞌa haꞌagorohiꞌo baaniai daoha.”
LUK.17.20	Ma raꞌi Farisei rau songaꞌinia Jisas ꞌiniai ꞌoha heꞌua na ꞌia God ꞌai taraawaꞌai marungiraaui noni anaꞌi. Mia Jisas ꞌa aramiraau oꞌani, “Na heimarungi ana God gau bwaꞌi ꞌomesia ꞌiniꞌi maagaaꞌi. 
LUK.17.21	Ma bwaꞌi sae doꞌai oꞌani, ‘Naaniꞌa’ maꞌuasi ‘ꞌOme, na ꞌari ani!’ Suria na heimarungi ana God na beiꞌamou.”
LUK.17.22	Magu oꞌani roꞌu ꞌiniraaui rongoiusuri anaꞌi, “ꞌE ꞌoha nai boi mau na ꞌiꞌamou moi raba ꞌomesiau i Garei Inoni reiꞌuaa ta taꞌi dangi moi. Maꞌata naꞌi ꞌohasi mou bwaꞌi ꞌomesiau mau. 
LUK.17.23	Raꞌi nei rai oꞌani, ‘ꞌOme, na ꞌari ani!’ Maꞌua rai oꞌani, ‘Na maini!’ Reiꞌuaa na oꞌasi maꞌoi abui suriraau ꞌanai wanasia. 
LUK.17.24	ꞌInia naꞌi ꞌoha na ꞌinau i Garei Inoni wai ahoꞌi mai, wai haꞌataꞌi goro huraꞌa tanaraau hako inoni ꞌonaai mararea na ꞌora ma marewasia hakoi ahoasara. 
LUK.17.25	Maꞌata naꞌi naꞌo na Garei Inoni ꞌai siri naꞌi rongomaataꞌi na raha, miraaui inoni naꞌi ꞌohani rai gagataꞌinia.
LUK.17.26	“Ni mareho na ꞌiraaui inoni ra hahaaꞌi naꞌi madoraa ana Noa rai toꞌo roꞌu naꞌi ꞌoha ꞌinau i Garei Inoni wai ahoꞌi mai. 
LUK.17.27	Mou ꞌiraraai ꞌoha ana Noa, ꞌiraaui sae rau poru ahuare moi ꞌiniai ngaungau mana gonogono mana haꞌahaꞌiwai tari naꞌi ꞌoha na ꞌia Noa ꞌagu buna siri naꞌi raronai haka. ꞌAgu haa mana rangi raha ꞌa dio, mana ahe ꞌa ngahuiraau hako.
LUK.17.28	“Ma ꞌai ꞌonaa roꞌu i madoraa ana Lot. Naꞌi ꞌohasi, na inoni ra ngau mara gono, ra horihori, mara raoraongaꞌi, ra hasihasi mahoingau, mara tatagora ruma. 
LUK.17.29	Ma naꞌi ꞌoha na ꞌia Lot ꞌa hora huraꞌa baaniai Sodom, ni ꞌeu mana memei hau ngarungaru ra rasahaꞌi dio baaniai aro mara suungia hakoi ꞌomaasi goni beiꞌi inoni. 
LUK.17.30	ꞌAi oꞌasi roꞌu naꞌi ꞌoha ꞌinau i Garei Inoni nawai ahoꞌi mai. ꞌIraaui noni nara bwaꞌi haꞌaagau rai ꞌasuꞌa ꞌinia.”
LUK.17.31	“Naꞌi ꞌohasi ꞌia moꞌo nai awa huraꞌa naꞌi abau ꞌomaa baaniꞌi mareho anaꞌi naꞌi raronai ruma, ꞌai abui siri ahoꞌiꞌa roꞌu ꞌanai waaꞌi bori anaꞌi. Maꞌua ꞌia moꞌo nai awa naꞌi mou ana, ꞌaigu abui ꞌariꞌa roꞌu ahoꞌi ruma doꞌaigui waaꞌi bori anaꞌi ꞌanai hora beiꞌi. 
LUK.17.32	Moi waiꞌadoꞌado suriai urao ana Lot. ꞌIia ꞌa poruporuꞌa ma wana ahoꞌi, mia God ꞌa haꞌa-aiꞌaa.
LUK.17.33	“ꞌIatei na raba dau baabau naꞌi tahingana naꞌi marewanani, ꞌa bwaꞌi toꞌoraai huunai tahi. Mia tei na mwaꞌemwaꞌe ꞌanai haꞌa-aiꞌaai tahingana ꞌiniau, ꞌiia ꞌai toꞌoraa nana i huunai tahi. 
LUK.17.34	Mawai ꞌunua tanaꞌamou, naꞌi madoraa nawai ahoꞌi mai, ꞌonaa ꞌe waira rua nararui mauru naꞌi rodo naꞌi taꞌi beꞌa, ꞌiraau enjel aguꞌi rai waia ta nei mana nata nei ꞌai awa mau. 
LUK.17.35	ꞌE rua urao nararui tauꞌaro mahoingau goni, ꞌe taꞌi narai waia maꞌe taꞌi nai awa mau. 
LUK.17.36	ꞌE waira rua nararui tauꞌaro goni naꞌi mou, ꞌe taꞌi narai waia maꞌe taꞌi nai awa mau.”
LUK.17.37	Miraaui rongoiusuri anaꞌi raugu songaꞌinia oꞌani, “Araha, naꞌi hei narai toꞌo i mareho ꞌisi?”
LUK.17.37	Mia Jisas ꞌa aramiraau oꞌani ꞌiniai heihaꞌauu, “Naꞌi dora na awaiei mareho mae, rai ruru wou ei manu nara matai ngaaꞌi mareho mae.”
LUK.18.1	Mia Jisas ꞌa hauai haꞌatee heihaꞌauu tanaraaui rongoiusuri anaꞌi do nei narai abui maemaeꞌa ꞌanai haꞌarahesi. 
LUK.18.2	ꞌA oꞌani, “ꞌE sae hahaꞌakooti na awa naꞌi ꞌomaa. ꞌIa moꞌosi ꞌa aiꞌa ꞌadomaꞌi haꞌahoua God ma aiꞌa rongo suriraaui noni. 
LUK.18.3	Maꞌe taꞌi nao naꞌi dorasi na boi tarau beia ma haꞌangonia wetewete doꞌai ꞌaꞌauhia naꞌi kooti mai haꞌahehoai sae na here haꞌataꞌaia. 
LUK.18.4	Naꞌi naꞌo ꞌa kakawa gaꞌu, ꞌagu towaꞌi ꞌaꞌariwou mana sae hahaꞌakootisi ꞌa oꞌaniꞌa ꞌinia haaria, ‘Reiꞌuaa nau aiꞌa haꞌahoua God, mau aiꞌa rongo suriraaui noni, 
LUK.18.5	me maꞌata wai hauai taha na ꞌunua tanaaui naosi ꞌinia ꞌa haꞌataꞌaabegu diꞌuꞌa. ꞌInia ꞌonaa nau bwaꞌi haꞌa-odoodoa tanaa, me ꞌaigui buna haꞌabweuau ꞌiniai here na haa guguasi.’ ”
LUK.18.6	Mia Araha ꞌagu haꞌatee oꞌani, “Moisu ꞌadomaꞌi suriai mahosi. ꞌOnaa na sae hahaꞌakooti taꞌaasi 
LUK.18.7	ꞌagu buna ꞌaꞌauhiai naosi, ꞌia God ꞌai ꞌaꞌauhiraau maꞌata i nei na bwane ꞌome sigihiraau mau mai narau haꞌangonia tarau i heiꞌaꞌauhi baania. Mou ꞌadomaꞌinia do ꞌai poruporuꞌa ꞌanai ꞌaꞌauhiraau? 
LUK.18.8	ꞌInau wai ꞌunua tanaꞌamou, ꞌiia ꞌai raurau ꞌanai ꞌaꞌauhiraau. Ma ꞌua? Naꞌi ꞌoha nawai ahoꞌi mai, ꞌinau i Garei Inoni, ꞌe waira siha nawai sadoiraau narai hinihiniau?”
LUK.18.9	Mia Jisas ꞌa haua roꞌu i haꞌatee heihaꞌauu tanaraaui nei narau ꞌadomaꞌinia dorau odo-odo naꞌi maana God, maraugu ꞌadomaꞌi haꞌa-auruhiraaui inoni. Magu oꞌani ꞌiniraau, 
LUK.18.10	“ꞌE waira rua nararu ꞌari ꞌanai haꞌarahesi naꞌi Ruma Maea ana God. ꞌE taꞌi ꞌinirarua ꞌe Farisei, maꞌe taꞌi, ꞌe sae ha-haꞌatakisi. 
LUK.18.11	Na Farisei ꞌa ura haaria naꞌi naꞌo ma haꞌarahesi oꞌani, ‘God ꞌau haꞌatee haꞌagorohiꞌo, ꞌinia ꞌinau ꞌau aiꞌa ꞌonaaiꞌi taraꞌi sae nara beriberi mara taritariꞌa baaniai urao adaaꞌi, maꞌua haaꞌi taraꞌi here taꞌaꞌi roꞌu. Mau haꞌatee haꞌagorohiꞌo diꞌu do ꞌinau ꞌau aiꞌa ꞌonaaiai sae ha-haꞌatakisi ꞌariani. 
LUK.18.12	ꞌInau ꞌau haꞌariritaꞌi ngau rua dangi naꞌi taꞌi sade, mau matai wateꞌi tanaꞌo i tangahurudi haꞌa ꞌiniai horihorigu.’
LUK.18.13	“Mana sae ha-haꞌatakisi ꞌa ura gere haꞌatau moi baaniai Farisei ma totopwau auru, suria ꞌa ꞌiraraa haaria doꞌa aiꞌa taꞌisada ꞌanai wana araꞌai aro. ꞌA hidai waiburuna ꞌinia ꞌa ahutotou ꞌiniꞌi taritariꞌa anaꞌi, ma haꞌarahesi oꞌani, ‘God ꞌoi ahu taꞌahiau! ꞌInau ꞌe inoni ora-oraꞌa.’ ”
LUK.18.14	Mia Jisas ꞌagu haꞌatee oꞌani, “ꞌInau wai ꞌunua tanaꞌamou, naꞌi ꞌoha nararu haꞌarahesi hako, aiꞌa Farisei, maꞌata na sae ha-haꞌatakisi ani na ꞌia God na ahugoro ꞌinia. ꞌOnaa naꞌoi haꞌa-ororiuꞌo diꞌuraaui inoni, ꞌia God ꞌai haꞌa-auruhiꞌo, ma ꞌonaa naꞌoi haꞌa-anoanoꞌo haariꞌo, ꞌia God ꞌai haꞌa-ororiuꞌo.”
LUK.18.15	Ma raꞌi sae ra waaꞌi mai kakae adaaꞌi doꞌia Jisas ꞌai karohiraau maai haꞌagorohiraau. Naꞌi ꞌoha na ꞌiraaui rongoiusuri rau ꞌomesia oꞌasi, rau haꞌa-aburaaui sae. 
LUK.18.16	Mia Jisas ꞌa ꞌunuraaui gare mai beia ma oꞌani ꞌiniraaui rongoiusuri, “Moi abui haꞌa-bwarasiraau. Moi wateraaui gare marai boi beiau. ꞌInia ꞌiraaui nei ra ꞌonaairaausi, naasi nei nara arari ꞌanai awa bahainai heimarungi ana God. 
LUK.18.17	ꞌInau wai ꞌunua haꞌa-momori tanaꞌamou: ꞌIatei na bwaꞌi ꞌuꞌuria God ꞌonaai gare, ꞌa bwaꞌi siri naꞌi heimarungi ana God.”
LUK.18.18	ꞌE saemaua na boi ma songaꞌinia Jisas oꞌani, “Haꞌausuri. Iꞌoe ꞌe sae goro. ꞌE taha nawai haua nawai daua ꞌiniai tahi tarau?”
LUK.18.19	Mia Jisas ꞌa aramia oꞌani, “Ni ꞌuaana naꞌo ꞌunua ꞌinia do ꞌinau ꞌau goro? Aiꞌa tanei do ꞌai goro, me ꞌiia moia God. 
LUK.18.20	Iꞌoe ꞌo bwani aidangisiai Haꞌatora: Abui taritariꞌa baaniai urao amua maꞌua mwane amua, abui ngahu haꞌamaesiai sae, abui beri, abui pwariꞌi naꞌi kooti, maꞌoi haꞌahoua amamu mea inamu.”
LUK.18.21	Mana saemauasi ꞌa oꞌani, “Na mwane mareho ꞌisi ꞌau bwane haꞌisuriꞌi mau mai naꞌi ꞌoha nau kekerei.”
LUK.18.22	Naꞌi ꞌoha ꞌia Jisas ꞌa rongoa oꞌasi, ꞌagu oꞌani ꞌinia, “ꞌE taꞌi mareho na iꞌoe ꞌo aiꞌa haua mau. ꞌOi raongaꞌiniꞌi hakoi mareho naꞌo toꞌoraꞌi. Mana haꞌa ꞌadaꞌi, ꞌoi hisungiraau ꞌiniꞌi pohara. ꞌOnaa ꞌoi haua oꞌasi, ꞌoi totoꞌora naꞌi aro. Naꞌi muri ꞌoigui boi suriau.” 
LUK.18.23	Naꞌi ꞌoha na saesi ꞌa rongoa oꞌasi, ꞌa kaeni ahutotou raha diꞌu, ꞌinia ꞌiia ꞌa totoꞌora diꞌu.
LUK.18.24	Mia Jisas ꞌa wanasia ma haꞌatee oꞌani, “ꞌAi bwara diꞌu tanaraaui sae ra totoꞌora ꞌanai siri naꞌi heimarungi ana God. 
LUK.18.25	ꞌA ꞌua? I mwamwaa nara ꞌunua ꞌiniai kamel ꞌa matai siri daaraꞌi naꞌi maanai nira? ꞌA bwara! Ma bwara diꞌu roꞌu wou tanaai nei na totoꞌora ꞌanai siri naꞌi heimarungi ana God.”
LUK.18.26	Miraaui inoni narau rongoai marehosi rau haꞌatee oꞌani, “Romwane, ꞌonaa na oꞌasi, ma ꞌome ꞌonaa do ꞌa bwaꞌi ta sae nai dauai tahi tarau!”
LUK.18.27	Mia Jisas ꞌagu aramiraau oꞌani, “I taha na bwara tanaai inoni ꞌanai haua, ꞌa mwadaꞌu moi tanaa God.”
LUK.18.28	Mia Pita ꞌa oꞌani ꞌinia, “ꞌOme Araha, ꞌiꞌameu meu nugasiꞌi hakoi mareho nameu toꞌoraꞌi mameu suriꞌo.”
LUK.18.29	Jisas ꞌagu oꞌani ꞌiniraau, “Wai ꞌunua haꞌa-momori tanaꞌamou, ꞌiatei na ꞌadomaꞌi ororiu ꞌiniai heimarungi ana God ma nugasiai ruma ana, mana urao ana, mana doꞌoranaꞌi, inana mana amana, maꞌua gare anaꞌi, 
LUK.18.30	ꞌai dauꞌi mwane mareho naꞌi marewanani diꞌuꞌi mareho na nugasiꞌi. Ma naꞌi marewana nai boi taꞌoha, ꞌai daua nana i tahi tarau.”
LUK.18.31	ꞌIa Jisas ꞌa wairaaui taꞌi tangahuru mana rua rongoiusuri ana beia ma oꞌani ꞌiniraau, “Moi bahurongo goro. Naꞌi ꞌohanisi gau hahanoꞌa ꞌanai Jerusalem. Ma naꞌi ꞌoha nagai ataha wou, na mwane haꞌatee duruduru narau haaꞌi rarabea naꞌi ꞌoha bwani, rai toꞌo haꞌa-momori tanaau i Garei Inoni. 
LUK.18.32	Rai usuhaꞌiniau tanaraaui nei narau aiꞌa Jiu ꞌanai haikou ꞌiniau. Rai ꞌisiꞌisiau, marai ngisuai abegu. 
LUK.18.33	Rai rorohoau marai haꞌamaesiau. Maꞌata ꞌe rua dangi nai hako manaꞌi oruna wai surutaꞌe ahoꞌi baaniai mae.”
LUK.18.34	Miraaui rongoiusuri anaꞌi rau aiꞌa aidangisiꞌi moeꞌa i mareho ꞌisi. Na ꞌadoꞌado ꞌadaꞌi haꞌatee na haaꞌisi ra bainihu, marau aiꞌa aidangisiꞌi taha na ꞌia Jisas ꞌa hadangaꞌiniꞌi.
LUK.18.35	Naꞌi ꞌoha ꞌia Jisas ꞌa ꞌariwou gaarangiai ꞌomaai Jeriko, ꞌe sae na kuru na heinagu naꞌi bobonai tara ꞌanai hahaꞌangoni haꞌa. 
LUK.18.36	Naꞌi ꞌoha na rongoai tahahoro adaaui inoni, ꞌagu heisongaꞌi oꞌani, “ꞌE taha na toꞌo?” 
LUK.18.37	Rau ꞌunua tanaa doꞌia Jisas ni Nasaret ꞌa tahahoro. 
LUK.18.38	Miagu totoro araꞌa oꞌani, “Jisas, warowarona Deved, ꞌoi arunga taꞌahiau maꞌoi ꞌaꞌauhiau!” 
LUK.18.39	Miraaui nei narau naꞌo ꞌinia Jisas rau ꞌunua tanaai sae na kurusi doꞌai papaku, miagu awaawara raha baaniai naꞌo. “Iꞌoe warowarona Deved, ꞌoi arunga taꞌahiau maꞌoi ꞌaꞌauhiau!”
LUK.18.40	Mia Jisas ꞌa ura papaku, ma ꞌunua dorai urua maia moꞌo na kurusi tanaa. Naꞌi ꞌoha na boi gaarangia, ꞌia Jisas ꞌagu oꞌani ꞌinia, 
LUK.18.41	“ꞌE taha naꞌo ꞌirisia dowai haua tanaꞌo?”
LUK.18.41	Mana sae na kurusi ꞌa oꞌani, “Araha, ꞌau raba ꞌomeꞌome.”
LUK.18.42	Mia Jisas ꞌa oꞌani ꞌinia, “ꞌOi wana, na hinihinimu na haꞌagorohiꞌo.” 
LUK.18.43	Naꞌi mau ꞌohasi mana sae kurusi ꞌa wanaꞌa. ꞌA suria Jisas ma ꞌunu haꞌaasaa God. Ma naꞌi ꞌoha na ꞌiraaui inoni rau ꞌomesia oꞌasi, rau ꞌunu haꞌaasaa roꞌua God ꞌinia.
LUK.19.1	Naꞌi ꞌoha ꞌia Jisas ꞌa tahahoro wou naꞌi ꞌomaai Jeriko, 
LUK.19.2	ꞌe sae na atana ꞌia Sakias na awa ꞌisi. ꞌIa Sakias ꞌe bwauodo adaaui ruruha narau siꞌogoni takisi, me ꞌiiasi ꞌe sae toꞌora haꞌa. 
LUK.19.3	ꞌIa Sakias ꞌe sae pwapwaku, magu raba ꞌomesia diꞌu a Jisas. Me suriai pwapwaku diꞌu ana ꞌa bwara tanaa do ꞌai ꞌomesia, ꞌinia ꞌa rago diꞌui sae narau surisuria Jisas. 
LUK.19.4	Hoita, mia Sakias ꞌa ꞌeba naꞌi naꞌo ma hane araꞌa naꞌi hasiꞌei nara ꞌunua ꞌiniai Sikamo, do neina ꞌai ꞌomesia goro a Jisas ꞌoha nai taha wou.
LUK.19.5	Naꞌi ꞌoha ꞌia Jisas ꞌa ataha wou naꞌi marunai hasiꞌeisi, ꞌa wana araꞌa ma oꞌani ꞌinia Sakias, “Sakias, ꞌoi dio maiꞌa, ꞌinia naꞌi dangini wai awaꞌa maꞌataꞌa naꞌi ruma amua.”
LUK.19.6	Mia Sakias ꞌa dio raurau baaniai hasiꞌeisi, ma waia Jisas ꞌari ruma ana haꞌi waꞌewaꞌe. 
LUK.19.7	Miraaui nei narau ꞌomesia oꞌasi rau taesuꞌa marau oꞌani, “ꞌOme! ꞌIa Jisas ꞌai siri awa naꞌi ruma anai sae ora-oraꞌa na!”
LUK.19.8	Hoita, ꞌia Sakias ꞌa ura ma haꞌatee oꞌani, “ꞌOme Araha. Naani ꞌau duruduru doni aba ꞌiniꞌi mareho hako nau toꞌoraꞌi wai haaꞌi tanaraaui pohara, ma ꞌonaa ꞌe sae nau haꞌa-bweubweuꞌaa, ꞌinau wai suꞌua haꞌahai ahoꞌi tanaai siha haꞌa nau haꞌa-bweubweuꞌaa ꞌinia.”
LUK.19.9	Mia Jisas ꞌa oꞌani ꞌinia, “Dangini ꞌia God ꞌa haꞌatahiꞌo beiraau hakoi nei naꞌi ruruha amua, suria iꞌoe ꞌo toꞌoraai hinihini na ꞌonaai hinihinina Ebraham. 
LUK.19.10	ꞌInau Garei Inoni, ꞌau boi ꞌanai sibaniraaui nei nara teha ma ꞌanai haꞌatahiraau.”
LUK.19.11	ꞌIraaui inoni rau bahurongoꞌi mau i haꞌatee haꞌausuringaꞌi anaꞌia Jisas. Me ꞌiniai gaarangi ataha wou adaau naꞌi Jerusalem, ꞌia Jisas ꞌa haua roꞌu tanaraaui haꞌatee heihaꞌauu ꞌanai haꞌa-odoodoai ꞌadoꞌadodaau. ꞌInia ꞌiraaui inoni rau ꞌadomaꞌinia dona heimarungi ana God ꞌai taraawaꞌa naꞌi ꞌoha ꞌia Jisas ꞌai ada naꞌi ꞌomaasi. 
LUK.19.12	Naasi ma oꞌani, “ꞌE saemaua na haꞌaagau ꞌanai hano haꞌatau ꞌari naꞌi marau raha dorai haꞌamwaerahaa, maigui ahoꞌi mai. 
LUK.19.13	Ma naꞌi naꞌo magu hano, ꞌa soiraau mai waira taꞌi tangahurui sae tatauꞌaro ana, ma haꞌa-ꞌuꞌuriraau ꞌiniꞌi kae haꞌa
LUK.19.14	Miraaui noni naꞌi dora ana rau ꞌitaai saemauasi. Naasi marau haꞌataariꞌi ꞌari haisuri taraꞌi sae ꞌanai ꞌunua tanaai mwaeraha doꞌai abui haꞌamwaerahaai saemauasi, ꞌinia rau ꞌitaa do ꞌai mwaeraha tanaraau.
LUK.19.15	“Maꞌata reiꞌuaa na oꞌasi, ni mwaeraha ꞌa haꞌamwaerahaai saemauasi doꞌai heimarungi naꞌi dora na haꞌa-ꞌomesuria ꞌinia. Naꞌi ꞌoha na ahoꞌi mai naꞌi ꞌomaa, ꞌa soiraau mai sae tatauꞌaro anaꞌi ꞌanai sadoiai siha haꞌa narau sadoiꞌi ꞌiniꞌi haꞌa na haaꞌi tanaraau ꞌanai haꞌatagoraꞌi. 
LUK.19.16	Mana sae tahamora ꞌa boi ma oꞌani, ‘Saemaua, ni haꞌa amua nau haꞌatauꞌaroa, ꞌau aꞌoia araꞌa haꞌatangahuru.’ 
LUK.19.17	Mana mwaeraha ꞌagu oꞌani, ‘ꞌA goro haꞌatai sae tatauꞌaro agua. Suria ꞌo mangudisiꞌi gere mareho, ꞌinau wai haꞌa-ꞌomesuriꞌo ꞌinia ta taꞌi tangahurui kae ꞌomaa.’
LUK.19.18	“Na ruanai sae ꞌa boi ma oꞌani, ‘Saemaua, na haꞌa amua nau haꞌatauꞌaroa, ꞌau aꞌoia araꞌa haꞌarima.’ 
LUK.19.19	Mana mwaeraha ꞌagu aramia oꞌani, ‘Iꞌoe ꞌo kae here goro diꞌu roꞌu. Iꞌoe wai haꞌa-ꞌomesuriꞌo ꞌinia ta rima kae ꞌomaa.’
LUK.19.20+LUK.19.21	“Mana nata sae ꞌa boi ma oꞌani, ‘Saemaua, naani haꞌa amua. ꞌAu mamaaꞌusiꞌo, mau giru haꞌagorohia naꞌi hangete, suria iꞌoe ꞌe sae hahaungarimu. ꞌAu ꞌiraraa do ꞌoi rahiꞌi haꞌa na ꞌiraaui sae tatauꞌaro amuꞌi nara aꞌoiꞌi araꞌa ꞌiniꞌi haꞌa naꞌo haꞌa-ꞌuꞌuriraau ꞌiniꞌi, maꞌo ꞌadomaꞌiniai dau haꞌa baaniꞌi mahoingau na ꞌiraau sae tatauꞌaro amuꞌi ra hasiꞌi.’
LUK.19.22	“Mana mwaeraha ꞌa oꞌani, ‘Iꞌoe ꞌe sae tatauꞌaro taꞌaa! Na haꞌatee naꞌo haaꞌi wai hiiriꞌo ahoꞌi ꞌiniꞌi! Ni ꞌiraraa amua do ꞌinau ꞌe sae oꞌasi, 
LUK.19.23	ꞌo gaꞌi haꞌatagoraai haꞌa agua naꞌi ruma ni niga haꞌa! Neina naꞌi ꞌoha nawai ahoꞌi mai, wai matai daa goni beia ta gere haꞌa narai aꞌoia araꞌa roꞌu naꞌi hungana.’ 
LUK.19.24	Naasi magu oꞌasi ꞌiniraaui nei narau ura ꞌisi, ‘Moi rahiai haꞌasi baania mamoi haua tanaai sae tatauꞌaro nara rago diꞌu i haꞌa anaꞌisi.’
LUK.19.25	“Miraau aramia oꞌani, ‘Saemaua, ꞌiia haꞌa anaꞌi ra bwani ragoꞌa.’
LUK.19.26	“Mana saemauasi ꞌa oꞌani ꞌiniraau, ‘ꞌInau wai ꞌunua tanaꞌamou, tanaa moꞌo na here haꞌagorohiai taha nau haua tanaa, ꞌinau wai haꞌaragoꞌa roꞌu wou tanaa. Mei tanaa moꞌo na aiꞌa here haꞌagorohiai mareho nau haua tanaa, reiꞌuaa mareho kekerei heꞌua na toꞌoraa, wai rahia ahoꞌi baania. 
LUK.19.27	Mei tanaraaui nei narau haꞌimae beiau ani narau aiꞌa ꞌirisia dowai mwaeraha ꞌanai marungiraau, moi wairaau mai, mamoi ngahu haꞌamaesiraau ꞌini naꞌi maagu.’ ”
LUK.19.28	Naꞌi ꞌoha na ꞌia Jisas ꞌa maaniꞌi hakoi mareho ꞌisi, ꞌagu hano ꞌanai naꞌo ꞌari ꞌanai Jerusalem. 
LUK.19.29	Ma naꞌi ꞌoha na ꞌia Jisas ꞌa gaarangia wou i ꞌomaai Betfeis mei Betani gaarangiai hungahungai ꞌOliv, ꞌa haꞌa-taarirarua ꞌari naꞌi naꞌo i rua rongoiusuri ana. ꞌA oꞌani ꞌinirarua, 
LUK.19.30	“Murui hano mamurui ꞌari nai ꞌomaa nagau ꞌari wou ꞌana. Naꞌi ꞌoha namurui tahawou naꞌi ꞌomaa, murui ꞌomesiai garei dongki nara hoꞌosia. Na dongkisi ꞌa aiꞌa ta sae mau nai taꞌe naꞌiei. Naasi murui wagasia mamurui waia mai tanaau. 
LUK.19.31	Ma ꞌonaa ta sae nai songaꞌinimurua ꞌiniai taranai taha namuru wagasia ꞌinia i mwamwaasi, murui ꞌunua tanaa doꞌia Araha na ꞌirisia.”
LUK.19.32	Hoita, naꞌi ꞌoha na raru ꞌariwou naꞌi ꞌomaasi, raru ꞌomesiai dongki ꞌonaai ꞌunua ana Jisas tanararua. 
LUK.19.33	Naꞌi ꞌoha nararu wagasiai mwamwaasi, ni sae narau toꞌoraa rau oꞌani ꞌinirarua, “ꞌE taha na muru wagasia ꞌana i mwamwaasi?”
LUK.19.34	Miraru oꞌani, “ꞌIa Araha na ꞌirisia.” 
LUK.19.35	Naasi ma rarugu waa mai dongkisi tanaa Jisas, raru nugaꞌi toꞌoni bo huraꞌa adaruꞌi naꞌi hungana, marau haꞌataꞌehahia Jisas ꞌanai heinagu naꞌi hungana. 
LUK.19.36	Naꞌi ꞌoha na taꞌe ꞌanai ꞌari Jerusalem, ꞌiraaui inoni rau haariꞌi toꞌoni adaaꞌi naꞌi tara.
LUK.19.37	Naꞌi ꞌoha narau gaarangia wou i Jerusalem narau taraawaꞌai dio suriai hungahungai ꞌOliv, na kae ruruhai sae narau rongosuria Jisas rau haꞌatee haꞌagorohia haꞌi waꞌewaꞌe marau haꞌaasaa God beiai ringe raha ꞌiniꞌi mwane haꞌabuꞌoahu na ꞌia Jisas ꞌa haaꞌi narau ꞌomesiꞌi. 
LUK.19.38	Rau oꞌani,
LUK.19.38	“Araha God, ꞌoi haꞌagorohia moꞌo naꞌo haꞌataaria mai ꞌanai mwaeraha!
LUK.19.38	Goroha ꞌai awa naꞌi aro.
LUK.19.38	Gau magai haꞌaasaa God na awa araꞌai aro!”
LUK.19.39	Ma taraꞌi Farisei narau awa naꞌi ꞌohasi, rau haꞌatee oꞌani ꞌinia Jisas, “Haꞌausuri, ꞌoi haꞌa-papakuraaui sae narau suriꞌosi.”
LUK.19.40	Mia Jisas ꞌa oꞌani ꞌiniraau, “Wai ꞌunua tanaꞌamou, ꞌonaa ꞌiraaui rongoiusuri aguꞌi rai papaku, na mwane hau hako suriai tarasi naraigu haꞌatee haꞌaasaa God.”
LUK.19.41	Naꞌi ꞌoha na gaarangia wou i Jerusalem, ꞌa wanasia ꞌari ꞌomaa ma angi, ꞌinia ꞌa ahutotou diꞌu suria. 
LUK.19.42	Ma haꞌatee haꞌi angiangi oꞌani, “ꞌOnaa namou gaꞌi aidangisiai taha na matai haꞌahagumou ahoꞌi beia God, ꞌa gaꞌi goro, me naꞌi ꞌohani ra girua baaniꞌamou. 
LUK.19.43	ꞌE ꞌoha nai boi mau na ꞌiraaui maerongamooꞌi rai heiꞌoi beiꞌamou. Rai haaꞌi ariari araꞌa naꞌi bara ꞌanai ꞌomaa amoou ꞌanai taꞌeha suriꞌi marai siri wou naꞌi raronai ꞌomaa. Rai raroiꞌamou na bwaꞌi nei ꞌiniꞌamou nai matai hora. 
LUK.19.44	Rai ngahu haꞌa-aiꞌaꞌamou goni beiꞌi mwane mareho naꞌi raronai ꞌomaa amoousi mana mwane ruma amooꞌi rai kokohu roꞌu. ꞌAi oꞌasi suria mou aiꞌa ꞌome ꞌiraraa do ꞌia God ꞌa boi ꞌanai haꞌatahiꞌamou!”
LUK.19.45	Ma naꞌi ꞌoha ꞌia Jisas ꞌa ataha wou, ꞌa siri wou naꞌi dora aꞌora naꞌi maanai Ruma Maea ana God ma taariraau huraꞌa i noni nara raoraongaꞌi naꞌi rarona. 
LUK.19.46	Ma oꞌani ꞌiniraau, “Naꞌi Usu-usu Maea ꞌia God ꞌa oꞌani, ‘Na ruma agua ꞌe ruma ꞌanai haꞌarahesi.’ Miꞌamou mou haꞌi dora ni bainihu ꞌinia nadaaui sae beriberi.”
LUK.19.47	ꞌAdo dangi ꞌia Jisas ꞌa ha-haꞌausuri naꞌi Ruma Maea. Miraaui Naꞌohadaaꞌi Piriisi, miraaui Haꞌausuri ꞌanai Ringe anaꞌia Moses, ma taraꞌi saemaua adaaꞌi Jiu rau bonasia dorai sadoia ta here narai ngahu haꞌamaesia ꞌinia. 
LUK.19.48	Magu ꞌa bwara tanaraau, suria ra ragoi inoni narau goni wou ꞌanai bahurongoꞌi haꞌausuringaꞌi anaꞌi, ꞌinia rau aiꞌa rabasia dorai adarahia ta taꞌi haꞌatee.
LUK.20.1	Maꞌe taꞌi dangi na ꞌia Jisas ꞌa ha-haꞌausuri raaui noni naꞌi Ruma Maea ana God, ma tarohaꞌiniai Taroha Goro tanaraau. Miraau na Naꞌohadaaꞌi Piriisi, miraaui Haꞌausuri ꞌanai Ringe anaꞌia Moses ma taraꞌi saemauaꞌa roꞌu, rau boi beia marau oꞌani ꞌinia, 
LUK.20.2	“ꞌOi ꞌunua tanaꞌameu, ꞌiatei na ꞌunua tanaꞌo doꞌoi matai haaꞌi mareho ꞌisi?”
LUK.20.3	Mia Jisas ꞌa oꞌani ꞌiniraau, “ꞌInau wai songaꞌiniꞌamou gaꞌu. Moi ꞌunua tanaau, 
LUK.20.4	ꞌia tei na ꞌunua tanaa Jon ꞌanai bwareomaearaaui inoni? ꞌIa God maꞌua inoni?”
LUK.20.5	Miraaugu hadahada haariraau hairiu oꞌani, “ꞌOnaa nagai ꞌunua doꞌia God, meꞌiia ꞌai oꞌani, ‘Ma ꞌua namou aiꞌa hinihinia ꞌinia Jon?’ 
LUK.20.6	Ma ꞌonaa nagai ꞌunua do ꞌiraau moi inoni nara ꞌunua tanaa, ma ꞌiraaui inoni rai buta haꞌamaesigaau ꞌiniai hau, ꞌinia ꞌiraau hakoi inoni rau hinihini wetewete doꞌia Jon ꞌe rarabea.” 
LUK.20.7	Miraaugu oꞌani ꞌinia, “Meu aiꞌa ꞌiraraa moꞌo na ꞌunua tanaa.”
LUK.20.8	Mia Jisas ꞌagu oꞌani ꞌiniraau, “Nau bwaꞌi rangasia roꞌu tanaꞌamou ꞌiatei na ꞌunua tanaau do wai matai haaꞌi mareho ꞌisi.”
LUK.20.9	Mia Jisas ꞌa haa roꞌu i haꞌatee heihaꞌauu oꞌani tanaraaui inoni, “ꞌE taꞌi sae na hasiai moui grep. Naꞌi ꞌoha na hasia hako, ꞌagu raongaꞌinia huraꞌa tanaraau taraꞌi sae narau raba ꞌomesuria ꞌanai haaꞌi nadaaꞌi hua. Naꞌi ꞌoha na haꞌa-ꞌomesuriraau ꞌinia, ꞌiia ꞌa hano ma ꞌari awa orea naꞌi kantri heꞌeteꞌi. 
LUK.20.10	Naꞌi ꞌoha na tari mai madoraa ꞌanai husi, ni sae na toꞌoraai mousi ꞌa haꞌataaria ꞌari taꞌi ꞌiniraaui inoni tatauꞌaro anaꞌi ꞌanai ꞌari waaꞌi mai hua narau gaꞌi haaꞌi tanaa baaniai moui grep anasi. Naꞌi ꞌoha na ataha wou, ꞌiraaui mwane narau ꞌomesuriai mousi rau ngahu ngahua moi, marau haꞌataaria ahoꞌi ꞌari haꞌi pwaranga.
LUK.20.11	“Naasi ꞌa ꞌariwou ma haꞌataaria roꞌu ꞌari taꞌi inoni tatauꞌaro ana. Naꞌi ꞌoha na ꞌariwou, ꞌiraaui sae ꞌisi rau ngahu ngahua roꞌu marau here haꞌataꞌaia marau haꞌataaria ahoꞌi roꞌu ꞌari haꞌi pwaranga. 
LUK.20.12	Naasi ma haꞌataaria roꞌu ꞌari orunai sae tatauꞌaro ana, mana sae ꞌisi rau haꞌamaaraa marau gaasia huraꞌa baaniai dorasi.
LUK.20.13	“Hahakona mia moꞌo na toꞌoraai mousi ꞌa oꞌani, ‘ꞌE taha gasi nawai haua? Wai haꞌataaria ꞌari gare agua nau huunai taꞌahia ororiu, ꞌiia gasi narai haꞌahoua.’
LUK.20.14	“Naꞌi ꞌoha na ꞌariwou i gare ana, ꞌiraau sae taꞌaꞌi ꞌisi rau hadangaꞌinia hairiu oꞌani naꞌi ahoaadaau, ‘Naasia moꞌo naigu toꞌoraai mousi naꞌi ꞌoha nai mae amana. Gau magai ngahu haꞌamaesia magai toꞌoraa nagaau i moui grepisi.’ 
LUK.20.15	Rau ꞌariwou marau daua. Rau waia huraꞌa naꞌi murinai mou naraugu ngahu haꞌamaesia naꞌiei.
LUK.20.15	“Hoita, ꞌe taha nai haua moꞌo na toꞌoraai mou ꞌadaaui mwane narau ꞌomesuriasi? 
LUK.20.16	ꞌIia ꞌai boi, maai ngahu haꞌamaesiraau hako maai wateai mou tanaraau taraꞌi nei heꞌeteꞌi roꞌu.”
LUK.20.16	Naꞌi ꞌoha na ꞌiraaui inoni rau rongoai haꞌatee oꞌasi ana, raugu haꞌatee oꞌani, “ꞌAi abui toꞌo oꞌasi!”
LUK.20.17	Mia Jisas ꞌa wana wetewete ꞌiniraau ma haꞌatee oꞌani, “ꞌOnaa ꞌa bwaꞌi oꞌasi, ma ꞌe taha naasi ꞌadoꞌado ꞌanai dorai Usu-usu Maea na oꞌani,
LUK.20.17	‘Na hau na ꞌiraaui sae tatauꞌaro ruma rau ꞌitaa,
LUK.20.17	naia naagu haꞌi hau na ororiu diꞌu naꞌi bani anai ruma.’
LUK.20.18	Mia tei nai agusu naꞌi hausi, ꞌai maara taꞌaa. Mia tei na hausi ꞌai ahoda hunia, ꞌai memeꞌa.”
LUK.20.19	Naꞌi ꞌohasi ꞌiraaui Naꞌohadaaꞌi Piriisi, miraaui Haꞌausuri ꞌanai Ringe anaꞌia Moses, rau siba herehere ꞌanai daua dorai haꞌa-mamaꞌaia, ꞌinia rau ꞌiraraa do na haꞌatee heihaꞌauu na haua ꞌa toꞌiraau. Maraugu aiꞌa buna daua suria rau magugu do ra gasigu haꞌagogoru i noni.
LUK.20.20	ꞌIraau na saemaua adaaꞌi Jiu rau bonasia moeꞌa mau ꞌanai sadoia ta here narai matai daua ꞌinia Jisas. Naasi rau haꞌataariꞌi sae tanaa Jisas dorai here ꞌonaai sae goro marai haꞌimaania Jisas ꞌiniꞌi heisongaꞌi adaaꞌi. Rau bonasia doꞌia Jisas ꞌai ꞌunua ta mareho narai taarai waia ꞌinia ꞌari tanaai sae ni Rom na Primia naꞌi ꞌohasi, maai haꞌa-mamaꞌaia. 
LUK.20.21	Miraaui nei nara raba haꞌimaania Jisas rau ꞌariwou beia marau oꞌani, “Haꞌausuri, meu ꞌiraraa dona mwane haꞌausuringaꞌi amuꞌi ra haꞌa-momori hako maꞌo haꞌausuriraaui noni ꞌiniꞌi taha ꞌia God na ꞌirisiai noni ꞌanai haa. Ma naꞌi ꞌoha naꞌo haꞌausuriraau, reiꞌuaa na ꞌe sae heꞌua nara bahurongoꞌo, mana haꞌausuringaꞌi amuꞌi ra taꞌisada moi. 
LUK.20.22	Naasi, ꞌoi ꞌunua tanaꞌameu. ꞌA ꞌua? Naꞌi ringeringe agaau, ꞌa odo-odo dogai hori takisi tanaai mwaeraha raha naꞌi Rom maꞌua aiꞌa?”
LUK.20.23	ꞌIa Jisas ꞌa ꞌiraraa dorau raba pwariꞌia, ma oꞌani ꞌiniraau, 
LUK.20.24	“Moisu waa mai ta korai haꞌa.” Rau haua tanaa, magu oꞌani ꞌiniraau, “Na atana mana nununa tei na awa naꞌi korai haꞌani?”
LUK.20.25	Miraaugu aramia oꞌani, “I atana mana nununai Mwaeraha adaaui Rom.”
LUK.20.25	Miagu oꞌani ꞌiniraau, “ꞌOnaa na oꞌasi, mamoi haua tanaai Mwaeraha i taha ꞌiia na toꞌoraa, mamoi haua tanaa God taha ꞌia God na toꞌoraa.” 
LUK.20.26	Naasi, ꞌa bwara tanaraau dorai haꞌaagauhia Jisas, reiꞌuaa narau bonasia doꞌai ꞌunua ta maho taritariꞌa naꞌi maadaaꞌi noni. Raugu bahu moi ꞌiniai heimwaosi hako adaau ꞌiniai heiarami na haua.
LUK.20.27	Ma naꞌi muri, raꞌi Sadiusi ra boi beia Jisas. ꞌIraausi rau aiꞌa hinihinia do ꞌirai noni rai surutaꞌe ahoꞌi baaniai mae, miraau songaꞌinia Jisas oꞌani, 
LUK.20.28	“Haꞌausuri, ꞌia Moses ꞌa nugaai Haꞌatora tanagaau do ꞌonaa ꞌe sae haꞌiwai nai mae baaniai urao ana mararu aiꞌa toꞌo gare, na doꞌorana ꞌai orisia, mai waina roꞌu i uraosi. Mana gare na rarui toꞌoraꞌi, rai ꞌunuꞌi ꞌiniꞌi gare anaꞌi doꞌorana na maesi, neina burungana ꞌa bwaꞌi hako. 
LUK.20.29	Hoita, ꞌe heihaꞌauu naani. ꞌE taꞌi ꞌoha ꞌe biu haꞌidoꞌorada narau awa wou, mana gare na hutai naꞌo ꞌa haꞌiwai. Raru aiꞌa toꞌo gare mau i urao anasi ma maeꞌa baania. 
LUK.20.30	ꞌAriwou mana gare na hutai muri ꞌa waina roꞌu i naosi. Raru aiꞌa toꞌo gare mau ma maeꞌa roꞌu baaniai uraosi. 
LUK.20.31	ꞌAriwou mana orunai doꞌoradaau ꞌa waina roꞌu. Raru aiꞌa toꞌo gare roꞌu mau ma maeꞌa roꞌu baaniai uraosi. ꞌA oꞌasi moeꞌa naraugu buna mae hakoi biu haꞌidoꞌoradasi haꞌi aiꞌa toꞌo gare beiai uraosi. 
LUK.20.32	Naꞌi muri mana uraosi ꞌa mae roꞌu. 
LUK.20.33	Hoita, naꞌi ꞌoha na ꞌiraaui biu haꞌidoꞌoradasi rau waina hako oꞌasi uraosi, ꞌiatei ꞌiniraau nararugui haꞌiwai uraosi naꞌi ꞌoha na ꞌia God ꞌaigui haꞌa-surutaꞌeraau ahoꞌi baaniai mae?”
LUK.20.34	Mia Jisas ꞌa aramiraau oꞌani, “Naꞌi marewanani na mwane mana urao ra matai haꞌiwai. 
LUK.20.35	Mei tanaraaui nei nara arari ꞌanai surutaꞌe ahoꞌi baaniai mae ꞌanai awa naꞌi marewana nai boi taꞌoha, ra bwaꞌi haꞌiwai 
LUK.20.36	mara bwaꞌi maeꞌa roꞌu. ꞌInia ꞌiraau rai ꞌonaairaaui enjel nara bwaꞌi mae. ꞌIraau raꞌi garena God, ꞌinia ꞌia God a haꞌa-surutaꞌeraau baaniai mae. 
LUK.20.37	ꞌIa Moses ꞌa haꞌataꞌinia goro moi huraꞌa tanagaau dona sae ꞌai surutaꞌe ahoꞌi baaniai mae. Naꞌi dora nara maaniai gere hasiꞌei na ngarungaru ani, ꞌia Moses ꞌa ꞌunua do ꞌia Araha God ꞌe God ana Ebraham, Aisak, mea Jekop.
LUK.20.38	Mana God naasi, aiꞌa God adaaui nei ra mae, me ꞌe God adaaui nei ra tahi. Naasi ꞌa haꞌataꞌinia doni waira orusi rau tahi mau, reiꞌuaa narau bwane mae. ꞌInia naꞌi beia God, na mwane inoni ra tahi.”
LUK.20.39	Ma taraꞌi Haꞌausuri ꞌanai Ringe anaꞌia Moses raugu oꞌani, “Haꞌausuri, ꞌo heiarami goro haꞌatai!” 
LUK.20.40	Ma aiꞌa ta taꞌi nei ꞌiniraauꞌa roꞌu naigui raba haua roꞌu ta taꞌi heisongaꞌi.
LUK.20.41	Mia Jisas ꞌa oꞌani ꞌiniraau, “ꞌIniai ꞌuaana naragu ꞌunua ꞌinia do ni Haꞌatahi ꞌe warowarona moia Deved? 
LUK.20.42	Naꞌi buka Psalm ꞌia Deved ꞌa ꞌunu haꞌarangasia huraꞌa oꞌani,
LUK.20.42	‘ꞌIa Araha God a haꞌatee tanaai Araha agua oꞌani:
LUK.20.42	ꞌOi heinagu naꞌi aba odogu
LUK.20.42	ꞌanai heimarungi beiau,
LUK.20.43	tari ꞌoha wai nugaraaui maerongamu
LUK.20.43	naꞌi bahainai heimarungi amua.’
LUK.20.44	Naꞌi ꞌoha na ꞌia Deved ꞌa ꞌunua do ꞌia Haꞌatahi ꞌe Araha ana, ꞌa haꞌataꞌinia do ꞌia Araha aiꞌa doꞌe warowarona moi, maꞌata ꞌiia Araha roꞌu ana.”
LUK.20.45	Naꞌi ꞌoha na ꞌiraaui inoni rau bahurongo, ꞌia Jisas ꞌa oꞌani ꞌiniraaui rongoiusuri anaꞌi, 
LUK.20.46	“Moi hehere goro ꞌiniraaui Haꞌausuri ꞌanai Ringe anaꞌia Moses. ꞌA goro adaau hano hairiu naꞌi maketi beiꞌi toꞌoni ororiu adaaꞌi do neina ꞌiraaui inoni rai ꞌome ꞌirararaau marai haꞌahouraau. Naꞌi ꞌoha narau siri suriꞌi ruma ni haꞌarahesi, mei suriꞌi ngau goni nara haaꞌi, rau ꞌirisia dorai heinagu moeꞌa suriꞌi dora ororiu. 
LUK.20.47	Rau matai haꞌa-bweubweuꞌaraaui nao ꞌiniꞌi ruma adaaꞌi mana mareho narau toꞌoraꞌi. Mana ꞌoha rai haꞌarahesi, rau pwariꞌi haꞌamaesiraaui inoni ꞌanai haaꞌi rihungaꞌi tewa. Moi ꞌiraraa do na haꞌa-mamaꞌai, ꞌia God ꞌai haꞌarahaa roꞌu wou tanaraau.”
LUK.21.1	Naꞌi ꞌoha na ꞌia Jisas ꞌa awa mau naꞌi Ruma Maea ana God, ꞌa wana araꞌa ma ꞌomesiꞌi sae totoꞌora nara ꞌariwou nuga haꞌa naꞌi bakosi ni wawate. 
LUK.21.2	Naasi ma ꞌomesia roꞌu i nao pohara na ꞌariwou gaasia dioi rua gere korai haꞌa. 
LUK.21.3	Mia Jisas ꞌagu haꞌatee oꞌani, “ꞌInau wai ꞌunua haꞌa-momori tanaꞌamou, na naosi ꞌa nuga haꞌa diꞌuraau hakoi mwane sae ꞌisi. 
LUK.21.4	ꞌIraaui mwane sae ꞌisi rau hisu moi ꞌiniꞌi taha nara madara suriꞌi totoꞌora adaaꞌi. Mana uraosi, ꞌoha na wateai haꞌa ana, ꞌagu aiꞌa toꞌoraaꞌa roꞌu tanei.”
LUK.21.5	Miraau taraꞌi rongoiusuri rau hadangaꞌiniai ꞌome goro na haai Ruma Maea, mana hau ꞌome goro ra tagorahia ꞌiniꞌi ma ꞌiniꞌi mwane mareho ꞌome goro na ꞌiraaui noni ra wateꞌi ꞌanai haꞌaraunia ꞌiniꞌi. 
LUK.21.6	Mia Jisas ꞌa oꞌani, “Mou ꞌomesiꞌi mwane mareho ꞌisi? ꞌE ꞌoha nai boi mau na bwaꞌi ta taꞌi hau ꞌiniꞌi hau ꞌisi naraigui awa suriꞌi dora nara heinagu suriꞌi. Na mwane hau ꞌisi rai gaasiꞌi dio.”
LUK.21.7	Miraau haꞌatee oꞌani ꞌinia, “Araha, naꞌi ꞌoha heꞌua narai toꞌo i mareho ꞌisi? ꞌE haꞌara heꞌua namei reꞌia nameigu ꞌiraraa ꞌinia do ꞌa tariꞌa i madoraa ꞌana?”
LUK.21.8	Mia Jisas ꞌagu aramiraau oꞌani, “Moi ꞌomeꞌome goro, ra gasigu haꞌatehaꞌamou taraꞌi sae. ꞌAi ragoi nei narai boi heitarohaꞌi naꞌi atagu narai oꞌani, ‘ꞌIiaꞌa ninauni. Ni haꞌahakonai dangi naaniꞌa.’ ꞌOha nai oꞌasi, moi abui araisuriraau. 
LUK.21.9	Moi abui mamaaꞌu naꞌi ꞌoha namoi rongoꞌi tarohani heiꞌoi maꞌua taroha ꞌiniai marau nara heiꞌoi haariraau. Reiꞌuaa narai toꞌo i mareho oꞌasi, maꞌata aiꞌa do na haꞌahakonai dangi naasiꞌa.” 
LUK.21.10	Ma oꞌani ꞌiniraau, “ꞌIraaui sae naꞌi taꞌi kantri rai ꞌari ꞌanai heingahui beiꞌi sae naꞌi nata kantri. 
LUK.21.11	Raꞌi nunu raha mana mwane riunga taꞌaꞌi rai toꞌo suriꞌi taraꞌi dora, ma taraꞌi dora na inoni rai mae ꞌiniai hioro. Mwane mareho haꞌamamaaꞌu mana mwane mareho haꞌabuꞌoahu rai toꞌo naꞌi ahoasara.
LUK.21.12	“Maꞌata naꞌi naꞌo maraigui toꞌo i mareho ꞌisi, rai dauꞌamou ꞌanai nora taꞌaiꞌamou. Rai ꞌiꞌiꞌamou suriꞌi ruma ni haꞌarahesi marai gaasiꞌamou siri naꞌi rumanihoꞌo. ꞌIniai hinihiniau amoou, rai waiꞌamou tanaraaui Primia mana Mwaeraha ꞌanai hiiriꞌamou. 
LUK.21.13	Ma naasi madoraa goro ꞌanai tarohaꞌinia huraꞌa i Taroha Goro tanaraau. 
LUK.21.14	Naꞌi naꞌo maraigui hiiriꞌamou, ꞌai abui taꞌaabemoou ꞌiniai taha moi ꞌunua ꞌanai taatahi bwarasiꞌamou. 
LUK.21.15	ꞌInia ꞌinau nawai haaꞌi tanaꞌamoui heiarami nara madoma na ꞌa bwaꞌi ta taꞌi nei ꞌiniraaui maerongamooꞌi naigu ura bwarasiꞌi maꞌua toheꞌi. 
LUK.21.16	Aiꞌa do ꞌiraau moi narai here haꞌa-taꞌaiꞌamou, me ni ama mana ina mana doꞌoramooꞌi, miraaui sae amooꞌi, maꞌua geresae amooꞌi moi, narai usuhaꞌiniꞌamou tanaraaui maerongamoou. Miraaui naꞌotara rai ngahu haꞌamaesiꞌi taraꞌi nei ꞌiniꞌamou. 
LUK.21.17	Na mwane inoni rai ꞌutaiꞌamou, suria ꞌiꞌamou raꞌi rongoiusuri aguꞌi. 
LUK.21.18	Maꞌata ꞌa bwaꞌi do ta taꞌi warihu suriꞌi bwaumooꞌi nai aiꞌaa haꞌatai. 
LUK.21.19	ꞌOnaa namoi ura baabau, moi daua namooui huunai tahi.
LUK.21.20	“Naꞌi ꞌoha namoi ꞌomesia doꞌiraaui sae heheiꞌoi rai ura garigariai Jerusalem, ꞌa haꞌataꞌinia do naasiꞌa i ꞌoha narai here haꞌataꞌaiai ꞌomaasi. 
LUK.21.21	Naꞌi ꞌohasi, ꞌiꞌamou inoni namou awa naꞌi Provensi Jiudea moi hora taꞌeha suriꞌi hungahunga ꞌanai bainihu. ꞌIꞌamoui nei namou awa naꞌi Jerusalem moi hora huraꞌa baania, miꞌamoui nei namou awa huraꞌa baaniai ꞌomaasi, moi abui siriwou. 
LUK.21.22	ꞌInia naasi madoraa na ꞌia God ꞌai haꞌa-mamaꞌairaaui inoni naꞌi dorasi, mana mareho na ꞌiraaui rarabea rau usuꞌi rai toꞌo haꞌa-momori. 
LUK.21.23	Haꞌa-arohaiꞌaraau diꞌui urao ra pote mana hasuuriꞌi, ꞌinia ꞌai bwara tanaraaui hora. ꞌE kae rongomaataꞌi nai raha diꞌu nai boi hungadaaui inoni nai Israel, mana taesuꞌa ana God ꞌai boi hungadaau. 
LUK.21.24	Taraꞌi nei rai ngahuiꞌi ꞌiniꞌi naihi, taraꞌi nei rai dauraau ꞌanai wairaau ꞌari suriꞌi marau heꞌeteꞌi ꞌanai haꞌa-tauꞌaroraau. ꞌIraaui nei nara aiꞌa Jiu rai here haꞌataꞌaiai Jerusalem ꞌaigui tari naꞌi haꞌahakonai madoraa adaau.”
LUK.21.25	Mia Jisas ꞌa oꞌani roꞌu, “Mwane mareho haꞌamamaaꞌu rai toꞌo naꞌi sina, ma naꞌi hura, manaꞌi beiꞌi heeꞌu. Mana mwane inoni hako naꞌi marewana rai mamaaꞌusiai aohanai asi mana mwane tabaosi raha maꞌai kakui ahudaaꞌi ꞌinia. 
LUK.21.26	Na inoni ꞌai sadoiꞌi ꞌoiꞌoimae ꞌini mamaaꞌusia adaaꞌi mareho narai boi ꞌanai haꞌataꞌaiai marewana. ꞌInia na mwane mareho naꞌi ahoasara rai ꞌihaꞌiha. 
LUK.21.27	Miraaui inoni raigui ꞌomesiau i Garei Inoni naꞌi ꞌoha nawai ahoꞌi mai naꞌi rorodo beiai mena mana raraha na wetewete. 
LUK.21.28	Naꞌi ꞌoha narai taraawaꞌa toꞌo i mareho ꞌisi, moi ura arasi mamoi wana araꞌa! ꞌInia na Haꞌatahi amoou ꞌa gaarangiꞌa.”
LUK.21.29	Mia Jisas ꞌagu hauai haꞌatee heihaꞌauu tanaraau oꞌani, “Moisu ꞌadomaꞌi surisuriai hasiꞌei nara ꞌunua ꞌiniai fig, maꞌua taraani hasiꞌei moi. 
LUK.21.30	Naꞌi ꞌoha namou ꞌomesia dora asuru, mou ꞌiraraa do madoraa raorao ꞌa gaarangiꞌa. 
LUK.21.31	ꞌA oꞌasi roꞌu, naꞌi ꞌoha namoi ꞌomesiꞌi mareho haꞌamamaaꞌu oꞌasi, ꞌa haꞌataꞌinia do na madoraa na ꞌia God ꞌai marungiraaui inoni ꞌa gaarangi. 
LUK.21.32	ꞌInau wai ꞌunua haꞌa-momori tanaꞌamou, maho ꞌisi rai toꞌo, miraaui sae nara awa naꞌi madoraani ra bwaꞌi mae mau. 
LUK.21.33	I ahoasara mana ano rarui anoro mana haꞌatee aguꞌi rai awa tarau.”
LUK.21.34	“Moi herehere goro. Moi abui gono raha ꞌiniai wai ni bweu namoi here ꞌome toꞌobweubweuꞌa ꞌinia. Mamoi abui ꞌadoꞌado raha ꞌiniꞌi mareho namou ꞌirisiꞌi ꞌanai tahitahi amoou naꞌi marewanani. ꞌOnaa moi oꞌasi, moi ꞌasuꞌa ꞌiniai boi ahoꞌi agua. ꞌAi ꞌonaai mwamwaa na ꞌasuꞌa ꞌiniai huna na toꞌo naꞌiei. 
LUK.21.35	ꞌInia na boi nawai haa, ꞌai haꞌa-ꞌasuꞌaraau hakoi mwane inoni nai marewanani. 
LUK.21.36	Moi ꞌomeꞌome goro mamoi haꞌarahesi tarau neina moi matai tahi dadaraꞌa suriꞌi mareho haꞌamamaaꞌu abe narai toꞌo, ma roꞌu do naꞌi ꞌoha namoi ura gaarangiau naꞌi maagu, ꞌinau i Garei Inoni, wai waꞌewaꞌe ꞌiniꞌo.”
LUK.21.37	Suriꞌi dangi ꞌia Jisas ꞌa ha-haꞌausuriraaui noni naꞌi Ruma Maea ana God, ma suꞌurahi mai ma taꞌeha ꞌanai mauru naꞌi hungahungai ꞌOliv. 
LUK.21.38	ꞌAdo dangi naꞌi hahoꞌoa taꞌaa, ꞌirai inoni ra goni wou naꞌi Ruma Maea ꞌanai bahurongoꞌi taha na ꞌia Jisas ꞌa maaniꞌi.
LUK.22.1	Mana Rongo ꞌiniai Bredi nara aiꞌa doraria ꞌiniai draebam nara ꞌunua roꞌu ꞌiniai Rongo ni Roho Aharau ꞌa raumwadu. 
LUK.22.2	Miraaui Naꞌohadaaꞌi Piriisi mana Haꞌausuri ꞌanai Ringe anaꞌia Moses, rau bonasia siba ꞌinia ta here na bwaꞌi sae rago nai ꞌiraraa narai haꞌamaesia ꞌinia Jisas. Rau ꞌirisia oꞌasi, suria rau magugu do ꞌa gasigu toꞌo ta haꞌagogoru naꞌi ꞌoha narai daua.
LUK.22.3	Naasi mia Saetan ꞌa tauꞌaro naꞌi ꞌadomaꞌina Jiudas Iskariot, ꞌe taꞌi ꞌiniraaui taꞌi tangahuru mana rua Haꞌataari anaꞌia Jisas. 
LUK.22.4	ꞌIa Jiudas ꞌa taha beiraaui Naꞌohadaaꞌi Piriisi miraaui naꞌohadaaui heheiꞌoi narau ꞌomesuriai Ruma Maea ana God ꞌanai haꞌaradorado beiraau ꞌiniai here nai haua narai daua ꞌinia Jisas. 
LUK.22.5	Miraau waꞌewaꞌe diꞌu naꞌi ꞌoha narau rongoa doꞌia Jiudas ꞌai ꞌaꞌauhiraau, marau ꞌadomaꞌi aratara ꞌanai horia. 
LUK.22.6	Mia ꞌa ꞌadomaꞌi aratara beiraau, magu sibasiba madoraa goro ꞌanai usuhaꞌinia Jisas tanaraau, naꞌi ꞌoha na ꞌiraaui inoni ra bwaꞌi awa.
LUK.22.7	Naꞌi ꞌohasi, ꞌa tari mai madoraa ꞌanai haꞌatoꞌoai Rongo ꞌiniꞌi Bredi nara aiꞌa dorariꞌi ꞌiniꞌi draebam. Ma naꞌi dangisi ra ngahuiꞌi taraꞌi garei siip ꞌanai ꞌadomaꞌi ahoꞌisiai Roho Aharau. 
LUK.22.8	Mia Jisas ꞌa ꞌunua mai Pita mia Jon ma oꞌani ꞌinirarua, “Muru ꞌari mamurui haꞌaagau tanagaau ꞌanai ngauai Rongo ni Roho Aharau.”
LUK.22.9	Miraru songaꞌinia oꞌani, “Naꞌi hei naꞌo ꞌirisia do miri haꞌaagauhia iei?”
LUK.22.10	Mia oꞌani ꞌinirarua, “Naꞌi ꞌoha namurui siriwou naꞌi Jerusalem, ꞌe sae na suruꞌiai bei wai nai heisadoi beiꞌamurua. Murui suria, ma murui siri suria naꞌi ruma nai siri naꞌiei. 
LUK.22.11	Naꞌi ꞌoha namurui siriwou, murui songaꞌiniai sae na toꞌoraai rumasi. Murui oꞌani, ‘I Haꞌausuri ameeu ꞌa raba ꞌiraraa, na hei ahii nai matai ngau iei beiraaui rongoiusuri anaꞌi ꞌanai ꞌadomaꞌi ahoꞌisiai Roho Aharau?’ 
LUK.22.12	ꞌIa moꞌosi ꞌaigui waiꞌamurua taꞌeha ꞌanai haꞌataꞌinia tanaꞌamuruai kae ahii nara bwane haꞌa-aratara haꞌagorohia. Naꞌi ꞌisi namurui haꞌaagauhiꞌi ei mwane mareho.” 
LUK.22.13	Naꞌi ꞌoha raru ꞌariwou, raru ꞌomesia do na mwane mareho ra toꞌo ꞌonaai bwane ꞌunua ana Jisas tanararua. Mararu haꞌaagauai ngaugoni ꞌanai ꞌadomaꞌi ahoꞌisiai Roho Aharau naꞌi rumasi.
LUK.22.14	Naꞌi ꞌoha na tari mai madoraa ꞌanai ngau, ꞌia Jisas mana rongoiusuri anaꞌi rau heinagu auru haꞌaagau ꞌanai ngau. 
LUK.22.15	Mia Jisas ꞌagu haꞌatee oꞌani ꞌiniraau, “ꞌA oreaꞌa mai ꞌadomaꞌi raorao agua dowai ngau beiꞌamou ꞌanai haꞌatoꞌoai Roho Aharau mawaigu rongomaataꞌi. 
LUK.22.16	ꞌInia wai ꞌunua tanaꞌamou, ꞌa bwaꞌi taꞌoha roꞌu na waigui awa ꞌanai ngaa i Roho Aharausi beiꞌamou, tari ꞌoha na huunai ꞌadoꞌado ꞌana ꞌai toꞌo haꞌa-momori naꞌi hourana ana God.”
LUK.22.17	Mia Jisas ꞌa dauai panikeni waen. Naꞌi ꞌoha na haꞌatee haꞌagorohia God ꞌinia ꞌa oꞌani, “Moi daua mamoi gono hasuraꞌi ꞌinia. 
LUK.22.18	Wai ꞌunua tanaꞌamou, ꞌa bwaꞌi taꞌoha roꞌu nawai gonohiai waen, ꞌai tari ꞌoha nai boi heimarungi ana God.”
LUK.22.19	Naasi ma dauai huai bredi, ma haꞌatee haꞌagorohia God ꞌinia. ꞌA uubia ma haua tanaraaui rongoiusuri anaꞌi, ꞌa oꞌani, “Naani abegu nawai watea ꞌiniꞌamou, moi haua oꞌani ꞌanai ꞌadomaꞌi ahoꞌisiau.” 
LUK.22.20	Ma oꞌasi roꞌu naꞌi murinai ngau. ꞌA dauai panikeni waen ma oꞌani, “Ni waen naani ꞌe duruduru haoru ana God nawai haꞌa-ꞌoꞌoria ꞌiniai ꞌabugu nai ahe ꞌanai haꞌatahiꞌamou. 
LUK.22.21	Ma moisui ꞌome, ꞌe taꞌi abe na ngau goni beigaau ꞌini nai usuhaꞌiniau tanaraaui maerongagu. 
LUK.22.22	ꞌInau i Garei Inoni wai mae ꞌonaai ꞌirisia ana God, maꞌata ꞌa haꞌarohaia diꞌu a moꞌosi nai usuhaꞌiniau!”
LUK.22.23	Miraau na rongoiusuri raugu heisosongaꞌi hairiu ꞌinia tei ꞌiniraau nai hauai heresi.
LUK.22.24	Maꞌe heitohetohe na toꞌo roꞌu naꞌi ahoaadaaui rongoiusuri ꞌinia tei nai ororiu ꞌiniraau. 
LUK.22.25	Mia Jisas ꞌa haꞌatee oꞌani ꞌiniraau, “ꞌIraaui mwaeraha ꞌanai marewanani, ni heimarungi nara haa ꞌa bwara tanaraaui inoni. Ma reiꞌuaa na towaꞌi oꞌasi, miraau rau ꞌunua do rau ꞌaꞌauhiraaui inoni. 
LUK.22.26	Mei beiꞌamou ꞌa gaꞌi bwaꞌi oꞌasi. ꞌIatei na ororiu ꞌiniꞌamou, naasi nai haꞌi sae haraaria, mia tei na naꞌotara ꞌiniꞌamou ꞌai haꞌi sae tatauꞌaro tanaꞌamou. 
LUK.22.27	Naꞌi ꞌadoꞌadomoou, ꞌia tei na ororiu diꞌu? ꞌIa moꞌo na heinagu ꞌanai ngau moi, maꞌua ꞌia moꞌo na haꞌaagau mahoingau tanaa? Mou ꞌadomaꞌinia doꞌia moꞌo na heinagu moi ꞌanai ngau, nita? Me ꞌinau ꞌau awa beiꞌamou ꞌonaai inoni tatauꞌaro.
LUK.22.28	“ꞌIꞌamou bwane ura wetewete beiau suriꞌi madoraa bwara nau siri suriꞌi. 
LUK.22.29	ꞌIa Amagu ꞌa haua tanaaui mena ꞌanai heimarungi, ma naasi ꞌinau wai haua roꞌu oꞌasi tanaꞌamou. 
LUK.22.30	Neina ꞌiꞌamou moi heinagu ꞌanai ngau mana gono naꞌi dora ngaungau naꞌi dora ni heimarungi agua, mamoi heinagu suriꞌi dora ni mwaeraha ꞌanai marungiraaui taꞌi tangahuru mana rua burungai inoni nai Israel.”
LUK.22.31	Mia Jisas ꞌa oꞌani ꞌinia Saemon Pita, “Saemon, Saemon, ꞌoisui rongo! ꞌIa Saetan ꞌa haꞌangonia God ꞌanai ohongiꞌamou ꞌanai ꞌiraraa tei ꞌiniꞌamou na wetewete i hinihinina. 
LUK.22.32	Maꞌata Saemon, ꞌau bwane haꞌarahesi doni hinihinimu ꞌa bwaꞌi aiꞌaa haꞌatai. Ma naꞌi ꞌoha naꞌoi rihotaꞌi ahoꞌi mai tanaau, ꞌoi haꞌa-ꞌoꞌoriraaui doꞌoramuꞌi ꞌini marai wetewete roꞌu suriꞌi hinihinidaaꞌi.”
LUK.22.33	Mia Pita ꞌa haꞌatee oꞌani, “Araha, ꞌinau ꞌau haꞌaagau ꞌanai ꞌari beiꞌo naꞌi rumanihoꞌo, ma ꞌanai mae beiꞌo.”
LUK.22.34	Mia Jisas ꞌa oꞌani ꞌinia, “Wai ꞌunua tanaꞌo Pita, na kua ꞌa bwaꞌi tataraoke mau naꞌi waꞌaria, miꞌoe ꞌoi bwane tohe haꞌa-oru doꞌo aiꞌa ꞌiraraau.”
LUK.22.35	Mia Jisas ꞌa songaꞌiniraaui rongoiusuri oꞌani, “ꞌA ꞌua? Naꞌi ꞌoha nau haꞌataariꞌamou huraꞌa ani nau ꞌunua domoi abui waiwai anga mana pwaosi mana sandol, raꞌi mareho heꞌua namou toho ꞌiniꞌi?”
LUK.22.35	Miraau oꞌani, “Aiꞌa ta mareho namei toho ꞌinia.”
LUK.22.36	Magu oꞌani ꞌiniraau, “Me naꞌi ꞌohani ꞌiatei na toꞌo pwaosi ꞌai waa, ma ꞌonaa ꞌo toꞌo anga maꞌoi waa roꞌu, ꞌonaa ꞌiatei na aiꞌa toꞌo naihi ni heiꞌoi, ꞌai raongaꞌiniai toꞌoni ana mai horia tana naihi. 
LUK.22.37	ꞌInia wai ꞌunua tanaꞌamou: ꞌAi toꞌo haꞌa-momori mareho nara usua ꞌiniau naꞌi Usu-usu Maea na oꞌani, ‘ꞌIia ra ꞌunugonia beiraaui inoni heheretaꞌaꞌi.’
LUK.22.38	Miraaui rongoiusuri rau oꞌani ꞌinia, “ꞌOme Araha, ꞌe rua naihi ni heiꞌoi naani.”
LUK.22.38	Mia Jisas ꞌa oꞌani, “ꞌIo, ꞌa goroꞌa!”
LUK.22.39	Mia Jisas ꞌa huraꞌa baaniai ꞌomaa ma taꞌeha i hungahungai ꞌOliv ꞌonaai bwane hahaa ana. Mana rongoiusuri anaꞌi ꞌiraau roꞌu beia. 
LUK.22.40	Mia Jisas ꞌagu oꞌani ꞌiniraaui rongoiusuri anaꞌi, “Moi haꞌarahesi neina moi abui ahoda naꞌi ꞌoha moi siri naꞌi heiohongi.”
LUK.22.41	Ma gere hano beiraꞌi baaniraau. ꞌA topiruru auru ma haꞌarahesi oꞌani, 
LUK.22.42	“Ama, ꞌonaa ꞌai suriai heiꞌirisimu, maꞌoi abui wateau ꞌanai siri naꞌi rongomaataꞌini. Me ꞌai abu ꞌonaai ꞌirisia agua, maꞌata ꞌai suriai heiꞌirisimu.” 
LUK.22.43	Maꞌe enjel na diomai baaniai aro na haꞌamaranga tanaa ꞌanai haꞌa-wetewetea. 
LUK.22.44	Beiai ahutotou raha naꞌi tahingana, ꞌa haꞌarahesi wetewete roꞌu wou, mana madaꞌa na haua ꞌa ꞌonaai ꞌabu na udu dio naꞌi ano. 
LUK.22.45	ꞌA surutaꞌe araꞌa ꞌoha na haꞌarahesi hako, ma ꞌari ahoꞌi wou beiraaui rongoiusuri anaꞌi. Ma sadoia dorau mauru hako, suria rau rahe ꞌini ahutotou raha adaau. 
LUK.22.46	Mia Jisas ꞌa oꞌani ꞌiniraau, “ꞌA ꞌua namou mauru ꞌinia? Moi surutaꞌe mamoi haꞌarahesi, neina moi abui ahoda naꞌi ꞌoha moi siri naꞌi heiohongi.”
LUK.22.47	Naꞌi ꞌoha na ha-hadahada mau, ma atahaꞌa mai kae ruruhai inoni. ꞌIa Jiudas ꞌe taꞌi ꞌiniraaui Haꞌataari anaꞌia Jisas na naꞌotaradaau. Mia Jiudas ꞌa ꞌariwou odo-odo beia Jisas ꞌanai ngoonia. 
LUK.22.48	Mia Jisas ꞌa oꞌani ꞌinia, “Jiudas, naia naasi here naꞌoi haa ꞌanai haꞌahaingahu ꞌiniau, ꞌinau i Garei Inoni?”
LUK.22.49	Naꞌi ꞌoha na ꞌiraaui rongoiusuri nara awa ꞌisi rau ꞌome ꞌiraraai taha nai toꞌo, rau oꞌani ꞌinia Jisas, “ꞌA ꞌua Araha, mei haaꞌi naihi?” 
LUK.22.50	Maꞌe taꞌi ꞌiniraau na rahiai naihi ana ma taba taahiai karinga odonai sae tatauꞌaro anai Naꞌohadaaui Piriisi.
LUK.22.51	Mia Jisas ꞌa haꞌatee oꞌani, “Abuꞌa!” Ma dau wou naꞌi karinganai inoni tatauꞌarosi ma haꞌagorohia ahoꞌi. 
LUK.22.52	Mia Jisas ꞌa oꞌani ꞌiniraaui Naꞌohadaaꞌi Piriisi miraaui sae heheiꞌoi nara ꞌomesuriai Ruma Maea ana God, miraaui hakoi saemaua narau boi ꞌana Jisas, “ꞌA ꞌua? Mou ꞌadomaꞌinia do ꞌinau ꞌe sae hehere taꞌaa namou boi ꞌinia beiꞌi naihi mana hasiꞌei ꞌanai heingahu ꞌanai dauau? 
LUK.22.53	ꞌAdo dangi ꞌau awa beiꞌamou naꞌi Ruma Maea ana God mamou aiꞌa raba dauau. Maꞌata naani ꞌoha na mena anai adaro ꞌa marungiꞌamou. Moi hauai taha namou ꞌadomaꞌinia.”
LUK.22.54	Miraau na heheiꞌoi rau daua Jisas mara waia ꞌari naꞌi ruma anai Naꞌohadaaui Piriisi. Mia Pita ꞌa susuriraau haꞌatau moi. 
LUK.22.55	Naꞌi ꞌoha narau taha wou, ꞌe ꞌeu ni waariꞌu nara togaa naꞌi ꞌubutanai dora aꞌora huraꞌa i abau ꞌomaa anai rumasi. Miraau heinagu totoa ꞌanai waariꞌu, mia Pita roꞌu beiraau. 
LUK.22.56	Maꞌe gere urao na tatauꞌaro naꞌisi ꞌa ꞌome ꞌiraraa Pita ma wana wetewete ꞌinia. ꞌA oꞌani, “ꞌIa moꞌoni ꞌau reꞌia roꞌu beia Jisas.”
LUK.22.57	Mia Pita ꞌa tohea, ꞌa oꞌani, “Gere urao, ꞌinau aiꞌa ꞌiraraa moꞌosi.”
LUK.22.58	Aiꞌa orea mau maꞌe taꞌi abe ꞌiniraau na ꞌome ꞌiraraa roꞌu, ꞌa oꞌani ꞌinia, “Iꞌoe ꞌe taꞌi ꞌiniraau roꞌu i rongoiusuri anaꞌi.”
LUK.22.58	Mia Pita ꞌa oꞌani ꞌinia, “ꞌEi mwane, ꞌinau ꞌau aiꞌa.”
LUK.22.59	ꞌA gaꞌi ꞌonaai taꞌi ꞌaoa roꞌu moi naꞌi muri maꞌe taꞌi nei ꞌiniraau na haꞌatee wetewete oꞌani roꞌu ꞌinia, “Haꞌamomori diꞌu, ꞌia moꞌoni ꞌe taꞌi roꞌu ꞌiniraau, ꞌinia ꞌiaani ꞌe ai Galili.”
LUK.22.60	Mia Pita ꞌa haꞌatee oꞌani, “Aiꞌa haꞌa-momori moeꞌa i maho na ꞌo ꞌunuasi.” Naꞌi ꞌoha na ha-hadahada mau, na kua ꞌa tataraoke. 
LUK.22.61	Mia Jisas ꞌa rihotaꞌi ma wana wetewete ꞌinia Pita. Mia Pita ꞌagu ꞌadomaꞌi ahoꞌisiai maho na ꞌia Jisas ꞌa ꞌunua tanaa na oꞌani, “ꞌA bwaꞌi tataraoke mau i kua naꞌi waꞌaria, miꞌoe ꞌoi bwane tohe haꞌa-oru doꞌo aiꞌa ꞌiraraau.” 
LUK.22.62	Maagu huraꞌa naꞌi maanai bara anai rumasi ma ruꞌuhiai angi.
LUK.22.63	Miraaui nei narau awa beia Jisas ꞌanai ꞌomesuria, ra haikou ꞌinia. Ra hidaria mara rubuꞌia ꞌiniꞌi rimadaaꞌi. 
LUK.22.64	Rau hiri haꞌabwarasiai maana ꞌiniai bwana marau hidaria maragu oꞌani ꞌinia, “ꞌOi ꞌunua ꞌiatei na ngahuiꞌo! ꞌInia iꞌoe ꞌe rarabea, nita?” 
LUK.22.65	Miraau ꞌunuꞌi roꞌu i mwane mareho taꞌaꞌi ꞌana Jisas ꞌanai here haꞌataꞌaia.
LUK.22.66	Naꞌi hahoꞌoa taꞌaa, ꞌiraaui saemaua beiraaui Haꞌausuri ꞌanai Ringe anaꞌia Moses mana Naꞌohadaaꞌi Piriisi rau goni naꞌi taꞌi dora. Naasi ruruha nara ꞌunuraau ꞌiniai Kansol. Maragu waia Jisas mai tanaraau. 
LUK.22.67	Miraaugu oꞌani ꞌinia, “ꞌOi ꞌunua tanaꞌameu: ꞌA ꞌua? Iꞌoe naasi Haꞌatahi?”
LUK.22.67	Magu aramiraau oꞌani, “Reiꞌuaa nawai ꞌunua tanaꞌamou, mamou bwaꞌi hinihini, 
LUK.22.68	ma ꞌonaa nawai songaꞌiniꞌamou, mamou bwaꞌi matai aramiau roꞌu. 
LUK.22.69	Ma naꞌi ꞌohani ma ꞌariꞌa, na Garei Inoni ꞌai heinagu naꞌi dora ororiu naꞌi odona God huunai mena.”
LUK.22.70	Miraaugu songaꞌinia roꞌu oꞌani, “ꞌA ꞌua? Iꞌoe naasi garena God?”
LUK.22.70	Miagu aramiraau oꞌani, “Naia namou ꞌunuaꞌasi.”
LUK.22.71	Naasi maraugu oꞌani ꞌiniraau haariraau, “ꞌA goroꞌa! Gaugu bwaꞌi bonasiai sibaniaꞌa roꞌu tanei ꞌanai ꞌunua ta mareho ꞌanai subunia ꞌinia. ꞌInia ꞌigaau haarigaau gau rongoaꞌa i ꞌunua ana doꞌiia naasi garena God!”
LUK.23.1	Miraau hakoi ruruha rau surutaꞌe araꞌa marau waia Jisas ꞌari tanaai Primia, ꞌia Paelat, doꞌai hiiria. 
LUK.23.2	Miraaugu taraawaꞌa haꞌahunia ꞌiniꞌi mareho, rau oꞌani, “ꞌIa moꞌosi meu sadoia doꞌa naꞌotaradaaui inoni ꞌanai ura bwarasiai Gaumani anai Rom. Ma ꞌunua roꞌu tanaraau dorai abui hori takisi tanaai Mwaeraha, ma ꞌunua doꞌiia naasi mwaeraha mana Haꞌatahi.”
LUK.23.3	Mia Paelat ꞌagu songaꞌinia Jisas oꞌani, “ꞌA ꞌua? Iꞌoe naasi Mwaeraha adaaui Jiu?”
LUK.23.3	Mia Jisas ꞌa aramia oꞌani, “Naia naꞌo ꞌunuasi.”
LUK.23.4	Mia Paelat ꞌa rihotaꞌi ma oꞌani ꞌiniraaui Naꞌohadaaꞌi Piriisi mana ruruha nara boi ꞌanai bahurongo, “Aiꞌa ta mareho wai toꞌoana beia moꞌoni na doꞌai horosia ꞌinia ta ringe.”
LUK.23.5	Miraaugu haꞌatee wetewete roꞌu araꞌa oꞌani, “ꞌIa moꞌosi ꞌa haꞌa awataꞌairaaui inoni suriꞌi mwane dora hako naꞌi Jiudea ꞌiniꞌi haꞌausuringaꞌi anaꞌisi. ꞌA taraawaꞌa naꞌi Provensi Galili, nagu buna boi tari ꞌini beigaau.”
LUK.23.6	Naꞌi ꞌoha na ꞌia Paelat ꞌa rongoa do ꞌa taraawaꞌa naꞌi Galili, ꞌagu songaꞌiniraau roꞌu oꞌani, “ꞌA ꞌua? ꞌIa moꞌosi ꞌe ai Galili?” 
LUK.23.7	Miraau aramia doꞌia Jisas baaniai Galili. Naꞌi ꞌoha na ꞌiraraa oꞌasi doꞌia Jisas ꞌa boi baaniai aba na heimarungi ieia Herod, ꞌagu haꞌataaria ꞌari tanaa Herod. Naꞌi madoraasi ꞌia Herod ꞌa awa roꞌu ꞌisi naꞌi Jerusalem.
LUK.23.8	ꞌIa Herod ꞌa rongo tarohana Jisas mau mai orea magu kaeni raba ꞌomesia. Ma raba ꞌomesia roꞌu ꞌoha na ꞌia Jisas ꞌai hauꞌi taraꞌi haꞌabuꞌoahu. Naasi naꞌi ꞌoha na ꞌia Paelat ꞌa haꞌataaria woua Jisas tanaa, ꞌa kaeni waꞌewaꞌe diꞌu. 
LUK.23.9	ꞌA hauꞌi mwane heisongaꞌi tanaa Jisas, mia Jisas ꞌa aiꞌa raba aramiꞌi. 
LUK.23.10	Miraaui Naꞌohadaaꞌi Piriisi mana Haꞌausuri ꞌanai Ringe anaꞌia Moses, rau ura gaarangi marau haꞌahunia wetewete a Jisas ꞌiniꞌi mwane mareho taꞌaꞌi. 
LUK.23.11	Mia Herod miraaui sae heheiꞌoi anaꞌi rau heiheia marau haikou ꞌinia. Rau haꞌatoꞌonia Jisas ꞌonaai mwaeraha ꞌiniai toꞌoni tewa ꞌome goro, maraugu haꞌataaria ahoꞌi ꞌari tanaa Paelat. 
LUK.23.12	Taraawaꞌa mau mai, ꞌia Paelat mia Herod raru haꞌimae hairiu, tari mai naꞌi madoraa nagu toꞌo i marehosi, ma rarugu haguhagu goroꞌa.
LUK.23.13	Mia Paelat ꞌa ꞌunuraau goni Naꞌohadaaꞌi Piriisi, ꞌiraaui saemaua adaaꞌi Jiu miraaui inoni, 
LUK.23.14	ma oꞌani ꞌiniraau, “ꞌIꞌamou mou waia mai a moꞌoni mamou ꞌunua doꞌa naꞌotaradaaui inoni ꞌanai ura bwarasiai Gaumani anai Rom. Hoita, minau ꞌau songaꞌi hegahegaa naꞌi maamoou hako ma aiꞌa ta taꞌi maho ꞌiniꞌi mareho namou subunia ꞌiniꞌi nawai toꞌoana beia. 
LUK.23.15	ꞌIa Herod ma ꞌunua roꞌu do ꞌa aiꞌa toꞌoana ta mareho taritariꞌa beia, tarana naasi na haꞌataaria ahoꞌi ꞌinia mai. Aiꞌa ta mareho na ꞌia moꞌoni nai haua na taꞌisada doꞌai mae ꞌinia. 
LUK.23.16	Tarana naasi wai ꞌunua tanaraaui sae heheiꞌoi marai rohoa, mawai haꞌahuraꞌahia dadaraꞌa.” 
LUK.23.17	ꞌE ringe na awa do naꞌi ꞌado ꞌoha nara haꞌatoꞌoai Rongo ni Roho Aharau, ꞌiraaui inoni rau matai haꞌangonia Paelat anai haꞌahuraꞌahia baaniai rumanihoꞌo tanei na ꞌiraau rai rabasia.
LUK.23.18	Miraau hakoi inoni raugu totoro aratara oꞌani, “Ngahu haꞌamaesia moꞌosi! ꞌIa Barabas nameu ꞌirisia doꞌoi haꞌahuraꞌahia baaniai rumanihoꞌo!” 
LUK.23.19	ꞌIa Barabas ꞌe sae ra gaasia naꞌi rumanihoꞌo ꞌiniai taraawaꞌana ana i haꞌagogoru naꞌi Jerusalem, ma ꞌini ngahu haꞌamaesiai sae.
LUK.23.20	ꞌIa Paelat ꞌa ꞌunua roꞌu tanaraau doꞌai haꞌahuraꞌahia Jisas. 
LUK.23.21	Miraau hako rau totoro ahoꞌi tanaa Paelat oꞌani, “Rabu ahitaꞌinia naꞌi dadaahoro! Rabu ahitaꞌinia naꞌi dadaahoro!”
LUK.23.22	Mia Paelat ꞌa oꞌani ꞌiniraau, “ꞌIniai ꞌuaana? ꞌE ꞌino heꞌua na haa? ꞌInau aiꞌa toꞌoana ta mareho nai haua na taꞌisada doꞌai mae ꞌinia! Wai ꞌunua tanaraaui sae heheiꞌoi marai rohoa, mawai haꞌahuraꞌahia dadaraꞌa.” Naasi orunai ꞌoha na ꞌia Paelat ꞌa haꞌatee oꞌasi.
LUK.23.23	Miraaugu totoro raha araꞌa roꞌu baaniai naꞌo dorai rabu ahitaꞌinia maꞌata Jisas naꞌi dadaahoro. ꞌAriwou naraugu buna haꞌahehoa Paelat. 
LUK.23.24	Naasi ꞌia Paelat ꞌagu ꞌadomaꞌi aratara beiraau. 
LUK.23.25	ꞌA haꞌahuraꞌahia Barabas ꞌonaai ꞌirisia adaau, ꞌia moꞌo nara gaasia ani naꞌi rumanihoꞌo ꞌiniai heingahu ma ꞌiniai haꞌatoꞌoa na haa i haꞌagogoru naꞌi Jerusalem. Ma watea Jisas tanaraau ꞌanai haua tanaa i maho narau ꞌirisiasi.
LUK.23.26	Naꞌi ꞌoha na ꞌiraau heheiꞌoi rau waia Jisas, rau ꞌariwou marau heisadoi beiai ai Saerin na atana ꞌia Saemon. ꞌAgu boi baaniai dora na gere haꞌatau baaniai ꞌomaasi ma riutaha mai roꞌu naꞌi tarasi. ꞌIraau heheiꞌoi rau haꞌa-ꞌusuꞌusua doꞌai suruꞌiai dadaahoro, mai suria Jisas.
LUK.23.27	ꞌE kae ruruha raha narau surisuria Jisas. Ma naꞌi ruruhasi taraꞌi urao nara ahutotou ꞌinia Jisas. Rau ago-ago marau angi hahano. 
LUK.23.28	Mia Jisas ꞌa rihotaꞌi, ma haꞌatee oꞌani ꞌiniraau, “Mwane urao ni Jerusalem, mou abui angisiau. Moi angisiꞌamou haariꞌamou miraaui gare amooꞌi. 
LUK.23.29	ꞌInia ꞌe madoraa nai boi mau narai oꞌani, ‘Haꞌamwaniraau diꞌu i urao nara ꞌamara, mana nei nara aiꞌa toꞌora gare mara aiꞌa matai haꞌasusu gare.’ 
LUK.23.30	Naꞌi ꞌohasi na inoni hako rai totoro, marai oꞌani ꞌiniꞌi hungahunga mana boꞌoboꞌo, ‘Moi ahoda auru hunimeeu, mamoi anoiameu!’ 
LUK.23.31	Hoita, ꞌonaa narau here ꞌoniau, ꞌaigui heꞌua tanaꞌamou? ꞌInia ꞌonaa ni ꞌeu ꞌai noro haꞌataꞌaiai hasiꞌei mamarewaꞌa, ꞌai noro haꞌataꞌaia roꞌu wou i hasiꞌei na maria!”
LUK.23.32	Maꞌe rua inoni hehere taꞌaa nara wairarua roꞌu ꞌanai haꞌamaesirarua beia Jisas. 
LUK.23.33	Naꞌi ꞌoha narau ataha wou naꞌi dora ra ꞌunua ꞌiniai Korai Bwau Sae raugu rabu ahitaꞌinia ieia Jisas naꞌi dadaahoro, beiraruai rua inoni hehere taꞌaasi. ꞌE taꞌi naꞌi dadaahoro naꞌi odona, mana nata abe naꞌi dadaahoro naꞌi mahana. 
LUK.23.34	Mia Jisas ꞌa haꞌatee oꞌani, “Ama, ꞌoi ꞌadomaꞌi nugasiai maho ra haua tanaauni, ꞌinia rau aiꞌa aidangisiai taha narau haua.”
LUK.23.34	Miraaui sae heheiꞌoi rau gaasi haꞌara ꞌanai sadoia tei nai toꞌoraꞌi toꞌoni anaꞌi. 
LUK.23.35	ꞌIraau inoni rau ura maraugu boresuria, miraaui saemaua adaaꞌi Jiu rau haikou ꞌinia. Rau oꞌani, “ꞌIia na haꞌatahiꞌi taraꞌi sae heꞌeteꞌi ani. Nugaa mai haꞌatahia haaria ꞌonaa ꞌiia naasi Haꞌatahi na ꞌia God na ꞌome sigihia!”
LUK.23.36	Miraaui heheiꞌoi rau haikou roꞌu ꞌinia. Rau haua tanaai waen mahai, 
LUK.23.37	marau oꞌani ꞌinia, “ꞌOnaa iꞌoe naasi Mwaeraha adaaui Jiu, maꞌoi haꞌatahiꞌo haariꞌo.”
LUK.23.38	Mara usuai usu-usu naꞌi baba ma rau nugaa naꞌi bwaunai dadaahoro. Rau usua oꞌani:
LUK.23.39	Maꞌe taꞌi ꞌiniraruai rua inoni hehere taꞌaasi na haꞌatee haꞌataꞌaia Jisas ꞌa oꞌani, “ꞌOnaa iꞌoe naasi Haꞌatahi, maꞌoi haꞌatahigaau!”
LUK.23.40	Mana nata abe ꞌa haꞌatee wetewete tanaa moꞌosi, ꞌa oꞌani, “ꞌEi. ꞌO gaꞌi haꞌahoua God, ꞌiniai mae amua roꞌu ꞌonaaia moꞌosi! 
LUK.23.41	ꞌIgaraa ꞌa arari do garai mae, suria ꞌigaraa raꞌi sae heheretaꞌaꞌi. Mia moꞌoni, aiꞌa ta taꞌi mareho nai haꞌatariꞌaa.” 
LUK.23.42	ꞌA haꞌatee oꞌasi hako magu oꞌani ꞌinia Jisas, “Jisas, ꞌoi ꞌadomaꞌiniau naꞌi ꞌoha ꞌoi mwaeraha!”
LUK.23.43	Mia Jisas ꞌa haꞌatee oꞌani ꞌinia, “Wai ꞌunua tanaꞌo, deꞌeni ꞌoi awa beiau naꞌi paradaes.”
LUK.23.44	Ma naꞌi angi taꞌi tangahuru mana rua naꞌi dangisi, ꞌa kuhi bwarasiai kantri hako tari naꞌi angi oru. 
LUK.23.45	ꞌInia na sina ꞌa aiꞌa rara. Mana kae bwana ubu-ubuꞌa nara rohe bwarasia ꞌiniai dora maea naꞌi Ruma Maea ana God, ꞌa maakari heihoa. 
LUK.23.46	Mia Jisas ꞌa totoro ꞌini ringe raha oꞌani, “Ama, naꞌi rimamu ꞌau nugaai tahingagu!” ꞌA haꞌatee oꞌasi hako magu mae.
LUK.23.47	Naꞌi ꞌoha na naꞌohadaaui heheiꞌoi ꞌa ꞌomesiꞌi mareho ꞌisi, ꞌa haꞌaasaa God ma oꞌani, “Haꞌamomori, ꞌia moꞌoni ꞌe inoni odo-odo!”
LUK.23.48	Miraaui inoni nara goni wou naꞌi ꞌisi narau ꞌomesiꞌi taha nara toꞌo naꞌi madoraasi, rau hida suriꞌi waiburudaaꞌi ꞌiniai ahutotou, marau ahoꞌi ꞌari suriꞌi ruma adaaꞌi. 
LUK.23.49	Me ꞌiraau hakoi nei narau heiꞌiraraꞌi goro beia Jisas, goni beiꞌi urao narau taꞌi boi beia baaniai Galili, rau ura haꞌatau moi marau ꞌomesiꞌi ꞌari taha nara toꞌo naꞌi ꞌohasi.
LUK.23.50+LUK.23.51	Maꞌe taꞌi sae na awa naꞌi Kansol na atana ꞌia Josep. ꞌIia ꞌe saeni ꞌArimatea, ꞌe ꞌomaa naꞌi Jiudea. ꞌIa Josep ꞌe sae goro ma odo-odo, me ꞌiia ꞌa totoriai ꞌoha na ꞌia God ꞌai boi naꞌi marewana ꞌanai marungiraaui inoni. Mia Josep ꞌa aiꞌa ꞌadomaꞌi aratara beiraaui Kansol ꞌiniai mareho narau haua tanaa Jisas. 
LUK.23.52	ꞌIia ꞌa ada beia Paelat ma haꞌangoniai abena Jisas. 
LUK.23.53	ꞌA rahia dioi abena Jisas, ma hoꞌua ꞌiniai bwana mamaahui. ꞌA aoraa naꞌi wabwa nara ꞌeria naꞌi abenai kae hau. Ma naꞌi wabwasi, ꞌa aiꞌa ta sae mau narai toringia iei. 
LUK.23.54	Ni dangisi ꞌe rimanai dangi. Naasi dangi na ꞌiraaui Jiu ra haꞌaagau ꞌanai dangi ni mamaro adaau, ꞌinia ꞌaigui taraawaꞌa naꞌi suꞌurahi.
LUK.23.55	Miraaui urao narau taꞌi boi beia Jisas baaniai Galili, rau suria Josep. Rau ꞌomesiai wabwasi, marau ꞌomesiai nuga ra haa ꞌanai abena Jisas naꞌiei. 
LUK.23.56	Maraugu ahoꞌi ꞌari ꞌomaa ꞌanai haꞌaagauꞌi taraꞌi rumu siꞌini goro ꞌanai rogaꞌi naꞌi abena Jisas. Ma naꞌi dangi ni mamaro rau mamaro ꞌanai suriai taha na Haꞌatora na ꞌunua.
LUK.24.1	Naꞌi waꞌaria i dangi sade, ꞌiraaui mwani urao ꞌani rau hoꞌorai ꞌari wabwa beiꞌi rumu siꞌini goro narau bwane haꞌaagauhiꞌi. 
LUK.24.2	Naꞌi ꞌoha narau ataha wou, rau ꞌomesia dona hau nara haꞌabwarasia ꞌiniai maanai wabwa ra bwane burusia beiraꞌi. 
LUK.24.3	Naꞌi ꞌoha naraugu siri wou, maraugu aiꞌa ꞌomesiaꞌai abena Araha Jisas. 
LUK.24.4	Ma naꞌi ꞌoha narau waiꞌadoꞌado mau suriai marehosi, raugu ꞌasuꞌa maꞌe rua enjel nararu siri suriꞌi toꞌoni mamaahui wadowado raru ura naꞌi bobodaau. 
LUK.24.5	Naꞌi ꞌohasi, rau mamaaꞌu diꞌu marau topiraꞌi ruru marau mwaoro dio aurui ano. Mana enjel raru oꞌani, “ꞌA ꞌua namou sibania ꞌinia naꞌi dora ni mae, ꞌia moꞌo na tahiꞌa ahoꞌi? 
LUK.24.6	ꞌIia ꞌa aiꞌa awa ꞌini. ꞌIia ꞌa surutaꞌe ahoꞌi baaniai mae. Moi ꞌadomaꞌinia ahoꞌi taha na maania tanaꞌamou naꞌi ꞌoha na awa beiꞌamou naꞌi Galili. ꞌA ꞌunua do 
LUK.24.7	na Garei Inoni rai watea tanaraaui inoni ora-oraꞌa ꞌanai rabu ahitaꞌinia naꞌi dadaahoro, ma naꞌi orunai dangi murinai mae na haa, ꞌai surutaꞌe ahoꞌi baaniai mae.”
LUK.24.8	Naꞌi ꞌohasi, na urao ꞌisi raugu ꞌadomaꞌiniꞌi ahoꞌi haꞌatee ꞌisi. 
LUK.24.9	Rau ahoꞌi ꞌari baaniai wabwa, ma rau maaniꞌi mwane mareho ꞌisi tanaraaui taꞌi tangahuru mana taꞌi Haꞌataari, mei tanaraau roꞌu i haru nei. 
LUK.24.10	Mana atadaaꞌi urao narau ꞌari heitarohaꞌi tanaraaui Haꞌataari, ꞌia Meri ni Magdala, ꞌia Joana, mia Meri inana Jems, ma taraꞌi urao roꞌu. 
LUK.24.11	Naꞌi ꞌoha na ꞌiraaui Haꞌataari rau rongo, rau aiꞌa hinihiniraau ꞌinia rau ꞌadomaꞌinia doraꞌi mamaani toꞌobweubweuꞌa moi. 
LUK.24.12	Mia Pita ꞌa surutaꞌe ma ꞌeba ꞌari wabwa. Naꞌi ꞌoha na mwaoro ꞌanai wana siri, ꞌa ꞌomesia doni bwana moi nara hoꞌua ꞌiniai abena Jisas naragu awa. ꞌOha na ꞌomesia oꞌasi, ꞌa ahoꞌi ꞌari ꞌomaa ma waiꞌadoꞌado suriai mareho na toꞌosi.
LUK.24.13	Mau naꞌi dangisi ꞌe rua rongoiusuri ana Jisas nararu auru ꞌanai ꞌomaai Emeas, mana haꞌatau na hauai ꞌomaasi baaniai Jerusalem ꞌa gaꞌi ꞌonaai taꞌi tangahuru mana taꞌi kilomita. 
LUK.24.14	ꞌOha nararu auru wou, raru maaniꞌi hahano i mareho nara toꞌo ꞌisi. 
LUK.24.15	Naꞌi ꞌoha nararu ma-mamaani mau, ꞌia Jisas ꞌa ꞌariwou gaarangirarua ma hano beirarua. 
LUK.24.16	Maꞌata ꞌia God ꞌa haꞌabwaraa tanararua ꞌanai ꞌome ꞌiraraa Jisas.
LUK.24.17	Mia songaꞌinirarua oꞌani, “ꞌE taha namuru maania mai suriai tarasi?” Miraru ura sua haꞌi ꞌome ahutotouꞌa.
LUK.24.18	Maꞌe taꞌi ꞌinirarua na atana ꞌia Kleopas na oꞌani, “Gasi iꞌoe moi naasi taꞌi sae na boi naꞌi Jerusalem naꞌo aiꞌa ꞌiraraꞌi kae mareho nara toꞌo suriꞌi dangi nara hakoꞌa ꞌani.”
LUK.24.19	Mia Jisas ꞌa oꞌani, “Mareho heꞌua?”
LUK.24.19	Miraru aramia oꞌani, “Here nara haua ꞌana Jisas ni Nasaret! ꞌIia ꞌe Rarabea, mana haꞌatee anaꞌi mana mwane mareho na hauꞌi ra mena diꞌu naꞌi maadaaui inoni ma naꞌi maana God. 
LUK.24.20	Me ꞌiraaui Naꞌohadaaꞌi Piriisi miraaui saemaua agaaꞌi rau daua marau haua tanaai Gaumani ꞌanai Rom dorai hiiria ꞌanai haꞌamaesia. Ma rau rabu ahitaꞌinia naꞌi dadaahoro. 
LUK.24.21	ꞌIꞌameu meu ꞌadomaꞌinia do ꞌiia naasi Haꞌatahi na gaꞌi boi ꞌanai haꞌatahiraaui Israel baaniraaui maeronga. Mana nata mareho roꞌu na aiꞌa goro, naaniꞌa i orunai dangi murinai toꞌo na hauai marehosi. 
LUK.24.22	Mameu taꞌi kaeni heimwaotaꞌi ꞌiniai mareho narau maania i urao narau awa naꞌi ruruha ameeu. Nadeꞌeni waꞌaria rau ꞌari wabwa nara nugaa iei a Jisas. 
LUK.24.23	Ma naꞌi ꞌoha narau ataha wou naꞌi wabwasi, rau sadoia do ni abena Jisas ꞌa bwane aiꞌaa baaniai dora nara nugaa iei. Marau ꞌunua doraꞌi enjel narau reꞌiꞌi, nara ꞌunua tanaraau doꞌia Jisas ꞌa tahi ahoꞌi! 
LUK.24.24	ꞌAriwou ma taraꞌi abe roꞌu naꞌi ruruha ameeu, rau ꞌari roꞌu naꞌi muri marau ꞌomesia do ni abena Jisas ꞌa bwane aiꞌaa ꞌonaai ꞌunua nara haa i urao ꞌisi.”
LUK.24.25	Mia Jisas ꞌagu oꞌani ꞌinirarua, “Muru bweu, ma muru aiꞌa raurau ꞌanai hinihiniꞌi taha na ꞌiraaui rarabea ra ꞌunuꞌi! 
LUK.24.26	ꞌA ꞌua? Muru aiꞌa aidangisia do na Haꞌatahi ꞌai mamaaꞌa gaꞌu, maigui heimarungi araꞌai aro beiai mena na raha?” 
LUK.24.27	Mia Jisas ꞌa hadangaꞌi haꞌagorohiꞌi tanararuai taha nara usuꞌi ꞌabaia naꞌi Usu-usu Maea. ꞌA taraawaꞌa beiꞌi buka na usuꞌia Moses tari beiꞌi buka adaaꞌi Rarabea.
LUK.24.28	Naꞌi ꞌoha narau ꞌariwou ada naꞌi ꞌomaa na ꞌiraruai rua mwanesi raru hano ꞌana, ꞌia Jisas ꞌa ꞌome ꞌonaa doꞌai hano daaraꞌi. 
LUK.24.29	Miraru bongaꞌinia wetewete, raru oꞌani ꞌinia, “ꞌEi, ꞌa suꞌurahiꞌa, gai mauru gaꞌu moi.” Miagu surirarua ꞌanai mauru beirarua. 
LUK.24.30	Naꞌi ꞌoha narau haꞌaagau ꞌanai ngau, ꞌia Jisas ꞌa rahiai bredi, ma haꞌatee haꞌagorohia God ꞌinia. ꞌA uubia ma haꞌatoraꞌinia tanararua. 
LUK.24.31	Naꞌi ꞌohasi ꞌia God ꞌagu haꞌawatea dorarui aidangisia do ꞌia Jisas ma rarugu ꞌome ꞌiraraaꞌa. Mia Jisas ꞌa hasi aiꞌaa baanirarua moi naꞌi ꞌohasi.
LUK.24.32	Naasi mararu oꞌasi ꞌinirarua hairiu, “Naꞌi ꞌoha na ꞌunu tahangaꞌiniꞌi tanagaraai mareho nara usua naꞌi Usu-usu Maea ꞌoha gau boi suri tara ani, ꞌa ꞌonaai ꞌeu na noro suriꞌi tahingagaraꞌi.” 
LUK.24.33	Raru surutaꞌe mau ꞌohasi, mararu ahoꞌi ꞌari Jerusalem. Raru ꞌariwou mararu sadoiraaui taꞌi tangahuru mana waira taꞌi rongoiusuri ana Jisas beiraau roꞌu taraꞌi nei nara goni wou beiraau. 
LUK.24.34	Miraau oꞌani ꞌinirarua, “Haꞌamomori! ꞌIa Araha ꞌa surutaꞌe ahoꞌi baaniai mae ma haꞌataꞌi tanaa Pita.” 
LUK.24.35	Mirarua maania roꞌu tanaraaui taha na toꞌo naꞌi tara ꞌoha nararu hano ꞌanai Emeas, mararu maania roꞌu tanaraaui ꞌoha nararugu ꞌome ꞌiraraa doꞌia Jisas ꞌoha na uubia tanararua i bredi.
LUK.24.36	Raugu ꞌasuꞌa ꞌoha nararu ma-mamaani mau, mia Jisas ꞌa ura beiraau naꞌi ꞌubutadaau ma oꞌani ꞌiniraau, “Na gorohana God ꞌai awa beiꞌamou.” 
LUK.24.37	Naꞌi ꞌohasi rau kaeni ꞌasuꞌa marau mamaaꞌu, suria rau ꞌadomaꞌinia doꞌe anoa. 
LUK.24.38	Mia oꞌani ꞌiniraau, “ꞌA ꞌua mou mamaaꞌu mana ꞌadomaꞌimooꞌi ra heiruaruaꞌa? 
LUK.24.39	ꞌInau moina, moisu ꞌomesiai rimaguꞌi mana uwaguꞌi. Moi hatariau, mamoi ꞌiraraa do ꞌinau haꞌa-momori, ꞌinia na anoa ra aiꞌa toꞌo abe mana surisuri ꞌonaaiauni.” 
LUK.24.40	Maagu haꞌataꞌiniꞌi tanaraaui rimanaꞌi mana uwanaꞌi.
LUK.24.41	Miraau kae waꞌewaꞌe diꞌu, maꞌata beia mau i ꞌadomaꞌi heiruaruaꞌa. ꞌIa Jisas ꞌa ꞌiraraa oꞌasi, magu oꞌani, “ꞌE mahoingau matota na beiꞌamou?”
LUK.24.42	Marau oꞌani, “ꞌIo.” Marau tarangaꞌinia tanaai dorai iiꞌa matota. 
LUK.24.43	Mia Jisas ꞌa rahia ma ngaa naꞌi maadaau hako.
LUK.24.44	Ma oꞌani ꞌiniraau, “Ni mareho na toꞌo tanaausi, ꞌau bwane ꞌunua mau naꞌi ꞌoha nau awa beiꞌamou doni mwane mareho nara usuꞌi ꞌiniau suriꞌi buka anaꞌia Moses, mei suriꞌi buka adaaꞌi rarabea, ma naꞌi buka ni Psalm, rai toꞌo hako maꞌata.” 
LUK.24.45	Miagu tahangiꞌi ꞌadomaꞌidaaꞌi dorai aidangisiꞌi goro i usu-usu naꞌi Usu-usu Maea. 
LUK.24.46	ꞌA oꞌani, “Naani mareho na Usu-usu Maea ꞌa ꞌunua ꞌiniau. Ni Haꞌatahi ꞌai rongomaataꞌi maai mae. Ma ꞌe rua dangi nai hako manaꞌi oruna ꞌai surutaꞌe ahoꞌi baaniai mae. 
LUK.24.47	Ma naꞌi atagu, rai tarohaꞌinia doꞌia God ꞌai ꞌadomaꞌi nugasiꞌi ꞌinodaaꞌi nei narau rihosi baaniꞌi ora-oraꞌa adaaꞌi. Rai taraawaꞌa heitarohaꞌi naꞌi Jerusalem marai ꞌadarara ꞌari suriꞌi ꞌado marau naꞌi marewana hako. 
LUK.24.48	ꞌIꞌamou namoi huraꞌa tarohaꞌiniꞌi mareho ꞌisi tanaraaui inoni suria ꞌiꞌamou namou reꞌiꞌi.
LUK.24.49	“ꞌInau waigui haꞌataaria mai tanaꞌamoui nei na ꞌia Amagu ꞌa duruduru ꞌinia doꞌai haꞌataaria tanaꞌamou. Naasi moi awa hataraꞌi ꞌini naꞌi Jerusalem, tari ꞌoha na Hiꞌona Maea ꞌai diomai hungamoou mamoi honu ꞌiniai mena na boi baaniai aro.”
LUK.24.50	ꞌIa Jisas ꞌa wairaau huraꞌa baaniai Jerusalem marau ꞌari Betani. Mia Jisas ꞌa tarangaꞌiniꞌi araꞌai rimanaꞌi ma haꞌagorohiraau. 
LUK.24.51	Naꞌi ꞌoha na haꞌagorohiraau mau, ꞌia God ꞌa waia baaniraau araꞌai aro. 
LUK.24.52	Naꞌi ꞌohasi, rau taraawaꞌai haꞌarahesia. Marau ahoꞌi ꞌari Jerusalem beiai waꞌewaꞌe na raha diꞌu. 
LUK.24.53	ꞌAdo dangi rau siri awa naꞌi Ruma Maea ꞌanai haꞌa-aneanea God.
JHN.1.1	Naꞌi taraawaꞌana maragu pwaꞌara i mwani mareho, ni Haꞌatee ꞌa bwani awaꞌa. ꞌIia ꞌa awa beia God, me ꞌiia naasi God. 
JHN.1.2	Naꞌi naꞌo maragu pwaꞌara i mwani mareho, ꞌiia ꞌa bwani awa beia God. 
JHN.1.3	ꞌIa God ꞌa hauai Haꞌatee ꞌanai haꞌapwaꞌaraꞌi mwane mareho hako. Haꞌamomori, ꞌia God ꞌa haꞌapwaꞌaraꞌi mwane mareho hako ꞌiniai Haꞌatee naasi. 
JHN.1.4	Na huunai tahi ꞌa huraꞌa mai naꞌi Haꞌatee naasi, mana tahi naasi ꞌe bewaa tanaraaui mwani noni. 
JHN.1.5	Na bewaasi ꞌa marewa naꞌi kuhi, mana kuhi ꞌa bwaꞌi matai haꞌa-aiꞌaa mwadaꞌu.
JHN.1.6	ꞌIa God ꞌa haꞌataaria maia Jon Bwareomaea ꞌonaai noni heheitarohaꞌi ana, 
JHN.1.7	ꞌanai tarohaꞌiniai bewaasi tanaraaui sae do neina rai rongo marai hinihini. 
JHN.1.8	Aiꞌa do ꞌiia Jon naasi bewaa, maꞌata ꞌiia ꞌa boi ꞌanai haꞌarangasia huraꞌai bewaa naasi. 
JHN.1.9	Na bewaasi, naasi huunai bewaa na boi naꞌi marewana anai bewaasiraau hakoi noni nai marewanani.
JHN.1.10	Ni Haꞌateesi ꞌa awa naꞌi marewana, ma reiꞌuaa na ꞌia God na haꞌapwaꞌaraai marewana ꞌiniai Haꞌateesi, maꞌata ꞌiraaui noni nai marewana rau aiꞌa ꞌome ꞌiraraa do ꞌiia naasi Haꞌatahi. 
JHN.1.11	ꞌA boi beiraaui noni anaꞌi, ꞌiraaui ai Jiu, miraau inoni anaꞌi rau aiꞌa haꞌamaotoa. 
JHN.1.12	Mei tanaraaui nei narau haꞌamaotoa marau hinihinia, ꞌiraau rau haꞌi arai gare anaꞌia God. 
JHN.1.13	Aiꞌa dorau huta ꞌonaai hutahuta adai noni, maꞌua suriai ꞌadomaꞌinai noni. Maꞌata rau huta haoru ꞌonaai gare anaꞌia God suriai ꞌadomaꞌina.
JHN.1.14	Na Haꞌateesi ꞌa haꞌi noni, ma awa naꞌi ꞌuruhagaau naꞌi marewanani. ꞌIia ꞌa honu ꞌiniai heitaꞌahi mana mwane mareho na ꞌunuꞌi ra haꞌa-momori hako. Meu ꞌomesiai mena ana mana gorohana, ꞌinia ꞌiia naasi taꞌi gare otohuu ana God. 
JHN.1.15	ꞌIa Jon ꞌa haꞌarangasia huraꞌa tanaraaui noni naꞌi ꞌoha na totoro oꞌani, “Naaniꞌa a moꞌo nau bwane ꞌunua tanaꞌamou gaꞌu naꞌi ꞌoha nau oꞌani ani, ‘ꞌIia ꞌai boi naꞌi murigu, maꞌata ꞌiia ꞌa ororiu diꞌuau, ꞌinia ꞌiia ꞌa bwani awa maugu huta.’ ”
JHN.1.16	Ni Haꞌateesi ꞌa haꞌagorohigia ma bane waiori tanagia, ꞌinia ꞌiia ꞌa honu ꞌiniai heitaꞌahi. 
JHN.1.17	ꞌIa Moses ꞌa waaꞌi mai ringe anaꞌia God tanaraaui noni, maꞌata ni heitaꞌahi mana haꞌa-momori ꞌa boi baania Jisas Kraest. 
JHN.1.18	Aiꞌa tanei nai ꞌomesia God. Maꞌata na garena otohuu na awa beia ma ꞌiia haaria ꞌe God, na haꞌataꞌinia tanagia ꞌa heꞌuai barongana God.
JHN.1.19	ꞌE taꞌi ꞌoha ꞌiraaui saemaua adaaꞌi Jiu naꞌi Jerusalem rau haꞌa-taariraaui Piriisi ma taraꞌi sae roꞌu nara ꞌaꞌauhiraaui Piriisi ꞌanai songaꞌinia Jon ꞌonaa ꞌiia naasi Haꞌatahi. 
JHN.1.20	Mia Jon ꞌa tohe ma oꞌani, “ꞌInau aiꞌa Haꞌatahi.”
JHN.1.21	Miraaugu oꞌani ꞌinia, “Me iꞌoe atei, ꞌia Elaija?”
JHN.1.21	Mia aramiraau oꞌani, “ꞌInau aiꞌa.”
JHN.1.21	Miraaugu oꞌani roꞌu ꞌinia, “Miꞌoea teita? Iꞌoe naasi Rarabea nameu mamasia?”
JHN.1.21	Mia oꞌani ꞌiniraau, “ꞌInau aiꞌa.”
JHN.1.22	Miraaugu haꞌatee oꞌani ꞌinia, “ꞌOi ꞌunua tanaꞌameu, iꞌoe ꞌiatei? Mamei ꞌunua tanaraaui mwane narau haꞌataariꞌameu maini. ꞌE taha naꞌoi ꞌunuꞌo ꞌiniꞌo haariꞌo?”
JHN.1.23	Mia Jon ꞌa aramiraau ꞌiniꞌi haꞌatee anaꞌia rarabea Aisaea. ꞌA oꞌani, “ꞌInau nei na totoro naꞌi dora mangasara oꞌani. Moi haꞌaagau! ꞌIa Araha ꞌa gaarangi boiꞌa. Moi haꞌa-odoodoai tara tanaa!”
JHN.1.24+JHN.1.25	Miraaui nei na ꞌiraau Farisei rau haꞌa-taariraau mai raugu songaꞌinia roꞌu a Jon oꞌani, “ꞌOnaa iꞌoe aiꞌa naasi Haꞌatahi, maꞌua aiꞌa Elaija, maꞌua ni Rarabea nameu mamasia, ma ꞌiatei na ꞌunua tanaꞌo ꞌanai bwareomaearaaui noni?”
JHN.1.26	Mia Jon ꞌa aramiraau oꞌani, “ꞌInau ꞌau bwareomaearaaui noni ꞌiniai wai. Maꞌata ꞌe nei namou aiꞌa ꞌiraraa na awa beigaau ꞌini naꞌi ꞌohani. 
JHN.1.27	ꞌIia ꞌa boi naꞌi murigu, maꞌata ꞌinau ꞌau aiꞌa arari roꞌu do ꞌanai mwaoro auru ꞌanai wagasiꞌi sandol anaꞌi.”
JHN.1.28	Na marehosi ꞌa toꞌo naꞌi dora nara ꞌunua ꞌiniai Betani, naꞌi nata batarau ꞌiniai wai raha Jodan, dora na ꞌia Jon ꞌa bwa-bwareomaearaau iei sae.
JHN.1.29	Naꞌi dangi ahora ꞌia Jon ꞌa ꞌomesiai boi ana Jisas ma haꞌatee oꞌani, “ꞌOme, naasi garei siip ana God na waiꞌi beiraꞌi ꞌinodai noni nai marewana. 
JHN.1.30	Naasia moꞌo nau ꞌunua naꞌi ꞌoha nau haꞌatee oꞌani, ‘ꞌE nei nai boi mau naꞌi muri, ꞌa ororiu diꞌuau, ꞌinia ꞌiia ꞌa bwani awa, maugu huta mai.’ 
JHN.1.31	Naꞌi naꞌo, nau aiꞌa ꞌiraraa ꞌiatei, maꞌata ꞌinau ꞌau bwareomaearaaui saenai Israel ꞌiniai wai ꞌanai haꞌataꞌinia huraꞌa moꞌosi tanaraau.”
JHN.1.32	Mia Jon ꞌa tarohaꞌi haꞌarangasia huraꞌa oꞌani, “ꞌInau ꞌau ꞌomesiai Hiꞌona Maea na dio mai baaniai aro ꞌonaai waibora, ma awa naꞌi hungana Jisas. 
JHN.1.33	Naꞌi naꞌo magu toꞌo i marehosi, ꞌinau ꞌau aiꞌa aidangisia mau do ꞌiia naasi Haꞌatahi. Ma naꞌi ꞌoha na ꞌia God na haꞌataariau mai ꞌanai bwareomaea ꞌiniai wai, nagu ꞌunua tanaau oꞌani, ‘Naꞌi ꞌoha na ꞌoi reꞌiai Hiꞌona Maea ꞌai dio mai nai awa naꞌi hungana tanei, ꞌiia naasia moꞌo na boi ꞌanai bwareomaeaꞌamou ꞌiniai Hiꞌona Maea.’ 
JHN.1.34	ꞌInau ꞌau ꞌomesia, ma wai ꞌunua tanaꞌamou, ꞌiia naasi Garena God.”
JHN.1.35	Manaꞌi nata dangi roꞌu murinai dangisi, ꞌia Jon ꞌa ura beiai waira rua ꞌiniꞌi rongoiusuri anaꞌi. 
JHN.1.36	ꞌOha na ꞌomesiai taha horo ana Jisas, ꞌa oꞌani, “ꞌOme, naasi garei siip ana God.”
JHN.1.37	Naꞌi ꞌoha na ꞌiraruai rua rongoiusuri anasia Jon rarugu rongo oꞌasi moi, mararu suriaꞌa Jisas. 
JHN.1.38	ꞌIa Jisas ꞌa rihotaꞌi ma ꞌomesirarua, raru suria, ma oꞌani ꞌinirarua, “ꞌE taha muru rabasia?”
JHN.1.38	Miraru aramia oꞌani, “Rabae, naꞌi hei naꞌo awaiei?” (Ni ꞌadoꞌado ꞌanai Rabae naasi Haꞌausuri.)
JHN.1.39	Mia oꞌani ꞌinirarua, “Murui boi ma murui ꞌomesia.” Naꞌi ꞌohasi ꞌa gaꞌi ꞌonaai angi hai naꞌi dangisi. Naasi raru hano beia ꞌanai ꞌomesiai dora na awaiei, mararu awa beia naꞌi dangisi.
JHN.1.40	Maꞌe taꞌi ꞌinirarua naasia Andru, doꞌorana Saemon Pita. 
JHN.1.41	Mana mareho tahamora na ꞌia Andru ꞌa haua, ꞌa sibaniai doꞌorana, ꞌia Saemon ma oꞌani ꞌinia, “ꞌIꞌameu meu ꞌomesiai Haꞌatahi.” (Ni ꞌadoꞌado ꞌanai Haꞌatahi naasi Kraest.) 
JHN.1.42	Magu waia ꞌaria Saemon tanaa Jisas.
JHN.1.42	ꞌIa Jisas ꞌa wanasia Saemon ma oꞌani, “Atamu ꞌia Saemon, garena Jon. Manaꞌi ꞌohani rai ꞌunuꞌo ꞌinia Keifas.” (ꞌAdoꞌado ꞌana, naasi hau. Aiꞌa heꞌeteꞌi baania Pita.)
JHN.1.43	Manaꞌi roꞌu i nata dangi, ꞌia Jisas ꞌa ꞌadomaꞌinia doꞌa raba ꞌari Provens i Galili. Ma toꞌoana Pilip ma oꞌani ꞌinia, “Pilip, ꞌoi suriau.” 
JHN.1.44	ꞌIa Pilip ꞌe saeni Betsaeda, ꞌonaaia Andru mea Pita. 
JHN.1.45	Naꞌi ꞌohasi ꞌia Pilip ꞌa sibania Nataniel ma oꞌani ꞌinia, “Na nei na ꞌia Moses miraaui Rarabea rau usu-usu ꞌabaia naꞌi ꞌohabwani, meu toꞌoanaꞌa. ꞌIa Jisas naasi atana, ꞌiia ꞌe garena Josep ni Nasaret.”
JHN.1.46	Mia Nataniel ꞌagu haꞌatee oꞌani, “Naꞌi Nasaret! ꞌA bwaꞌi mareho goro nai huraꞌa mai baaniai ꞌomaasi!”
JHN.1.46	Mia Pilip ꞌa aramia oꞌani, “ꞌOi boi maꞌoi ꞌomesia.”
JHN.1.47	Naꞌi ꞌoha na ꞌia Nataniel ꞌa boboi gaarangia Jisas, ꞌia Jisas ꞌa oꞌani, “ꞌIa moꞌosi ꞌe huunai saeni Israel, me ꞌiia ꞌe sae na haꞌa-momori tarau.” 
JHN.1.48	Mia Nataniel ꞌa oꞌani ꞌinia Jisas, “ꞌA heꞌuai ꞌiraraa amua i barongagu?”
JHN.1.48	Mia Jisas ꞌa aramia oꞌani, “ꞌInau ꞌau bwane ꞌomesiꞌo naꞌi marunai fig, ꞌoha na ꞌia Pilip ꞌa aiꞌa soiꞌo mau.”
JHN.1.49	ꞌIa Nataniel ꞌagu oꞌani ꞌinia, “Haꞌausuri, iꞌoe naasi garena God! Miꞌoe naasi mwaeraha ꞌanai Israel!”
JHN.1.50	Mia Jisas ꞌa oꞌani ꞌinia, “ꞌA ꞌua? ꞌO hinihini ꞌiniai ꞌunua agua doꞌau ꞌomesiꞌo naꞌi marunai fig ani? ꞌAi ragoi mareho haꞌabuꞌoahu naꞌoi ꞌomesiꞌi narai diꞌu roꞌu mau wou.” 
JHN.1.51	Magu haꞌatee oꞌani roꞌu ꞌiniraaui noni, “ꞌIꞌamou moi ꞌomesiai aro ꞌai heihoa roꞌu, mana enjel anaꞌia God rai tataaꞌeha marai didio mai naꞌi ahoranai Garei Inoni.”
JHN.2.1	Murinai rua dangi, ꞌia inana Jisas ꞌa ꞌari ꞌanai ngau goni ꞌiniai haꞌiwai na toꞌo naꞌi Provens i Galili naꞌi ꞌomaa ra ꞌunua ꞌiniai Kena. 
JHN.2.2	ꞌIa Jisas miraaui rongoiusuri anaꞌi ra ariꞌahuraau roꞌu wou ꞌanai ngaugonisi. 
JHN.2.3	ꞌA ꞌariwou mana waen ꞌa hakotaꞌiniraau ꞌoha na aiꞌa hako mau i ngaugonisi. Mia inana Jisas ꞌa haꞌatee oꞌani ꞌinia, “ꞌEi, na waen ꞌa hakoꞌa.”
JHN.2.4	Mia Jisas ꞌagu haꞌatee oꞌani ꞌinia, “Ina, aiꞌa aba amua, ꞌiaagua. ꞌA aiꞌa tari mau i madoraa agua.”
JHN.2.5	Mana inana Jisas ꞌa haꞌatee oꞌani ꞌiniraaui nei nara tauꞌaro naꞌi ngaugonisi, “Moi haꞌisuriai taha nai ꞌunua tanaꞌamou.”
JHN.2.6	Suriꞌi ringe adaaꞌi Jiu rau toꞌoraꞌi herehere ꞌanai dorima. Tarana naasi nara nugaa ꞌiniai ono kae bei tataruwai naꞌi ꞌisi, ma naꞌi taꞌi bei ꞌa matai awaiei rua tangahuru maꞌua oru tangahurui galon. Na bei ꞌisi ra tagoradi ꞌiniꞌi hau. 
JHN.2.7	Naasi ꞌia Jisas ꞌa oꞌani ꞌiniraaui nei narau tauꞌaro naꞌi ngaugonisi, “Moi haꞌahonuꞌi bei ꞌisi ꞌiniꞌi wai.” Naꞌi ꞌoha narau haꞌahonu haꞌagorohiꞌi hako, 
JHN.2.8	ꞌia Jisas ꞌagu oꞌani ꞌiniraau, “Moi waa ꞌari ta gere dora ꞌiniai waisi tanaa moꞌo na bwauodo ꞌiniai haꞌahaꞌiwaisi.” Naasi maraugu haua ꞌonaai ꞌunua ana tanaraau.
JHN.2.9	Naꞌi ꞌoha na bwauodo ꞌanai haꞌahaꞌiwai ꞌa gono maaniai wai ani, ma bwani ahoꞌitaꞌi waeniꞌa. ꞌIia ꞌa aiꞌa aidangisia naꞌi hei na boi waenisi, maꞌata ꞌiraaui nei narau waa mai waisi rau aidangisia moi. Miagu soia maia moꞌo nara haꞌahaꞌiwaiasi magu oꞌani ꞌinia, 
JHN.2.10	“ꞌAdo ꞌoha, ni waen na goro nara haꞌagonohiraau gaꞌu ꞌiniai noni. Naꞌi ꞌoha nara gono haꞌahakoa wou, maragu haua tanaraau i waen na aiꞌa taraa goro naꞌi muri. Miꞌoe, na waen na goro diꞌu naꞌogu nugaa ꞌanai muri!”
JHN.2.11	Hoita, naꞌi ꞌomaai Kena naꞌi Provens i Galiliꞌa na ꞌia Jisas ꞌagu hauai ꞌetanai haꞌabuꞌoahu ana, ma haꞌataꞌiniai mena ana na hauasa, miraaui rongoiusuri anaꞌi raugu hinihinia.
JHN.2.12	Naꞌi murinai haꞌahaꞌiwaisi, ꞌia Jisas mea inana miraaui doꞌoranaꞌi mana rongoiusuri anaꞌi rau ꞌari ꞌomaai Kapaniam marau awa ꞌisi suriai taringai dangi.
JHN.2.13	Ma gaarangi mai madoraa ꞌanai haꞌatoꞌoai rongo ꞌini ꞌadomaꞌi ahoꞌisiai Roho Aharau, mia Jisas ꞌa taꞌehai Jerusalem. 
JHN.2.14	Manaꞌi ꞌoha na siriwou naꞌi dora aꞌora naꞌi maanai Ruma Maea ana God, ꞌa reꞌiraaui noni narau raoraongaꞌi kau mana siip mana waibora, miraaui sae ꞌanai orisi haꞌa rau heinagu suriꞌi dora ni ori-orisi haꞌa adaaꞌi. 
JHN.2.15	Naasi mia Jisas ꞌa hauꞌi hasiwaro ma tagorahiai roroho ma taariraau hako huraꞌai mwamwaa baaniai dorasi. ꞌA rihotaꞌiniꞌi tebol ꞌanai ori-orisi haꞌa mana haꞌa ra asiraꞌi ꞌari suriai dorasi. 
JHN.2.16	Ma haꞌatee wetewete oꞌani ꞌiniraaui nei narau raoraongaꞌi waibora, “Moi waaꞌi huraꞌa baaniai dorani. Moi abui haꞌi dora ni raoraongaꞌi ꞌiniai ruma ana Amagu!” 
JHN.2.17	Naꞌi ꞌoha na ꞌiraaui rongoiusuri anaꞌi rau ꞌomesia oꞌasi, raugu ꞌadomaꞌi ahoꞌisiai dorai Usu-usu Maea na oꞌani, “Ni taꞌahia nau haua i ruma amua God, ꞌa ꞌonaai ꞌeu na noro naꞌi tahingagu.”
JHN.2.18	Miraaui saemaua adaaꞌi Jiu rau songaꞌinia Jisas oꞌani, “ꞌE haꞌabuꞌoahu heꞌua naꞌoi haua namei ꞌomesia, mameigui ꞌiraraa doꞌia God na ꞌunua tanaꞌo ꞌanai hauai heresi?”
JHN.2.19	Mia Jisas ꞌagu oꞌani ꞌiniraau, “ꞌOnaa namoi kaiai Ruma Maeani, ꞌe oru dangi moi mau haꞌa-urasiaꞌa ahoꞌi.”
JHN.2.20	Naꞌi ꞌoha narau rongoa oꞌasi, rau oꞌani ꞌinia, “ꞌO gaꞌi haꞌa-urasia moi naꞌi raronai oru dangi? ꞌE hai tangahuru mana ono harisi haꞌatai nara tagoraa suriai rumanisi!”
JHN.2.21	Mana taha na ꞌia Jisas na hadahada ꞌabaiasi, ꞌa hadangaꞌinia haariai abena. 
JHN.2.22	Hoita, naꞌi murinai ꞌoha na ꞌia Jisas ꞌagu surutaꞌe ahoꞌi baaniai mae na ꞌiraaui rongoiusuri anaꞌi raugu ꞌadomaꞌiniꞌi ahoꞌi taha na ꞌunuꞌi. Naꞌi ꞌohasi raugu hinihiniꞌi haꞌatee anaꞌia Jisas mana taha na Usu-usu Maea ra ꞌunuꞌi ꞌabaia Jisas.
JHN.2.23	Naꞌi ꞌoha na ꞌia Jisas ꞌa awa mau naꞌi Jerusalem naꞌi ꞌoha nara haꞌatoꞌoai Roho Aharau, ꞌa ragoi nei nara hinihinia ꞌiniai ꞌomesiꞌi adaaꞌi haꞌabuꞌoahu na haaꞌi. 
JHN.2.24	Maꞌata ꞌia Jisas ꞌa aiꞌa taraa ꞌuꞌuriraau goro suria ꞌiia ꞌa aidangisiꞌi goroi ꞌadomaꞌidaaꞌi. 
JHN.2.25	ꞌA aiꞌa taꞌisada do tanei nai haꞌa-aidangisia Jisas ꞌiniꞌi barongadi noni, ꞌinia ꞌa bwane ꞌiraraa haꞌagorohiꞌi.
JHN.3.1	Maꞌe taꞌi naꞌotara adaaui Jiu na atana ꞌia Nikodimas, ꞌiia ꞌe taꞌi ꞌiniraaui ruruha nara ꞌunuraau ꞌiniai Farisei. 
JHN.3.2	ꞌE taꞌi rodo ꞌa boi beia Jisas ma oꞌani, “Haꞌausuri, meu ꞌiraraa doꞌia God na haꞌataariꞌo do ꞌanai haꞌausuriꞌameu. Na mwani haꞌabuꞌoahu naꞌo haaꞌi ꞌa haꞌataꞌinia doꞌia God ꞌa awa beiꞌo.”
JHN.3.3	Mia Jisas ꞌa haꞌatee oꞌani ꞌinia, “ꞌInau wai ꞌunua tanaꞌo haꞌa-momori, na inoni ꞌa bwaꞌi siri naꞌi heimarungi ana God ꞌonaa ꞌa bwaꞌi huta haoru.”
JHN.3.4	Mia Nikodimas ꞌagu oꞌani ꞌinia Jisas, “ꞌA bwara do ꞌoha na mwanemaua i noni doꞌaigu siri ahoꞌi roꞌu naꞌi ahuna inana ma doꞌaigu huta haoru ahoꞌi roꞌu.”
JHN.3.5	Mia Jisas ꞌa oꞌani roꞌu ꞌinia, “ꞌInau wai ꞌunua tanaꞌo haꞌa-momori, na inoni ꞌa bwaꞌi siri naꞌi heimarungi ana God ꞌonaa na bwaꞌi huta ꞌiniai wai mana mena ana Hiꞌona Maea. 
JHN.3.6	I nei na huta beiai urao ꞌa huta ꞌonaai noni, maꞌata i nei na huta haoru ꞌiniai mena anai Hiꞌona Maea, ꞌiia ꞌa huta ꞌonaai garena God. 
JHN.3.7	Abui heimwaotaꞌi ꞌiniai ꞌunua agua tanaꞌo doꞌoi huta haoru. 
JHN.3.8	Naꞌi ꞌoha na roꞌa ꞌa uhi ꞌari naꞌi dora na ꞌadomaꞌiniai uhi ꞌariei, ꞌo matai rongoai aohana. Maꞌata ꞌo bwaꞌi matai ꞌiraraai dora na boi iei mana dora na hano ꞌana. Naasi ꞌa oꞌasi roꞌu beiraaui nei nara huta haoru ꞌiniai mena anai Hiꞌona Maea.”
JHN.3.9	Mia Nikodimas ꞌa oꞌani, “ꞌA heꞌua naasi?”
JHN.3.10	Mia Jisas ꞌa aramia oꞌani, “Iꞌoe ꞌe kae haꞌausuri bwarabwara naꞌi Israel. Ma ꞌua na ꞌo aiꞌa aidangisiꞌi ꞌiniꞌi mareho ꞌisi? 
JHN.3.11	ꞌInau wai ꞌunua tanaꞌo haꞌa-momori, ꞌiꞌameu meu hadangaꞌiniꞌi taha nameu aidangisiꞌi mameu ꞌomesiꞌi, magu aiꞌa tanei ꞌiniꞌamou nai mwaꞌemwaꞌe ꞌanai hinihiniꞌi. 
JHN.3.12	Ma ꞌonaa mou aiꞌa hinihiniau ꞌoha nau maaniꞌi mareho nara toꞌotoꞌo naꞌi marewanani, ꞌaigui heꞌuai hinihiniꞌi amooꞌi mareho ni aro nawai maaniꞌi? 
JHN.3.13	ꞌInaui Garei Inoni, nau aidangisiꞌi mareho ni aro, ꞌinia ꞌinau nau dio mai baaniai aro. Aiꞌa taneiꞌa roꞌu naigui dio mai baaniai aro.
JHN.3.14	“Naꞌi ꞌoha na ꞌia Moses miraaui Jiu rau awa naꞌi dora mangasara, ꞌia Moses ꞌa haꞌa-urasia araꞌai hasiꞌei na awa iei mwaa nara tagorahia ꞌiniai bras.
JHN.3.15	neina ꞌirai nei narai hinihiniau rai daua nadaaui tahi tarau. 
JHN.3.16	Suria ꞌia God ꞌa taꞌahiraau hakoi noni nai marewana, ꞌa hisu ꞌiniai taꞌi garena otohuu, neina ꞌiraaui nei narai hinihinia rau bwaꞌi siri naꞌi mae tarau, maꞌata rai daua nadaaui tahi tarau. 
JHN.3.17	ꞌIa God ꞌa aiꞌa haꞌataaria mai garena ꞌanai hiiri haꞌa-mamaꞌairaau inoni nai marewana, maꞌata ꞌanai haꞌatahiraau baaniai haꞌa-mamaꞌai.
JHN.3.18	“ꞌIatei nai hinihiniai garena God, ꞌia God ꞌa bwaꞌi hiiri haꞌa-mamaꞌaia. Ma ꞌonaa ꞌiatei na bwaꞌi hinihinia, ꞌia God ꞌa bwane hiiria, suria ꞌiia ꞌa aiꞌa hinihiniai taꞌi gare otohuu ana. 
JHN.3.19	Mana taranai maho na ꞌia God ꞌai hiiriraaui noni ꞌinia ꞌa oꞌani. Na marewa ꞌa boi naꞌi marewana, maagu ꞌiraaui noni nai marewanani ra taꞌahia diꞌu i kuhi baaniai marewa, suria na barongadaaꞌi ra taꞌaꞌi. 
JHN.3.20	Na sae hehere taꞌaa ꞌa ꞌitaai marewa ma bwaꞌi gaarangia wou, suria ꞌa aiꞌa ꞌirisia doni taꞌaa anaꞌi rai haꞌataꞌi. 
JHN.3.21	Me ꞌia moꞌo na hauꞌi mareho nara odo-odo ꞌa waꞌewaꞌe ꞌanai gaarangia woui marewa, do neina ꞌai haꞌataꞌinia huraꞌa do na mwane mareho na haaꞌi ra suriai taha na ꞌia God na ꞌirisia.”
JHN.3.22	Ma naꞌi moi muri, ꞌia Jisas miraaui rongoiusuri anaꞌi rau ꞌari Provens i Jiudea. Rau awa ꞌisi gaꞌu marau bwareomaeaꞌi taraꞌi sae. 
JHN.3.23	Mia Jon ꞌa bwa-bwareomaearaaui sae roꞌu naꞌi ꞌomaai Aenon, gaarangiai Salim, suria naꞌi ꞌisi ꞌa ragoi hurahurai wai ma ragoi noni nara boboi ꞌanai bwareomaea. 
JHN.3.24	Ma naꞌi ꞌohasi ꞌia Herod ꞌa aiꞌa nugaa maua Jon naꞌi rumanihoꞌo.
JHN.3.25	Hoita, ꞌohasi ꞌe ai Jiu na heitaꞌia beiraaui rongoiusuri anaꞌia Jon. Rau heitaꞌia suriai ringe adaaui Jiu ꞌiniai mwaꞌanu narau haua ꞌanai haꞌa-arariraau naꞌi maana God. 
JHN.3.26	Naasi miraaui rongoiusuri anaꞌia Jon rau ꞌariwou beia marau oꞌani ꞌinia, “Haꞌausuri, ꞌo ꞌiraraa moꞌo namuru heisadoi ani naꞌi nata batarau ꞌiniai wai rahai Jodan naꞌo hadangaꞌinia ani? Naꞌi ꞌohanisi ꞌa bwa-bwareomaeaꞌa roꞌu, mana mwane inoni ra ꞌari hako beia!”
JHN.3.27	Mia Jon ꞌagu aramiraau oꞌani, “ꞌA bwaꞌi nei nai matai haua oꞌasi ꞌonaa na ꞌia God ꞌa bwaꞌi ꞌome sigihia. 
JHN.3.28	ꞌIꞌamou mou rongoa hakoi ꞌunua agua tanaꞌamou do ꞌinau aiꞌa i Haꞌatahi, maꞌata ꞌinau ra haꞌataariau mai ꞌanai haꞌaagauraaui noni tanaa. 
JHN.3.29	Naꞌi haꞌahaꞌiwai, ni urao na haꞌaagau ꞌanai haꞌiwai, ꞌiia anai mwane na haꞌaagau ꞌanai waina. Ma reiꞌuaa na oꞌasi, na geresae anai mwane na haꞌaagau ꞌanai haꞌiwaisi, ꞌa waꞌewaꞌe moi ꞌanai ꞌaꞌauhia ma ꞌanai bahurongoꞌi haꞌatee anaꞌi. Minau ꞌau waꞌewaꞌe oꞌasi roꞌu ꞌanai bahurongoꞌi haꞌatee anaꞌi Haꞌatahi. 
JHN.3.30	ꞌAu ꞌirisia doꞌiia rai haꞌa-ororiua, minau wai ano-ano moi.”
JHN.3.31	“Na nei na boi baaniai marewana, ꞌiia anai marewana me ꞌiia ꞌa hadangaꞌiniꞌi taha nara toꞌotoꞌo naꞌi marewana. Maꞌata ꞌia moꞌo na dio mai baaniai aro naasi na ororiu diꞌu. 
JHN.3.32	ꞌIia ꞌa maaniꞌi taha na rongoꞌi ma ꞌomesiꞌi, magu aiꞌa rago i nei narai mwaꞌemwaꞌe ꞌanai hinihiniꞌi taha na maaniꞌi. 
JHN.3.33	Miraaui nei narau hinihini, rau haꞌataꞌinia doni mareho na ꞌia God na ꞌunuꞌi ra haꞌa-momori. 
JHN.3.34	Na nei na ꞌia God ꞌa haꞌataaria ꞌa haꞌarangasiꞌi haꞌatee anaꞌia God, suria ꞌiia ꞌa honu ꞌiniai Hiꞌona Maea ana God. 
JHN.3.35	ꞌIa Ama ꞌa taꞌahiai garena, ma hauai mena tanaa ꞌanai marungiꞌi mwane mareho hako. 
JHN.3.36	ꞌIraaui nei narau hinihiniai garena God rau dauaꞌa i tahi tarau. Mei tanaraaui nei nara bwaꞌi hinihinia, ra bwaꞌi dauai tahi tarau mia God ꞌai hiiri haꞌa-mamaꞌairaau.”
JHN.4.1+JHN.4.2+JHN.4.3	ꞌIa Jisas ꞌa ꞌiraraa do ꞌiraaui Farisei rau rongoa do ꞌiia ꞌa bwareomaearaaui sae, ma waiwai rongoiusuri diꞌua roꞌua Jon. Naꞌi ꞌoha na ꞌia Jisas ꞌa rongoai mareho narau ꞌunua ꞌinia, ꞌa hano baaniai Jiudea ma ahoꞌi ꞌari Galili. Maꞌata ꞌia Jisas ꞌa aiꞌa bwareomaeaa tanei, ꞌiraau moi rongoiusuri anaꞌi narau bwa-bwareomaearaaui sae.
JHN.4.4	ꞌOha na ahoꞌi ꞌanai Galili, ꞌa taha horo naꞌi Provensi Samaria. 
JHN.4.5	Manaꞌi Samaria ꞌa taha naꞌi ꞌomaa nara ꞌunua ꞌiniai Saeka, gaarangiai dorai ano na ꞌia Jekop na haua nanai gare ana ꞌia Josep. 
JHN.4.6	Mana giruiwai ana Jekop ꞌa awa mau ꞌisi. Mia Jisas ꞌa ꞌariwou heinagu naꞌi bobonai giruiwaisi ꞌiniai rahe ana ꞌiniai hahano, mana madoraa i dangi ꞌa ꞌonaai atoaa.
JHN.4.7+JHN.4.8	ꞌAriwou maꞌe uraoni Samaria na boi doꞌai taru wai naꞌi giruiwaisi. Naꞌi ꞌohasi ꞌiraaui rongoiusuri anaꞌia Jisas rau ꞌari ꞌomaa ꞌanai hori nadaau mahoingau. Mia Jisas ꞌa oꞌani ꞌiniai uraosi, “ꞌA ꞌua? ꞌO gaꞌi taru gugua wai mawai gono?”
JHN.4.9	Naꞌi ꞌohasi, na uraosi ꞌa kaeni heimwaotaꞌi diꞌu, suria ꞌiraaui Jiu rau aiꞌa matai hagu goro beiraaui Samaria. Mana uraosi ꞌagu oꞌani ꞌinia Jisas, “Iꞌoe ꞌe ai Jiu me ꞌinau ꞌe ai Samaria. Ni ꞌuaana naꞌogu ꞌunua ꞌiniasi dowai taru mumua waini gono?”
JHN.4.10	Mia Jisas ꞌagu oꞌani ꞌinia, “Iꞌoe ꞌo aiꞌa ꞌome ꞌiraraai bane ana God tanaꞌo, maꞌo aiꞌa aidangisia tei na haꞌatoraꞌo ꞌanai taru ꞌana wai. ꞌOnaa naꞌoi aidangisia, ꞌo gaꞌi haꞌangoniau mawai haua tanaꞌo i wai nai hauai tahi tanaꞌo.”
JHN.4.11	Mana uraosi ꞌa oꞌani ꞌinia Jisas, “Saemaua, na wai ꞌa awa haꞌatau dio magu iꞌoe ꞌo aiꞌa toꞌoraa ta mareho ꞌanai taru wai hunia. Naꞌi hei naꞌoi taruhiai waini tahi naasi? 
JHN.4.12	Ma roꞌu, iꞌoe ꞌo ꞌadomaꞌinia do iꞌoe ꞌo ororiu diꞌuai wauwa agaaua Jekop na haua tanagaaui girui wainisi? Naaniꞌa ꞌi wai na ꞌia Jekop mana gare anaꞌi, mana mwamwaa adaaꞌi narau gogonohiasi.”
JHN.4.13	Mia Jisas ꞌa oꞌani ꞌinia, “ꞌIatei nai gono naꞌi waisi ꞌai matai maesiai gono roꞌu mau ahoꞌi. 
JHN.4.14	Maꞌata ꞌiatei nai gonohiai wai na ꞌinau wai haua tanaa, ꞌagu bwaꞌi maesiai gonoꞌa roꞌu taꞌoha. ꞌInia na wai nawai haua tanaa ꞌai ꞌonaai hurahura nai haua tarau tanaa i waini tahi, mana waisi ꞌai haua tanaai tahi tarau.”
JHN.4.15	Mana uraosi ꞌa oꞌani ꞌinia Jisas, “Haꞌausuri, ꞌoi haua tanaaui waisi nei nawai abui maesi gonoꞌa roꞌu taꞌoha, maꞌua boiꞌa roꞌu naꞌi ꞌini ꞌanai taru wai.”
JHN.4.16	Mia Jisas ꞌagu oꞌani ꞌinia, “ꞌOi ꞌari maꞌoi waa mai mwane amua.”
JHN.4.17	Mana uraosi ꞌa haꞌatee oꞌani, “ꞌInau aiꞌa haꞌiwai.”
JHN.4.17	ꞌIa Jisas ꞌagu oꞌani ꞌinia, “Haꞌamomori, iꞌoe ꞌo aiꞌa haꞌiwai ꞌohani, 
JHN.4.18	maꞌata ꞌe rima mwane naꞌo bwane wainaꞌa gaꞌu, mana mwane naꞌo awa beia ꞌohanisi aiꞌa mwane amua.”
JHN.4.19	Mana uraosi ꞌa haꞌatee oꞌani, “Haꞌausuri, nau ꞌiraraaꞌa do iꞌoe ꞌe rarabea. 
JHN.4.20	Hoita, ꞌiꞌameui Samaria meu haꞌarahesi naꞌi hungahungai Gerisim ꞌonaairaaui wauwa ameeꞌi, miꞌamoui Jiu mou ꞌunua do naꞌi Jerusalem, naasi huunai dora ꞌanai haꞌarahesi. ꞌOi ꞌunua tanaau, nei heꞌua na haꞌa-momori?”
JHN.4.21+JHN.4.22+JHN.4.23+JHN.4.24	Mia Jisas ꞌagu oꞌani ꞌinia, “ꞌOi hinihiniai mareho nawai ꞌunuani! Na madoraa ꞌai boi ma naaniꞌa i madoraasi na ꞌiraaui noni ra bwaꞌi haꞌarahesia God naꞌi hungahungani maꞌua naꞌi Jerusalem. ꞌInia ꞌia God ꞌe hiꞌona. Tarana naasi ꞌiraaui huudi noni anaꞌi rai haꞌarahesia beiai heiꞌaꞌauhi anai Hiꞌona Maea ma beiai haꞌa-momori. Neiraausi nei na ꞌia Amagu ꞌa ꞌirisia dorai haꞌarahesia. ꞌIꞌamou sae ni Samaria mou hahaꞌarahesi, mamou aiꞌa aidangisia goro atei namou haꞌarahesia. Me ꞌiꞌameui Jiu meu aidangisia goro, suria naꞌi beiꞌameui Jiu na huraꞌa mai nei ꞌanai ruhasiraaui noni.”
JHN.4.25	Mana uraosi ꞌa oꞌani, “ꞌInau ꞌiraraa doni Haꞌatahi ꞌai boi, ni nei nara ꞌunua ꞌinia Kraest. Manaꞌi ꞌoha nai boi ꞌai mamaani ruharuhasiꞌi hako huraꞌai mwane mareho tanaꞌameu.”
JHN.4.26	Mia Jisas ꞌa oꞌani ꞌinia, “ꞌIa moꞌo na ha-hadahada beiꞌo ꞌohanisi naasi Haꞌatahi!”
JHN.4.27	Naꞌi moi ꞌohasi miraaui rongoiusuri rau ataha ahoꞌi mai. Rau kaeni heimwaotaꞌi diꞌu naꞌi ꞌoha narau ꞌomesia doꞌia Jisas ꞌa mamaani beiai urao ni Samariasi. Ma aiꞌa do tanei ꞌiniraau na doꞌai songaꞌinia ꞌiniai taranai taha, maꞌua taha nararu maaniꞌi.
JHN.4.28	Mana uraosi ꞌa hanotaꞌiniai bei tataruwai ana ma ꞌari ꞌomaa ꞌanai soiraaui noni. ꞌA oꞌani, 
JHN.4.29	“Moi boi mamoi ꞌomesiai sae na ꞌunuꞌi hako huraꞌai mwane mareho na ꞌinau ꞌau haaꞌi. ꞌIia gasi naasi Haꞌatahi?” 
JHN.4.30	Naꞌi ꞌohasi ꞌiraaui noni rau huraꞌa baaniai ꞌomaa, marau ꞌari ꞌanai heisadoi beia Jisas.
JHN.4.31	Naꞌi ꞌoha na uraosi ꞌa hano ꞌanai ꞌari ꞌunua tanaraaui noni nai ꞌomaasi, ꞌiraaui rongoiusuri anaꞌia Jisas rau oꞌani ꞌinia, “Araha, ꞌoi ngauꞌa!”
JHN.4.32	Mia Jisas ꞌa oꞌani ꞌiniraau, “Aiꞌa tanei ꞌiniꞌamou nai ꞌiraraa gugua mahoingau.” 
JHN.4.33	Miraaui rongoiusuri anaꞌi raugu heisosongaꞌi hairiu oꞌani, “Nii? ꞌIatei na haꞌi nana mahoingau?”
JHN.4.34	Mia Jisas ꞌa oꞌani ꞌiniraau, “Gugua mahoingau, naasi ꞌanai hauai heiꞌirisina God, ma ꞌanai haꞌahakoai tauꞌaro na haꞌataariau mai ꞌana. 
JHN.4.35	ꞌIꞌamou ꞌiraraai haꞌatee nara hahaa na oꞌani, ‘ꞌE hai hura namau maraigui mauai wiit ꞌanai haꞌigoniꞌi.’ ꞌInau wai ꞌunua tanaꞌamou, moi ꞌomeꞌome goro naꞌi mou, ꞌinia na mou ꞌa bwane maua ꞌanai haꞌigoniꞌi hua. 
JHN.4.36	ꞌIraaui nei nara tagora ꞌanai haꞌigoniꞌi hua naꞌi mousi rai dauai heitahari, mana hua narau haꞌigoniꞌi ꞌisi, naasi ꞌiraaui noni nara waiꞌi mai ꞌanai dauai tahi tarau. Naasi ꞌia moꞌo na hasiai mou, mea moꞌo na haꞌigoniꞌi hua naꞌi mousi rarui waꞌewaꞌe goni! 
JHN.4.37	Mana haꞌatee na oꞌani, ꞌa haꞌa-momori ꞌohani, ‘ꞌE nei na hasi mana nata nei nagu haꞌigoniꞌi hua.’ 
JHN.4.38	ꞌInau ꞌau ꞌonaai nei na haꞌataariꞌamou ꞌari ꞌanai haꞌigoniꞌi hua naꞌi mou na ꞌiꞌamou mou aiꞌa hasia. Raꞌi sae heꞌeteꞌi nara hasiai mou, miꞌamou namoigui dau maenai tauꞌaro raha adaau.”
JHN.4.39	Ma ragoi noni Samaria naꞌi ꞌomaasi nara hinihini ꞌiniai ꞌunua anai uraosi doꞌia Jisas ꞌa ꞌunuꞌi hako huraꞌa mwane mareho na haaꞌi. 
JHN.4.40	Naꞌi ꞌoha narau huraꞌa ꞌanai ꞌomesia Jisas, rau haꞌangonia wetewete doꞌai awa beiraau naꞌi ꞌomaa adaau. Mia Jisas ꞌa awa beiraau suriai rua dangi. 
JHN.4.41	Ma rago roꞌu i nei nara hinihini naꞌi ꞌoha ra rongoꞌi mamaani anaꞌi.
JHN.4.42	Miraaugu oꞌani ꞌiniai uraosi, “Naasi meugu hinihini, suria meu rongorongoꞌa haarimeeu, aiꞌa do ꞌiniꞌi moi mareho naꞌo ꞌunuꞌi tanaꞌameu. Haꞌamomori, ꞌiiaꞌa naasi nei na boi ꞌanai haꞌatahiraaui noni nai marewana.”
JHN.4.43	Naꞌi muri, naꞌi ꞌoha na ꞌia Jisas ꞌa haꞌahakoai rua dangi naꞌi ꞌomaasi, ꞌiia ꞌa hano ma ꞌari Galili. 
JHN.4.44	ꞌIa Jisas ꞌa bwane ꞌunua mau do na rarabea ra aiꞌa haꞌahoua naꞌi huunai kantri ana. 
JHN.4.45	Naꞌi ꞌoha na ataha wou naꞌi Provensi Galili, ꞌiraaui noni rau haꞌamaotoa, suria rau bwane ꞌomesiꞌi haꞌabuꞌoahu na haaꞌi naꞌi Jerusalem naꞌi ꞌoha narau ꞌari ꞌisi ꞌiniai ngaugoni ꞌanai ꞌadomaꞌi ahoꞌisiai Roho Aharau.
JHN.4.46	Mana ꞌariwou na haa naꞌi Provensi Galili, ꞌia Jisas ꞌa taha naꞌi ꞌomaai Kena, i ꞌomaa na haꞌa-ahoꞌitaꞌiniai wai ani ꞌiniai waen. Hoita, naꞌi ꞌomaa raha naꞌi Kapaniam, ꞌe sae mwanemaua naꞌi gaumani na awa iei. Mana gare anai saemauasi ꞌa daoha. 
JHN.4.47	Naꞌi ꞌoha na saemauasi ꞌa rongoa doꞌia Jisas ꞌa hano baaniai Jiudea ma bwane ada ahoꞌi naꞌi Galili, ꞌiia ꞌa ꞌari naꞌi Kena. Naꞌi ꞌoha na ada beia Jisas, ꞌa bongaꞌinia dorai taꞌi ꞌari Kapaniam mai haꞌagorohia ahoꞌi gare ana na gaarangi mae.
JHN.4.48	Mia Jisas ꞌa oꞌani ꞌinia, “ꞌA ꞌua? Domoi ꞌomesia moeꞌa ta haꞌabuꞌoahu mamoigui hinihini?”
JHN.4.49	Mana saemauasi ꞌa haꞌa-osaosaa diꞌu, ꞌa oꞌani, “ꞌOi boi, na gare agua ꞌai maeꞌa!”
JHN.4.50	Mia Jisas ꞌagu oꞌani ꞌinia, “ꞌOi ahoꞌi ꞌari ꞌomaa, na gare amua ꞌai tahi moi!” Mana saesi ꞌa hinihinia Jisas ma ahoꞌi ꞌari ꞌomaa.
JHN.4.51	Naꞌi ꞌoha na ꞌaꞌariwou mau suriai tara, raꞌi sae tatauꞌaro anaꞌi rau boi ꞌanai heisadoi beia, marau ꞌunua tanaa doni gare ana ꞌa bwane ꞌawaa, ma awa goroꞌa ahoꞌi.
JHN.4.52	Mia songaꞌiniraau ꞌiniai madoraa heꞌua na taraawaꞌa ꞌawaa, miraau oꞌani ꞌinia, “ꞌA taraawaꞌa ꞌawaa mau naꞌi angi taꞌi naꞌi atoaa nanora.” 
JHN.4.53	Mana amanai garesi ꞌagu ꞌiraraa do naasi madoraa na ꞌia Jisas ꞌa oꞌani ꞌinia, “Na gare amua ꞌai tahi moi.” Naꞌi ꞌohasi, ni sae mwanemauasi mana ruruha ana hako rau hinihiniaꞌa Jisas. 
JHN.4.54	Naasi ruanai haꞌabuꞌoahu na ꞌia Jisas ꞌagu haua naꞌi Galili. Mana rua haꞌabuꞌoahusi ꞌa haua naꞌi ꞌoha na hano baaniai Jiudea magu taha ahoꞌi naꞌi Galili.
JHN.5.1	Naꞌi muri ꞌia Jisas ꞌa ꞌari Jerusalem ꞌanai taꞌi dangi ororiu adaaui Jiu. 
JHN.5.2	Hoita, manaꞌi raronai ꞌomaa rahasi ꞌe oboi wai na awa iei nara ꞌunua ꞌiniai Betsata naꞌi haꞌateeni Jiu. Mana obosi ꞌa awa naꞌi dora ra ꞌunua ꞌiniai “Maanai barai Siip.” Naꞌi bobonai obosi, ꞌe rima ruma ni bwebwero na awa naꞌiei. 
JHN.5.3	ꞌA ragoi sae nara toꞌiraau i mwani daoha heꞌeteꞌi hairiu narau dadao suriꞌi ruma ꞌisi. Taraꞌi nei ra kuru, taraꞌi nei ra pwaki, ma taraꞌi nei abedaaꞌi hako ra nugu. Ra mamasiai ꞌoha na ꞌihaꞌiha i wai. 
JHN.5.4	ꞌInia taraꞌi ꞌoha ꞌe enjel ana Araha ꞌai boi ꞌanai haꞌa-ꞌihaꞌihaa. Mana ꞌetanai sae ꞌanai buu dio naꞌi raronai wai ꞌai goro ahoꞌi baaniai daoha na toꞌia.
JHN.5.5	Maꞌe taꞌi ꞌiniraaui sae nara dadao ꞌisi, ꞌa daoha suriai oru tangahuru mana waru harisi. 
JHN.5.6	ꞌOha na ꞌia Jisas ꞌa reꞌia, ꞌa bwane aidangisia doꞌa bwane daoha oreaꞌa mai. Mia Jisas ꞌa songaꞌinia oꞌani, “ꞌO ꞌirisia do ꞌai goro ahoꞌi i abemu?”
JHN.5.7	Mia aramia Jisas oꞌani, “Saemaua, ꞌa bwara diꞌu, ꞌinia aiꞌa sae ꞌanai waiau dio naꞌi obo naꞌi madoraa na ꞌihaꞌiha i wai. Naꞌi ꞌoha nawaigui bonasia dio, maꞌe sae nai bwane dioꞌa naꞌi naꞌo baaniau.”
JHN.5.8	Mia Jisas ꞌa oꞌani ꞌinia, “ꞌOi ura araꞌa maꞌoi suruꞌiai beꞌamu maꞌoi hahano!” 
JHN.5.9	Na saesi ꞌa goro mau naꞌi ꞌohasi! ꞌA suruꞌiai beꞌana ma hahanoꞌa!
JHN.5.9	Mana dangi na toꞌo i haꞌabuꞌoahusi, ꞌe dangi ni mamaro adaaui Jiu. 
JHN.5.10	Miraaui saemaua adaaꞌi Jiu rau haungaridaau, marau oꞌani ꞌinia moꞌo na goro baaniai daohasi, “Ra haꞌaabua ꞌanai waiwai hiꞌo naꞌi dangini, ꞌinia dangini ꞌe dangi ni mamaro!”
JHN.5.11	Mia moꞌosi ꞌa oꞌani, “ꞌIa moꞌo na haꞌagorohiau baaniai daoha na ꞌunua tanaausi dowai rahiai hiꞌo agua mawai hahano.”
JHN.5.12	Miraau haꞌatee haungaridaau oꞌani, “ꞌIatei na ꞌunua tanaꞌo ꞌi marehosi?”
JHN.5.13	Mia moꞌosi ꞌa aiꞌa ꞌiraraai atana moꞌo na haꞌagorohia baaniai daoha, suria ꞌa ragoi sae, mia Jisas ꞌa bwane hanoꞌa.
JHN.5.14	Naꞌi muri, na ꞌia Jisas ꞌagu toꞌoana roꞌu naꞌi Ruma Maea ana God ma oꞌani ꞌinia, “ꞌOme, iꞌoe ꞌo goroꞌa. Naasi ꞌoigui abui hauaꞌa roꞌu ta ora-oraꞌa. ꞌA gasigu toꞌiꞌo ta mareho nai taꞌaa diꞌu roꞌu wou.”
JHN.5.15	Mia moꞌosi ꞌa ꞌari ma maania tanaraaui saemaua adaaꞌi Jiu doꞌia Jisas na haꞌagorohia ahoꞌi baaniai daoha. 
JHN.5.16	Naꞌi ꞌohasi, ꞌiraaui saemaua adaaꞌi Jiu raugu taraawaꞌa here haꞌataꞌaia Jisas, ꞌiniai hahaaꞌi anaꞌi mareho oꞌasi naꞌi dangi ni mamaro.
JHN.5.17	Mia Jisas ꞌa oꞌani ꞌiniraau, “I Amagu aiꞌa dangi doꞌai agohetaꞌi tagora. Tarana naasi ꞌinau ꞌau oꞌasi roꞌu.” 
JHN.5.18	Naꞌi ꞌoha naraugu rongoa oꞌasi, raugu ꞌadomaꞌi wetewete roꞌu wou ꞌanai haꞌamaesia, aiꞌa do ꞌinia moi horosia ana i ringe anai dangi ni mamaro, me ꞌinia roꞌu i ꞌunua anasi doꞌia God naasi amana, manaꞌi ꞌoha na ꞌunua oꞌasi, ꞌa here ꞌonaa do ꞌiia ꞌa taꞌisada beia God.
JHN.5.19	Mia Jisas ꞌa haꞌatee oꞌani, “ꞌInau wai ꞌunua tanaꞌamou haꞌa-momori, na Gare ꞌabwaꞌi haua mwadaꞌu ta mareho suria moi ꞌadomaꞌina haaria, maꞌata ꞌa haꞌisuriai taha na Amana ꞌa haua. Ni taha na Ama ꞌai haa, ni Gare ꞌai haua roꞌu. 
JHN.5.20	ꞌIa Ama ꞌa taꞌahiai Gare, ma haꞌataꞌiniꞌi hako tanaa i mwane mareho na ꞌiia ꞌa haaꞌi. Mana Ama ꞌai haꞌataꞌinia tanaai Gare taraꞌi kae mareho raha ꞌanai haua narai diꞌu roꞌu wou baaniai haꞌagorohia na haa i saeni baaniai daoha. Mana mareho nai haaꞌi, moi heimwaotaꞌi hako ꞌiniꞌi. 
JHN.5.21	ꞌIa Ama ꞌa matai haꞌa-surutaꞌeraau ahoꞌi nei nara mae maai haua tanaraaui tahi. I Gare ꞌai oꞌasi roꞌu. ꞌIia ꞌai hauai tahi tanaraaui nei na ꞌome sigihiraau. 
JHN.5.22	Mana Ama ꞌa aiꞌa hiiria tanei, suria ꞌiia ꞌa bwane hauaꞌa tanaai Gare ꞌi mena ꞌanai hiiriraau inoni. 
JHN.5.23	ꞌA haua oꞌasi do neina ꞌiraaui noni rai haꞌahouai Gare, ꞌonaai haꞌahoua adaaui Ama. ꞌIatei na aiꞌa haꞌahouai Gare, ꞌa aiꞌa haꞌahouai Ama na haꞌataaria mai.
JHN.5.24	“Wai ꞌunua tanaꞌamou haꞌa-momori, ꞌiatei nai hinihiniꞌi haꞌatee aguꞌi mai hinihinia roꞌua God na haꞌataariau mai, ꞌai dauai tahi tarau. ꞌIia ꞌau bwaꞌi hiiria ꞌiniꞌi ora-oraꞌa anaꞌi, suria ꞌiia ꞌa ꞌonaai nei na hano baaniai mae na ꞌari naꞌi tahi. 
JHN.5.25	Haꞌamomori. ꞌInau wai ꞌunua tanaꞌamou, ni madoraa ꞌai boi ma naaniꞌa i madoraasi na ꞌiraaui nei ra hano ꞌanai mae tarau rai rongoai ringenai garena God. ꞌIraaui nei narai bahurongoa rai dauai tahi tarau. 
JHN.5.26	ꞌInia i Ama naasi na toꞌo mena ꞌanai hauai tahi tanaraaui noni. Me ꞌiia ꞌa watea roꞌu i menasi tanaai garena neina garena ꞌai haua roꞌu i tahi tanaraaui noni. 
JHN.5.27	Ma haua roꞌu tanaai garena ꞌi mena ꞌanai hiirirai noni, ꞌinia ꞌiia naasi Garei Inoni. 
JHN.5.28	Moi abui heimwaotaꞌi. ꞌE madoraa nai boi mau, ꞌiraaui nei nara mae nara awa naꞌi hera rai rongoai ringenai garena God. 
JHN.5.29	Naꞌi ꞌohasi raigu surutaꞌe baaniꞌi hera. ꞌIraaui nei narau haaꞌi mwani mareho goro rai siri naꞌi tahi tarau, miraaui nei ra haaꞌi mwani mareho taꞌaꞌi rai siri naꞌi mae tarau.”
JHN.5.30	ꞌIa Jisas ꞌa haꞌatee oꞌani roꞌu ꞌiniraau, “ꞌInau ꞌau bwaꞌi matai haua mwadaꞌu ta maho suriai ꞌadomaꞌigu haariau. ꞌInau ꞌau hihiiri suriai ꞌunua ana God tanaau. Naasi na hihiiri nau haa ꞌa odo-odo, suria ꞌinau aiꞌa haꞌisuriai ꞌadomaꞌigu haariau, maꞌata ꞌau hihiiri suriai ꞌadomaꞌina God na haꞌataariau mai.”
JHN.5.31	“ꞌOnaa na ꞌinau moi wai haꞌarangasiau haariau huraꞌa, na mareho nawai ꞌunuꞌi huraꞌa ꞌiniau haariau ꞌai gere bwara tanaꞌamou ꞌanai hinihiniꞌi. 
JHN.5.32	Maꞌata ꞌe sae heꞌeteꞌi roꞌu na haꞌarangasiau huraꞌa tanaꞌamou, ma wai ꞌunua tanaꞌamou, na mwane mareho na maaniꞌi huraꞌa ꞌiniau ra haꞌa-momori. 
JHN.5.33	ꞌIꞌamou mou bwani haꞌataariꞌi ꞌari taraꞌi sae ꞌanai bahurongoa Jon Bwareomaea, mana mareho na maaniꞌi huraꞌa ꞌiniau ra haꞌa-momori. 
JHN.5.34	Aiꞌa do ꞌa ororiu tanaau dorai haꞌarangasiau huraꞌa, maꞌata ꞌau haꞌa-ꞌadomaꞌi ahoꞌisiꞌamou moi ꞌiniai heitarohaꞌi ana Jon nei namoi ꞌiraraai here namoi daua ꞌinia i tahi tarau. 
JHN.5.35	ꞌIa Jon ꞌa ꞌonaai raita na haꞌamarewaꞌi ꞌadomaꞌimooꞌi. Miꞌamou mou waꞌewaꞌe moi ꞌinia, suriai gere ꞌoha. 
JHN.5.36	Minau, ꞌe mareho na haꞌataꞌinia huraꞌa haꞌa-momori doꞌia God na haꞌataariau mai. Naia naasi tatauꞌaro nau haua na ꞌia Amagu ꞌa ꞌirisia dowai haua. Marehosi ꞌa haꞌarangasiau goro huraꞌa diꞌuꞌi roꞌu i taha na ꞌia Jon ꞌa maaniꞌi ꞌiniau. 
JHN.5.37	Mia Amagu na haꞌataariau mai ꞌa bwane ꞌunuꞌi hako huraꞌai mwane mareho ꞌiniau. ꞌIꞌamou mou aiꞌa rongoai ringena, mamou aiꞌa wanaraꞌi maa ꞌinia, 
JHN.5.38	mamou aiꞌa hinihiniꞌi haꞌatee anaꞌi. ꞌAu ꞌiraraa oꞌasi suria mou aiꞌa hinihiniau, i nei na ꞌia God na haꞌataariau mai. 
JHN.5.39	Mou siba suriꞌi usu-usu naꞌi Usu-usu Maea, ꞌinia mou hinihinia do naꞌi suriꞌi namoi sadoiai tahi tarau. Naꞌi ꞌisi nara haꞌarangasiau huraꞌa suriꞌi! 
JHN.5.40	Mia mougu aiꞌa raba boi beiau mawai haua tanaꞌamoui tahi tarau.
JHN.5.41	“ꞌAu aiꞌa bonasia domoi haꞌa-taꞌetaꞌeau, 
JHN.5.42	ꞌinia ꞌau aidangisia do ꞌiꞌamou mou aiꞌa taꞌahia God suriꞌi tahingamooꞌi. 
JHN.5.43	ꞌInau ꞌau boi beiꞌi haꞌatee anaꞌia Amagu, miꞌamou aiꞌa haꞌamaotoau. Ma ꞌonaa tanei heꞌeteꞌi nai boi hadangaꞌiniꞌi mareho ꞌinia moi haaria, ꞌiꞌamou gaꞌi mwaꞌemwaꞌe goro ꞌanai haꞌamaotoa. 
JHN.5.44	Toꞌoana moi mou bwarai hinihini! Mou ꞌirisia doꞌiraaui noni rai haꞌa-taꞌetaꞌeꞌamou, mamougu aiꞌa ꞌirisiai haꞌa-taꞌetaꞌe baania God. 
JHN.5.45	Moi abui ꞌadomaꞌinia do ꞌinau nawai haꞌahuniꞌamou naꞌi maana Amagu. ꞌA bwaꞌi! ꞌIa Moses namou ꞌuꞌuria gorosi do ꞌiia nai ꞌaꞌauhiꞌamou, ꞌiia nai haꞌa-huniꞌamousi. 
JHN.5.46	Ma ꞌonaa namou hinihinia mora Moses, ꞌiꞌamou gaꞌi hinihiniau roꞌu, ꞌinia na mareho na usuꞌi, ꞌa usuꞌi ꞌiniau. 
JHN.5.47	Ma ꞌonaa namou aiꞌa hinihiniꞌi mareho na usuꞌi, moigui hinihiniꞌi heꞌuai mareho nau maaniꞌi?”
JHN.6.1	Manaꞌi muri, ꞌia Jisas miraaui rongoiusuri anaꞌi rau taꞌe horo ꞌari naꞌi nata batarau ꞌiniai kae bwera i Galili, na taraꞌi ꞌoha ra ꞌunua ꞌiniai bwera i Taebirias. 
JHN.6.2	Maꞌe kae ruruhai noni narau susuria tarau ꞌinia rau ꞌomesiꞌi haꞌabuꞌoahu na haaꞌi naꞌi ꞌoha na haꞌagorohiraau ahoꞌi nei nara daoha. 
JHN.6.3	Manaꞌi ꞌoha narau ataha ꞌari nata batarau, ꞌia Jisas mana rongoiusuri anaꞌi rau taꞌeha araꞌa naꞌi gere hungahunga marau heinagu. 
JHN.6.4	Manaꞌi ꞌohasi na dangi hauasa adaaui Jiu ꞌanai haꞌatoꞌoai Roho Aharau ꞌa gaarangi. 
JHN.6.5	ꞌIa Jisas ꞌa wana ꞌari ma ꞌomesia ꞌari goni adaau mai mwane noni beia, ma rihotaꞌi tanaa Pilip ma oꞌani ꞌinia, “Naꞌi hei nagai matai hori bredi arariꞌi mwane sae ꞌini?” 
JHN.6.6	ꞌA ꞌunuai marehosi, do ꞌa raba haꞌimaania moia Pilip, me ꞌia Jisas ꞌa bwane ꞌiraraai taha nai haua ꞌanai hanganiraaui noni.
JHN.6.7	Mia Pilip ꞌa oꞌani ꞌinia, “ꞌEi! Reiꞌuaa nagai toꞌoraa ta kae haꞌa
JHN.6.8	Maꞌe taꞌi rongoiusuri roꞌu na atana ꞌia Andru, ꞌe doꞌorana Saemon Pita, na oꞌani, 
JHN.6.9	“ꞌEi! Ni gere gare mwaneni ꞌe rima huai bredi maꞌe rua iiꞌa na beia. Magu ꞌa bwaꞌi arariraau hakoi mwane inoni ꞌini.”
JHN.6.10	Mia Jisas ꞌagu oꞌani ꞌiniraaui rongoiusuri, “Moi ꞌunua tanaraau inoni marai heinagu.” Mana hahaarisi ꞌa rago naꞌi dorasi, miraaui noni raugu heinagu auru hako. Mana goni nara haasi ꞌa gaarangi ꞌonaai rima merui mwane. 
JHN.6.11	Mia Jisas ꞌa dauai rima huai bredisi ma haꞌatee haꞌagorohia God ꞌiniꞌi ma haaꞌi tanaraaui noni. Ma haa oꞌasi roꞌu ꞌiniꞌi iiꞌa. Naꞌi ꞌohasi rau ngau, marau masu hako. 
JHN.6.12	Mia Jisas ꞌagu oꞌani ꞌiniraaui rongoiusuri anaꞌi, “Moi siꞌo goniꞌi mareho na ꞌiraaui noni rau ngau tahiꞌi neina abu ta mahoingau nagai haꞌagataꞌinia.” 
JHN.6.13	Naꞌi ꞌoha narau siꞌo goniꞌi dora narau ngau tahiꞌi baaniai rima huai bredi moi na ꞌia Jisas na haꞌatoraꞌiniꞌi ani, rau haꞌahonuai taꞌi tangahuru mana rua abira.
JHN.6.14	Naꞌi ꞌoha na ꞌiraaui noni rau ꞌomesiai haꞌabuꞌoahusi, raugu haꞌatee oꞌani, “Haꞌamomori, naiaꞌa naasi rarabea nagau mamasiasi!” 
JHN.6.15	ꞌIa Jisas ꞌa ꞌomesia do ꞌiraaui noni rai waia ꞌanai haꞌa-ꞌusuꞌusua doꞌai mwaeraha tanaraau. Naasi ma hano ma taꞌeha bo taꞌeha roꞌu naꞌi hungahunga haaria.
JHN.6.16	Naꞌi suꞌurahi ꞌiraaui rongoiusuri anaꞌi rau dio mamasia dioi bobonai bwera. 
JHN.6.17	Ma hanoria woui kuhi ꞌohasi mia Jisas aiꞌa ataha mau beiraau. Naasi marau taꞌe baania araꞌa naꞌi ora, marau haruta ꞌari ꞌanai ꞌomaai Kapaniam. 
JHN.6.18	Raugu ꞌasuꞌa ma diohiraaui roꞌa raha mana wai ꞌa taraawaꞌa abwao. 
JHN.6.19	Naꞌi ꞌoha na ꞌiraaui rongoiusuri rau bwane suꞌaraꞌi haꞌatau huraꞌa ꞌonaai rima maꞌua ono kilomita, maraugu ꞌomesia Jisas hahano ana mai gaarangiraau naꞌi hunganai wai. Naꞌi ꞌohasi rau kae mamaaꞌu diꞌu. 
JHN.6.20	Mia Jisas ꞌa haꞌatee ꞌari tanaraau oꞌani, “ꞌInau moi! Mou abui mamaaꞌu.” 
JHN.6.21	Naꞌi ꞌohasi ragu waꞌewaꞌe doꞌai taꞌe araꞌa beiraau naꞌi ora. Raugu ꞌasuꞌa marau ꞌoto siriwou naꞌi dora narau hano ꞌana.
JHN.6.22+JHN.6.23	Naꞌi hahoꞌoa, ꞌiraaui noni ꞌari nata batarau ꞌiniai bwerasi rau goni naꞌi one ꞌanai totoria Jisas, ꞌinia rau ꞌadomaꞌinia do ꞌa awa mau naꞌi ꞌisi. Dorasi ꞌa awa gaarangiai dora narau ngau iei naꞌi ꞌoha na ꞌia Araha ꞌa haꞌatee haꞌagorohia God ꞌiniꞌi huai bredi mana iiꞌa ꞌani. Rau ꞌiraraa doꞌia Jisas ꞌa aiꞌa hano beiraaui rongoiusuri anaꞌi, ꞌinia taꞌi oraꞌa na awa ꞌisi na ꞌiraaui rongoiusuri rau bwane taꞌe naꞌiei ꞌanai ꞌari nata batarau. Hoita, naꞌi ꞌohasi, taraꞌi ora ni Taebirias nara ꞌoto gaarangiraau. 
JHN.6.24	Naꞌi ꞌoha na ꞌiraaui noni hunga rau ꞌome ꞌiraraa doꞌia Jisas mana rongoiusuri anaꞌi raugu aiꞌa awaꞌa ꞌisi, rau taꞌe suriꞌi ora marau ꞌari Kapaniam ꞌanai sibania Jisas.
JHN.6.25	Naꞌi ꞌoha narau ataha wou nata batarau, rau sadoia Jisas marau songaꞌinia oꞌani, “Haꞌausuri, ꞌoha heꞌua naꞌo boi ꞌini?”
JHN.6.26	Mia Jisas ꞌa aramiraau oꞌani, “Aiꞌa! Wai ꞌunua haꞌa-momori tanaꞌamou, ꞌiꞌamou mou raba suriau ꞌinia ꞌau hanganiꞌamou mamou masu, aiꞌa domou aidangisiꞌi haꞌabuꞌoahu nau haaꞌi. 
JHN.6.27	Moi abui bona ꞌiniai mareho na bwaꞌi matai awa orea ꞌonaai mahoingau, maꞌata moi bonasiai mareho nai matai awa tarau na ꞌinau i Garei Inoni nau matai haua tanaꞌamou. ꞌInia ꞌia Amagu na haua tanaaui mena ꞌanai haua oꞌasi.”
JHN.6.28	Miraau haꞌatee oꞌani ꞌinia, “Raꞌi taha na ꞌia God ꞌa ꞌirisia domei haaꞌi?”
JHN.6.29	Mia Jisas ꞌa aramiraau oꞌani, “Naani taha na ꞌia God ꞌa ꞌirisia domoi haua. Moi hinihiniai nei na ꞌiia na haꞌataaria mai.”
JHN.6.30+JHN.6.31	Miraau haꞌatee oꞌani roꞌu ꞌinia, “ꞌOnaa naꞌo ꞌirisia domei hinihiniꞌo, maꞌoi haua ta haꞌara mamei ꞌomesia ta. ꞌIa Moses ꞌa hauai haꞌabuꞌoahu tanaraaui wauwa agaaꞌi ꞌohabwani naꞌi madoraa narau hano ꞌari suriai dora mangasara. ꞌA hanganiraau ꞌiniai mahoingau nara ꞌunua ꞌiniai Mana na dio mai baaniai aro! ꞌOnaai usua ada naꞌi Usu-usu Maea oꞌani, ‘Ni mahoingau na dio mai baaniai aro, naasi mahoingau na haua tanaraau ꞌanai ngaa.’
JHN.6.32	Mia Jisas ꞌa oꞌani ꞌiniraau, “ꞌInau wai ꞌunua haꞌa-momori tanaꞌamou, ꞌia Moses ꞌa aiꞌa hauai mahoingau tanaraaui wauwa agaaꞌi dio mai baaniai aro. I Amagu naasi na haua tanaraau. Manaꞌi ꞌohani ꞌa haua tanaꞌamoui huunai bredi na dio mai araꞌai aro. 
JHN.6.33	Mana huunai bredi ana God naasi ꞌia moꞌo na dio mai araꞌai aro ꞌanai hauai huunai tahi tanaraau hakoi noni nai marewana.”
JHN.6.34	Miraau oꞌani ꞌinia Jisas, “Saemaua, ꞌoi haua tarau tanaꞌameu i bredisi.”
JHN.6.35	Mia Jisas ꞌa oꞌani ꞌiniraau, “ꞌInau naasi bredi ni tahi. ꞌIatei nai boi beiau, ꞌagu bwaꞌi hioroꞌa roꞌu taꞌoha. Mia tei na hinihiniau ꞌagu bwaꞌi raba gonoꞌa roꞌu. 
JHN.6.36	ꞌOnaai bwane ꞌunua agua tanaꞌamou, reiꞌuaa namou ꞌomesiau, me mou aiꞌa hinihini mau roꞌu. 
JHN.6.37	Maꞌata ꞌiraaui nei na ꞌia Amagu na hauꞌi tanaau, rai boi beiau, mau bwaꞌi ꞌitaraau. 
JHN.6.38	ꞌInia ꞌinau ꞌau dio mai ꞌanai hauai taha na Amagu ꞌa haꞌataariau mai ꞌana, aiꞌa ꞌanai suria moi ꞌadomaꞌigu haariau. 
JHN.6.39	Ma naani heiꞌirisina God, do abu ta taꞌi nei ꞌiniraaui nei na haaꞌi mai tanaau nawai haꞌa-aiꞌaa, maꞌata naꞌi haꞌahakonai dangi wai haꞌa-surutaꞌeraau hako baaniai mae. 
JHN.6.40	I Amagu ꞌa ꞌirisia do ꞌiraaui nei ra ꞌome ꞌiraraai garena marau hinihinia, rai toꞌoraai tahi tarau. Manaꞌi hahakonai dangi wai haꞌa-surutaꞌeraau baaniai mae.”
JHN.6.41	Naꞌi ꞌohasi ꞌiraaui Jiu raugu taraawaꞌa mangurunguru ꞌiniai ꞌunua ana doꞌiia naasi bredi na dio mai baaniai aro. 
JHN.6.42	Marau oꞌani roꞌu, “ꞌIia moia Jisas garena Josep naasi! ꞌIgaau mataia amana mia inana. ꞌA heꞌua na ꞌunua ꞌinia do ꞌiia ꞌa dio mai baaniai aro?”
JHN.6.43	Mia Jisas ꞌa oꞌani ꞌiniraau, “ꞌEi! Mou abui mangurunguru ꞌiniai marehosi! 
JHN.6.44	ꞌA bwaꞌi nei nai boi beiau ꞌonaa na ꞌia Amagu na haꞌataariau mai ꞌa bwaꞌi waia mai tanaau. Mia moꞌo nai boi beiau, wai haꞌa-surutaꞌea baaniai mae naꞌi haꞌahakonai dangi. 
JHN.6.45	Naꞌi buka adaaꞌi rarabea ra usua oꞌani, ‘ꞌIa God ꞌai haꞌausuriraau hako.’
JHN.6.46	Aiꞌa do ta nei nai reꞌiai Ama. Taꞌi, ꞌinau moi na ꞌia Ama na haꞌataariau mai nau reꞌia. 
JHN.6.47	Ma wai ꞌunua haꞌa-momori tanaꞌamou, ꞌiatei na hinihiniau ꞌa dauaꞌa i tahi tarau. 
JHN.6.48	ꞌInau naasi bredi ni tahi! 
JHN.6.49	ꞌIraau na wauwa agaaꞌi naꞌi ꞌoha bwani, rau ngau Mana naꞌi dora mangasara maraugu buna mae mau. 
JHN.6.50	Maꞌata ꞌiraaui nei narai ngauai bredi na dio mai baaniai aro, rai daua nadaaui tahi tarau. 
JHN.6.51	ꞌInau naasi bredi ni tahi nau dio mai baaniai aro. ꞌIatei nai ngauai bredisi ꞌai awa tarau, mana bredisi naasi abegu nau haua tanaraaui mwane inoni nai marewana hako do ꞌiraau rai tahi ꞌinia.”
JHN.6.52	Miraaui noni raugu heitohetohe hairiu ꞌiniai ꞌadoꞌado ꞌanai mareho na ꞌunuasi. Marau oꞌani, “ꞌAi heꞌua nai haa ꞌinia tanagaaui abena ꞌanai ngaua?”
JHN.6.53	Mia Jisas ꞌagu oꞌani ꞌiniraau, “ꞌInau wai ꞌunua haꞌa-momori tanaꞌamou, ꞌonaa namou bwaꞌi ngauai abena mana gonohiai ꞌabunai Garei Inoni, mou bwaꞌi dauai tahi tarau. 
JHN.6.54	ꞌIrai nei ra ngauai abegu mara gonohiai ꞌabugu, rau dauaꞌa i tahi tarau, minau wai haꞌa-surutaꞌeraau naꞌi haꞌahakonai dangi. 
JHN.6.55	Suria na abegu naasi huunai mahoingau, mana ꞌabugu naasi huunai waini gono. 
JHN.6.56	ꞌIraaui nei nara ngauai abegu mara gonohiai ꞌabugu rau haꞌi taꞌi beiau minau ꞌe taꞌi beiraau. 
JHN.6.57	ꞌIa Ama na tahitahi na haꞌataariau mai, meꞌiia na haua tanaaui tahi. ꞌA oꞌasi roꞌu, ꞌiraaui nei narau ngauai abegu wai hauai tahi tanaraau. 
JHN.6.58	ꞌInau naasi bredi na dio mai baaniai aro. ꞌIatei nai ngauai bredi naasi, ꞌai dauai tahi tarau. ꞌA bwaꞌi ꞌonaairaaui wauwa agaaꞌi narau ngauai Mana naꞌi dora mangasara maraugu mae roꞌu mau.”
JHN.6.59	Ni mareho ꞌisi ꞌia Jisas ꞌa maaniꞌi naꞌi ꞌoha na haꞌausuriraaui noni naꞌi ruma ni haꞌarahesi naꞌi Kapaniam.
JHN.6.60	ꞌA ragoi nei ꞌiniraaui nei rau araisuria Jisas narau oꞌani, “Araha, ni haꞌausuringaꞌi ꞌisi ra bwara diꞌu ꞌanai aidangisiꞌi. Bwaꞌi ta sae naigui mwaꞌemwaꞌe ꞌanai araisuriꞌi!”
JHN.6.61	ꞌIa Jisas ꞌa aidangisia do ꞌiraaui rongoiusuri rau mangurunguru hairiu ꞌiniai marehosi, ma oꞌani ꞌiniraau, “ꞌA ꞌua? Na mamaani nau hauꞌisi ra haꞌawauniꞌi tahingamooꞌi? 
JHN.6.62	ꞌOnaa na oꞌasi, maꞌai heꞌua ꞌonaa namoi ꞌomesiau ꞌi Garei Inoni wai ahoꞌi araꞌai dora na ꞌinau ꞌau boi baania? 
JHN.6.63	Na Hiꞌona Maea moi na matai hauai tahi tarau, inoni ꞌa bwaꞌi matai haua. Mana mwane mareho nau hadangaꞌiniꞌi tanaꞌamou ꞌisi, ra boi baaniai Hiꞌona Maea mara matai hauai tahi tarau tanaꞌamou. 
JHN.6.64	Maꞌata reiꞌuaa na oꞌasi, me taraꞌi nei ꞌiniꞌamou mou aiꞌa hinihiniau roꞌu mau.” ꞌIa Jisas ꞌa bwane aidangisiraau mau naꞌi naꞌo i nei narau bwaꞌi hinihinia mia tei nai usuhaꞌinia tanaraaui maerongana. 
JHN.6.65	Mia Jisas ꞌa oꞌani roꞌu ꞌiniraau, “Namoisi mareho nau bwane ꞌunua ꞌinia do ꞌa bwaꞌi nei nai matai boi beiau ꞌonaa na ꞌia Amagu ꞌa bwaꞌi waia mai tanaau.”
JHN.6.66	Naꞌi ꞌohasi ꞌa ragoi nei rau suria gaꞌu a Jisas narau rihotaꞌi ahoꞌi maraugu aiꞌa raba suriaꞌa roꞌu. 
JHN.6.67	Mia Jisas ꞌa rihotaꞌi wou tanaraaui taꞌi tangahuru mana rua rongoiusuri ana ma oꞌani ꞌiniraau, “ꞌA ꞌua? ꞌIꞌamou moi nugasiau oꞌasi roꞌu?”
JHN.6.68	Mia Saemon Pita ꞌa aramia oꞌani, “Araha, ꞌiatei roꞌu nameigui suria, ꞌinia suriꞌi haꞌatee amuꞌiꞌa naasi namei matai sadoiai tahi tarau. 
JHN.6.69	Meu hinihini mameu ꞌiraraa do iꞌoe naasi noni maea naꞌo boi baania God.”
JHN.6.70	Naasi mia Jisas ꞌa oꞌani ꞌiniraau, “ꞌA haꞌa-momori, ꞌe waira taꞌi tangahuru mana rua rongoiusuri nau ꞌome sigihiꞌamou. Magu ꞌe taꞌi ꞌiniꞌamou ꞌe adaro.” 
JHN.6.71	Naꞌi ꞌoha na haꞌatee oꞌasi, ꞌa hadangaꞌinia Jiudas garena Saemon Iskariot. ꞌIia ꞌe taꞌi ꞌiniraaui taꞌi tangahuru mana rua rongoiusuri nai usuhaꞌinia Jisas tanaraaui maerongana.
JHN.7.1	Ma naꞌi muri ꞌia Jisas ꞌa awa naꞌi Provensi Galili, ma ꞌaꞌaariha ꞌari suriꞌi ꞌomaa. ꞌIia ꞌa aiꞌa raba ꞌari naꞌi Provensi Jiudea suria ꞌiraaui saemaua adaaꞌi Jiu rau bonasiai ngahu haꞌamaesia.
JHN.7.2	Mana rongo ꞌanai ꞌadomaꞌi ahoꞌisiai ꞌoha na ꞌiraaui wauwa adaaꞌi rau awa suriꞌi ruma saira naꞌi dora mangasara ꞌa gaarangi. 
JHN.7.3	Miraaui doꞌoranaꞌi a Jisas rau haꞌataꞌuꞌua ꞌanai ꞌari naꞌi Jiudea ꞌanai haꞌatoꞌoai rongosi. Rau oꞌani, “ꞌOi hano maꞌoi ꞌari Jiudea miraaui rongoiusuri amuꞌi rai ꞌomesiꞌi haꞌabuꞌoahu naꞌoi haaꞌi! 
JHN.7.4	ꞌOnaa ꞌoi awa hataraꞌi moi ꞌini, ma ꞌa bwaꞌi taro i atamu. ꞌIniai toꞌoraa amua i mena ꞌanai hauꞌi mareho haꞌabuꞌoahu oꞌasi, maꞌoi haꞌataꞌiniꞌi tanaraaui mwani noni hako marai ꞌiraraa!” 
JHN.7.5	Rau haꞌatee oꞌasi, ꞌinia reiꞌuaa na ꞌiraau raꞌi huunai doꞌoranaꞌi, me ꞌiraau rau aiꞌa hinihinia.
JHN.7.6	Mia Jisas ꞌagu aramiraau oꞌani, “Naꞌi ꞌohani aiꞌa huunai madoraa goro tanaau ꞌanai ꞌari Jiudea. ꞌIꞌamou reiꞌuaa namoi ꞌari namoiwou ta madoraa, ma bwaꞌi ꞌua tanaꞌamou. 
JHN.7.7	ꞌIraaui noni nai marewanani ra bwaꞌi ꞌitamou, me ꞌinau rai ꞌitaau suria ꞌau ꞌunua tanaraau doni barongadaaꞌi ra taꞌaꞌi. 
JHN.7.8	Moi ꞌari mamoi haꞌatoꞌoai rongosi. ꞌInau ꞌau bwaꞌi ꞌariwou mau ꞌinia ꞌa aiꞌa tari mau i madoraa agua.” 
JHN.7.9	Naꞌi ꞌoha na ꞌia Jisas ꞌa ꞌunuꞌi hakoi mareho ꞌisi, ꞌagu awa suriai taringai dangi naꞌi Provens i Galili.
JHN.7.10	Manaꞌi murinai ꞌoha na ꞌiraaui doꞌoranaꞌia Jisas rau ꞌari ꞌanai haꞌatoꞌoai rongosi, ꞌia Jisas ꞌa ꞌari roꞌu, maꞌata ꞌiia ꞌa hano haaria do ꞌiraau sae rau gasi ꞌomesia. 
JHN.7.11	Miraau na saemaua adaaꞌi Jiu rau ꞌome sibasiba ꞌinia marau heisosongaꞌi ꞌinia.
JHN.7.12	Mei beiraaui noni hunga, ra ragoi nei nara hadangaꞌinia Jisas. Taraꞌi nei rau oꞌani, “ꞌE sae goro naasi.” Ma taraꞌi nei rau oꞌani, “Aiꞌa na! ꞌIa moꞌosi ꞌa pwariꞌiraaui noni.” 
JHN.7.13	Ma bwara do tanei nai ramoramo ꞌanai haꞌatee haꞌa-aneanea Jisas naꞌi maadaau hakoi noni, suria rau mamaaꞌusiraaui saemaua adaaꞌi Jiu.
JHN.7.14	Murina taraꞌi dangi, ꞌoha narau gaarangi tari wou naꞌi ꞌubutanai rongo narau hauasi, ꞌia Jisas ꞌa ꞌari naꞌi Ruma Maea ana God ma haꞌausuriraaui noni. 
JHN.7.15	Manaꞌi ꞌoha na ꞌiraaui saemaua adaaꞌi Jiu rau rongoꞌi haꞌausuringaꞌi na haaꞌi, rau kaeni heimwaotaꞌi diꞌu marau haꞌatee oꞌani, “ꞌA heꞌua na aidangi diꞌu ꞌinia, ꞌinia ꞌiia aiꞌa haꞌausuringaꞌiniꞌi beigaaui mareho na ꞌigaau gau haꞌausuringaꞌiniꞌi?”
JHN.7.16	Mia Jisas ꞌa oꞌani ꞌiniraau, “Ni taha nau maaniꞌi aiꞌa mareho na dowai ꞌadomaꞌiniꞌi moi haariau, maꞌata raꞌi ꞌadomaꞌinaꞌi a God na haꞌataariau mai. 
JHN.7.17	ꞌIatei na mwaꞌemwaꞌe ꞌanai haꞌisuriai heiꞌirisina God nai matai aidangisia ꞌonaa haꞌausuringaꞌi nau haaꞌi ꞌisi ra boi baania God, maꞌuasi raꞌi mareho na ꞌinau ꞌau ꞌadomaꞌiniꞌi moi haariau. 
JHN.7.18	ꞌIatei na hadangaꞌiniꞌi taha na ꞌadomaꞌiniꞌi moi haaria, ꞌa ꞌirisia moi do ꞌiraaui noni rai haꞌa-aneanea. Maꞌata ꞌiatei na haaꞌi mareho ꞌanai haꞌa-aneanea moꞌo na haꞌataaria mai, ni haꞌatee anaꞌi ra haꞌa-momori, ma aiꞌa ta pwariꞌi naꞌi beia. 
JHN.7.19	ꞌIa Moses ꞌa haaꞌi ringeringe tanaꞌamou, magu aiꞌa ta taꞌi nei ꞌiniꞌamou na doꞌai araisuriꞌi hako. Naasi, ni ꞌuaana namou raba ngahu haꞌamaesiau ꞌinia!”
JHN.7.20	Miraaui noni raugu oꞌani ꞌinia, “Iꞌoe ꞌe adaro na bwauniꞌo gasi! Aiꞌa ta nei nai ꞌunua doꞌa raba ngahu haꞌamaesiꞌo!”
JHN.7.21	Mia Jisas ꞌa oꞌani ꞌiniraau, “ꞌE taꞌi haꞌabuꞌoahu moi nau haua naꞌi dangi ni mamaro namou ꞌomesia ani, mamou heimwaotaꞌi diꞌuꞌa ꞌiniai tauꞌaro nau hauasi. 
JHN.7.22	Me ꞌiꞌamou mou haua roꞌu i tauꞌaro naꞌi dangi ni mamaro naꞌi ꞌoha namou suriai ringei aha haꞌara ꞌonaai ꞌunua ana Moses. (Na ringesi ꞌa aiꞌa huunai boi baania Moses. ꞌA taraawaꞌa mau mai naꞌi madoraa ana Ebraham.) 
JHN.7.23	ꞌOnaa na taha mai madoraa ꞌanai hauai ringei aha haꞌara tanaai gare ma toꞌo naꞌi dangi ni mamaro, moi hauaꞌa ꞌonaai ringe ana Moses na ꞌunua. Hoita, ꞌonaa namou hauai ringei aha haꞌara naꞌi dangi ni mamaro, maꞌua mou haungarimoou ꞌinia naꞌi ꞌoha nau haꞌagorohia ahoꞌi noni naꞌi dangi ni mamaro? 
JHN.7.24	ꞌA aiꞌa goro ꞌanai hiiria raurau i noni naꞌi ꞌoha namou aiꞌa aidangisia goroi taha na haua, maꞌata ꞌa goro domoi sadoia haꞌagorohia, neina ꞌai odo-odo i hihiiri namoi haua.”
JHN.7.25	Miraau taraꞌi saeni Jerusalem rau oꞌani, “Naasia moꞌo nara raba ngahu haꞌamaesiasi? 
JHN.7.26	ꞌOme, ꞌiia ꞌa ha-hadahada hurasi tanaraaui noni magu aiꞌa ta nei ꞌiniraaui naꞌotara agaaꞌi naigui heitohetohe beia. Gasi raugu ꞌiraraa do ꞌiia naasi Haꞌatahi? 
JHN.7.27	ꞌA gaꞌi bwaꞌi oꞌasi, ꞌinia ꞌigaau hako gau ꞌiraraai dora na ꞌia moꞌosi ꞌa boi baania. ꞌInia na Haꞌatahi ꞌai haꞌamaranga moi, ma ꞌabwaꞌi tanei nai ꞌiraraai dora na boi iei.”
JHN.7.28	Mia Jisas ꞌa haꞌatee raha araꞌa naꞌi ꞌoha na ha-haꞌausuri raaui noni naꞌi Ruma Maea ana God, ꞌa oꞌani, “Haꞌamomori! Mou ꞌadomaꞌinia domou ꞌiraraau mamou ꞌiraraai dora nau boi iei. Maꞌata, ꞌinau ꞌau aiꞌa boi suriai ꞌadomaꞌigu haariau, ꞌe nei na haꞌataariau mai me ꞌiia naasi na haꞌa-momori tarau. 
JHN.7.29	ꞌInau ꞌau aidangisia moꞌosi suria ꞌinau ꞌau boi baania, me ꞌiia na haꞌataariau mai tanaꞌamou.”
JHN.7.30	Miraau taraꞌi sae rau bonasiai daua ꞌanai haꞌa-mamaꞌaia magu bwara tanaraau suria ꞌa aiꞌa tari mau i madoraa. 
JHN.7.31	Me ꞌa ragoi noni nara goni naꞌi ꞌisi narau hinihiniaꞌa naꞌi ꞌohasi marau haꞌatee oꞌani, “ꞌIia gasi Haꞌatahi! ꞌInia ꞌabwaꞌi ta saeꞌa roꞌu naigui haaꞌi taraꞌi mwani haꞌabuꞌoahu diꞌua roꞌua moꞌosi!”
JHN.7.32	Naꞌi ꞌoha na ꞌiraaui Farisei rau rongoa do ꞌe mareho oꞌasi na ꞌiraaui noni rau hahaanata ngaꞌinia ꞌinia Jisas, ꞌiraau Farisei beiraaui Naꞌohadaaꞌi Piriisi rau haꞌa-taariraaui heheiꞌoi narau ꞌomesuriai Ruma Maea ꞌanai daua Jisas. 
JHN.7.33	Mia Jisas ꞌa oꞌani ꞌiniraau, “ꞌInau wai awa gere madoraa moi beiꞌamou mawai ꞌari ahoꞌiꞌa beia moꞌo na haꞌataariau maini. 
JHN.7.34	Moi towaꞌi sibaniau mamou bwaꞌi toꞌoagu, mana dora nawai awa iei, mou bwaꞌi matai taha iei.” 
JHN.7.35	Miraaui saemaua adaaꞌi Jiu ra kakui ahudaau hako marau oꞌani, “Naꞌi hei gasi naigui ꞌarieisi nai bwara ꞌinia tanagaau ꞌanai sadoia? Gasi ꞌai ꞌari beiraau taraꞌi ai Jiu ta marau heꞌeteꞌi? ꞌOnaa ꞌabwaꞌi, maꞌai hanoriai awa beiraaui nei narau aiꞌa Jiu ꞌanai haꞌausuriraau! 
JHN.7.36	ꞌE taha gasi ꞌadoꞌado ꞌanai mareho na ꞌunuasi, do gai towaꞌi sibania magau bwaꞌi matai toꞌoana, mana dora nai awa iei, gau bwaꞌi matai taha naꞌiei?”
JHN.7.37	Naꞌi haꞌahakonai dangi anai rongosi, ma naasi dangi na ororiu diꞌu, ꞌia Jisas ꞌa ura araꞌa ma totoro tanaraaui noni oꞌani, “ꞌOnaa namou raba gono mamoi boi beiau! 
JHN.7.38	ꞌInia i Usu-usu Maea ꞌa oꞌani, ‘ꞌIatei nai hinihiniau, na hurahurai waini tahi ꞌai hurahura huraꞌa baania.’ ” 
JHN.7.39	(Naꞌi ꞌoha na hadangaꞌiniai waini tahi, ꞌiia ꞌa hadangaꞌiniai Hiꞌona Maea narai haua tanaraaui nei narau hinihinia. Na Hiꞌona Maeasi ra aiꞌa haua mau tanaraau, suria ꞌia Jisas aiꞌa mae mau ma aiꞌa surutaꞌe ꞌanai araꞌa mau i aro.)
JHN.7.40	Naꞌi ꞌoha na ꞌiraaui noni rau rongoa oꞌasi, raugu haꞌatee oꞌani, “Haꞌamomori, ꞌia moꞌosi naasi rarabea nagau mamasia.”
JHN.7.41	Taraꞌi nei rau oꞌani, “ꞌIia naasi Haꞌatahi.” Ma taraꞌi nei ꞌiniraau rau heitohe roꞌu mau, marau oꞌani, “Mou ꞌadomaꞌinia do ni Haꞌatahi ꞌai huraꞌa mai baaniai Galili? 
JHN.7.42	ꞌInia naꞌi Usu-usu Maea ra ꞌunu haꞌagorohia do ni Haꞌatahi ꞌai huta mai baaniai burungana Deved i mwaeraha. Manaꞌi Betlehem naasi ꞌomaa na ꞌia Deved na huta iei.” 
JHN.7.43	Mana mwane inoni ra aiꞌa toꞌoraai taꞌi ꞌadoꞌado ꞌinia Jisas. 
JHN.7.44	Raꞌi nei rau raba daua ꞌanai haꞌa-mamaꞌaia maraugu aiꞌa haꞌaagauhia.
JHN.7.45	Naꞌi ꞌoha narau ahoꞌi mai sae heheiꞌoi na ꞌiraaui Piriisi mana Farisei ra haꞌa-taariraau ꞌari ꞌanai daua maia Jisas, ra songaꞌiniraaui sae heheiꞌoi oꞌani, “Ni ꞌuaana namou aiꞌa waia mai ꞌinia?”
JHN.7.46	Miraau aramiraau oꞌani, “ꞌEi, aiꞌa ta sae namei rongoa mau doꞌai mamaani tari oꞌasi.”
JHN.7.47	Miraau haikou oꞌani ꞌiniraaui sae heheiꞌoi, “ꞌA ꞌua? ꞌA rihotaꞌiniꞌi roꞌu ꞌadomaꞌimooꞌi mamou hinihiniaꞌa? 
JHN.7.48	ꞌA ꞌua? ꞌE nei ꞌiniꞌameu i naꞌotara maꞌua Farisei na hinihinia moꞌosi? Aiꞌa na! 
JHN.7.49	Na kaeni ruruha hako rau hinihinia ꞌinia rau aiꞌa huunai aidangisiai ringe anaꞌia Moses. Nigaraau mia God ꞌai haꞌa-mamaꞌairaau!”
JHN.7.50	Maꞌe taꞌi ꞌiniraaui saemaua adaaꞌi Jiu, naasi ꞌia Nikodimas, ꞌia moꞌo na boi gaꞌu haaria ani beia Jisas. ꞌIia ꞌa haꞌatee oꞌani ꞌiniraau, 
JHN.7.51	“Na ringe agaau ꞌa ꞌunua do gau bwaꞌi matai hiiriai noni naꞌi ꞌoha nagau aiꞌa rongo haꞌagorohia mau ta mamaani beia.”
JHN.7.52	Miraaugu haꞌatee oꞌani ꞌinia, “Iꞌoe ꞌe ai Galili roꞌu? ꞌOnaa ꞌoi ꞌome riariaa goroi Usu-usu Maea, ꞌo gaꞌi ꞌomesia do aiꞌa do ta rarabea nai boi baaniai Galili.”
JHN.7.53	Miraaugu hano ꞌanai ahoꞌi ꞌari suriꞌi ruma adaaꞌi.
JHN.8.1	Mia Jisas ꞌa ꞌari ahoꞌi hungahungai ꞌOliv, 
JHN.8.2	manaꞌi hahoꞌoa taꞌaa naꞌi nata dangi ꞌa ahoꞌi ꞌari Ruma Maea. Miraau mwane inoni rau goni hako mai. Mia Jisas ꞌa heinagu auru ma haꞌausuriraau. 
JHN.8.3	Naꞌi ꞌoha na ha-hadahada mau, ꞌiraaui Haꞌausuri ꞌanai Ringe anaꞌia Moses, miraaui Farisei rau waia mai urao haꞌiwai narau sadoia naꞌi ꞌoha na taritariꞌa beiai sae heꞌeteꞌi, marau haꞌa-urasia naꞌi maadaau hako inoni.
JHN.8.4	Naasi marau oꞌani ꞌinia Jisas, “Haꞌausuri, na uraoni ra sadoia naꞌi ꞌoha na taritariꞌa beiai sae heꞌeteꞌi. 
JHN.8.5	Naꞌi ringe ana Moses, ꞌa ꞌunua do ra gaꞌi buta haꞌamaesia moꞌo nai haua oꞌasi. Iꞌoe ꞌo ꞌadomaꞌi heꞌua?”
JHN.8.6	Rau hauai heisongaꞌisi suria rau raba sadoia ta maho dorai subunia Jisas ꞌinia. Mia Jisas ꞌa mwaoro auru ma usu-usu naꞌi ano ꞌiniai kakaꞌuna. 
JHN.8.7	Naꞌi ꞌohasi rau songaꞌinia wetewete moeꞌa, mia Jisas ꞌa ura arasi araꞌa ma oꞌani, “Hoita, moi butaꞌia, maꞌata ꞌiatei na ꞌiraraa do ꞌa aiꞌa haua ta taꞌi ora-oraꞌa, nai butaꞌia ꞌiniai hau tahamora.” 
JHN.8.8	Mia Jisas ꞌa mwaoro ahoꞌi auru ma usu-usu roꞌu ꞌiniai kakaꞌuna naꞌi ano.
JHN.8.9	Naꞌi ꞌoha na ꞌiraaui mwane ꞌani raugu rongoa oꞌasi, marau haihanori hako baaniai dorasi, taraawaꞌa beiraaui sae wari. ꞌIia moia Jisas mana uraosi nararugu awa ꞌisi. 
JHN.8.10	ꞌIa Jisas ꞌa ura arasi ahoꞌi araꞌa ma oꞌani ꞌiniai uraosi, “Neiraau hei mwane ꞌani? ꞌA ꞌua? Aiꞌa tanei ꞌiniraau naigui haꞌa-mamaꞌaiꞌo?”
JHN.8.11	Mana uraosi ꞌa oꞌani, “ꞌAgu aiꞌaaꞌa Araha.” Mia Jisas ꞌa oꞌani ꞌinia, “ꞌInau bwaꞌi haꞌa-mamaꞌaiꞌo roꞌu. ꞌOi ꞌariwou maꞌoigu abui ora-oraꞌaꞌa roꞌu.”
JHN.8.12	ꞌIa Jisas ꞌa oꞌani ꞌiniraaui noni, “ꞌInau naasi bewaa tanaraaui saenai marewana. ꞌOnaa namoi suriau, mou bwaꞌi matai awa naꞌi kuhi, suria moi hano naꞌi bewaa nai waiꞌamou ꞌari ꞌanai tahi tarau.”
JHN.8.13	Miraaui Farisei rau haꞌatee oꞌani, “Na mwane mareho naꞌo ꞌunuꞌi ꞌiniꞌo ꞌo ꞌunuꞌi moi haariꞌo, naasi meu bwaꞌi hinihiniꞌo!”
JHN.8.14	Mia Jisas ꞌa oꞌani ꞌiniraau, “Reiꞌuaa na mareho nau ꞌunuꞌi ꞌisi ꞌau ꞌunuꞌi ꞌiniau haariau, maꞌata na mareho ꞌisi ra haꞌa-momori. ꞌInia ꞌinau ꞌau aidangisia naꞌi hei nau boi iei manaꞌi hei nau hano ꞌana. ꞌIꞌamou aiꞌa ꞌiraraai dora nau boi iei, mana dora nawai ꞌariei. 
JHN.8.15	ꞌIꞌamou mou hiiriai noni naꞌi wanawana ꞌonaai noni ni marewana moi. ꞌInau aiꞌa hihiiri oꞌasi. 
JHN.8.16	Ma ꞌonaa ꞌinau wai hihiiri, na hihiiri agua ꞌa gaꞌi haꞌa-momori, ꞌinia ꞌinau aiꞌa hiiriai noni haariau, maꞌata ꞌia Amagu na haꞌataariau mai ꞌa awa beiau. 
JHN.8.17	Ni ringeringe amoou ꞌa oꞌani, ‘ꞌOnaa ꞌe waira rua rarui maaniai taꞌi mamaani naꞌi kooti, ni marehosi ꞌa mena ma haꞌa-momori.’ 
JHN.8.18	ꞌInau ꞌau ꞌunuꞌi mareho ꞌiniau haariau, mana ruana naasi ꞌi Amagu na haꞌataariau mai.”
JHN.8.19	Miraaugu songaꞌinia oꞌani, “Naheiꞌa amamu?”
JHN.8.19	Mia Jisas ꞌa aramiraau oꞌani, “Mou aiꞌa aidangisiau, me mou aiꞌa aidangisia roꞌua Amagu, ꞌinia ꞌonaa namoi aidangisiau, ma naasi moigui aidangisia roꞌua Amagu.”
JHN.8.20	ꞌIa Jisas ꞌa ꞌunuꞌi mareho ꞌisi naꞌi ꞌoha na ha-haꞌausuri naꞌi raronai Ruma Maea ana God, gaarangiai dora ra nuga iei bakosi ni nuga haꞌa. Ma aiꞌa tanei nai daua Jisas ꞌanai haꞌamaesia, suria ꞌa aiꞌa tari mau i madoraa ꞌana.
JHN.8.21	Mia Jisas ꞌa oꞌani roꞌu ꞌiniraau, “ꞌInau wai hano. ꞌIꞌamou moi sibaniau mamou bwaꞌi sadoiau mamoigui buna mae beiꞌi ora-oraꞌa amooꞌi. Na dora na ꞌinau wai ꞌariei mou bwaꞌi matai ataha naꞌiei.”
JHN.8.22	Miraau na saemaua adaaꞌi Jiu raugu oꞌani ꞌiniraau haariraau, “ꞌA ꞌua gasi? ꞌAi ngahuia haaria? ꞌE taha gasi na ꞌadomaꞌinia naꞌi ꞌoha na ꞌunua do gau bwaꞌi matai ataha naꞌi dora na ꞌiia ꞌai ꞌariei.”
JHN.8.23	Mia Jisas ꞌa oꞌani ꞌiniraau, “ꞌIꞌamou baaniai ano, ꞌinau baaniai aro. ꞌIꞌamou anai marewana, ꞌinau aiꞌa anai marewana. 
JHN.8.24	Naasi tarana nau ꞌunua ꞌinia do ꞌiꞌamou moi mae beiꞌi ora-oraꞌa amooꞌi. ꞌOnaa namou bwaꞌi hinihinia do ꞌinau ꞌiatei nau ꞌunua ꞌiniau, moi mae beiꞌi ora-oraꞌa amooꞌi.”
JHN.8.25	Miraau haꞌatee oꞌani ꞌinia, “ꞌOi ꞌunua tanaꞌameu, iꞌoe atei?”
JHN.8.25	Mia Jisas ꞌa aramiraau oꞌani, “ꞌInaua moꞌo nau bwane ꞌunua tanaꞌamou ani. 
JHN.8.26	ꞌA ragoi mareho na ꞌinau ꞌau gaꞌi ꞌunuꞌi ꞌiniꞌamou, ma ꞌanai hiiriꞌamou ꞌiniꞌi, maꞌata ꞌau bwaꞌi. ꞌInia ꞌinau wai ꞌunuꞌi moi tanaraaui noni i taha nau rongoꞌi beia moꞌo na haꞌataariau mai. Mana taha na ꞌiia na ꞌunuꞌi ra haꞌa-momori hako.”
JHN.8.27	Miraau aiꞌa aidangisia doꞌia Jisas ꞌa mamaani ꞌabaiai Amana tanaraau.
JHN.8.28	Mia Jisas ꞌa oꞌani, “Naꞌi madoraa namoi nugaau araꞌa i Gare Inoni naꞌi dadaahoro mamoigui aidangisia do ꞌinau i nei nau ꞌunua do ꞌinau, mamoigui aidangisia roꞌu do ꞌinau aiꞌa haꞌisuriꞌi ꞌadomaꞌigu haariau ꞌiniꞌi mareho nau haaꞌi. Mana mareho nau maaniꞌi raꞌi mareho na ꞌia Amagu na ꞌunuꞌi tanaau. 
JHN.8.29	Mana nei na haꞌataariau mai ꞌa awa tarau beiau, ꞌiia ꞌa aiꞌa nugasiau. ꞌInia ꞌinau ꞌau haaꞌi tarau i taha na rabasia dowai haaꞌi.”
JHN.8.30	Mara ragoi nei narau hinihini naꞌi ꞌoha narau rongoꞌi mareho na ꞌia Jisas ꞌa maaniꞌi.
JHN.8.31	Mia Jisas ꞌa oꞌani ꞌiniraaui Jiu narau hinihinia, “ꞌOnaa namoi haꞌisuriꞌi tarau i haꞌausuringaꞌi aguꞌi, ꞌiꞌamou raꞌi rongoiusuri haꞌa-momori aguꞌi. 
JHN.8.32	Moi aidangisiai taha na haꞌa-momori, mana taha na haꞌa-momori ꞌai haꞌa-dadaraꞌamou.”
JHN.8.33	Miraaugu oꞌani ꞌinia Jisas, “ꞌIꞌameu raꞌi warowaronaꞌi a Ebraham, ma aiꞌa ta nei naꞌi marewanani namei haꞌi slev tanaa. ꞌE taha naꞌo ꞌadomaꞌinia naꞌi ꞌoha naꞌo ꞌunua doꞌai haꞌa-dadaraꞌameu?”
JHN.8.34	Mia Jisas ꞌa aramiraau oꞌani, “ꞌInau wai ꞌunua haꞌa-momori tanaꞌamou, ꞌiatei na hauai taꞌaa, ꞌiia ꞌe slev tanaai ora-oraꞌa. 
JHN.8.35	Ni slev ra aiꞌa ꞌunua do ꞌiia ꞌe huunai gare anai bwauodo, maꞌata ni gare anai sae na bwauodo ra ꞌunua ꞌiniai huunai gare ana tarauꞌa. 
JHN.8.36	Naasi ꞌonaa ni Garena God ꞌai haꞌa-dadaraꞌamou, ꞌiꞌamou moi dadaraꞌa tarauꞌa. 
JHN.8.37	Haꞌamomori! ꞌAu ꞌiraraa do reiꞌuaa na ꞌiꞌamou raꞌi warowaronaꞌi a Ebraham, me taraꞌi abe ꞌiniꞌamou mou raba ngahu haꞌamaesiau, suria mou aiꞌa dauꞌi haꞌausuringaꞌi aguꞌi. 
JHN.8.38	ꞌInau ꞌau maaniꞌi tanaꞌamou i mareho nau ꞌomesiꞌi naꞌi ꞌoha nau awa beia Amagu. Miꞌamou mou suriꞌi haꞌausuringaꞌi ana amamoou.”
JHN.8.39	Miraaugu ꞌunu haꞌarangasia huraꞌa oꞌani, “ꞌIa Ebraham naasi amameeu.”
JHN.8.39	Mia Jisas ꞌagu oꞌani ꞌiniraau, “ꞌOnaa ꞌia Ebraham naasi amamoou, mou gaꞌi haꞌisuriꞌi herehere goro anaꞌi. 
JHN.8.40	ꞌInau ꞌau ꞌunuꞌi tanaꞌamoui mareho nara haꞌa-momori nau rongoꞌi beia Amagu, mamougu raba ngahu haꞌamaesiau. ꞌIa Ebraham ꞌa bwaꞌi haaꞌi here oꞌasi. 
JHN.8.41	Naasi ꞌa haꞌataꞌinia domou suria amamoou naꞌi ꞌoha namou hauꞌi here ꞌisi.”
JHN.8.41	Miraau haꞌatee oꞌani ꞌinia, “ꞌIa God moi naasi huunai amameeu, miꞌameu raꞌi huudi gare anaꞌi.”
JHN.8.42	Mia Jisas ꞌa oꞌani ꞌiniraau, “ꞌOnaa ꞌia God naasi Amamoou, ꞌiꞌamou mou gaꞌi taꞌahiau, suria na dio mai nau haa beiꞌamou, ꞌau boi baania God. ꞌInau aiꞌa boi suriai ꞌadomaꞌigu haariau, maꞌata ꞌia Ama na haꞌataariau mai. 
JHN.8.43	Ni ꞌuaana namou aiꞌa aidangisiꞌi ꞌiniꞌi mareho nau hadangaꞌiniꞌi? ꞌA oꞌasi suria mou aiꞌa raba haꞌisuriꞌi haꞌausuringaꞌi aguꞌi! 
JHN.8.44	ꞌIꞌamou amamoou ꞌia Saetan. Na mareho taꞌaꞌi na haaꞌi, naꞌisi mareho namou raba haaꞌi. Taraawaꞌana mau mai, ꞌiia ꞌe inoni hahaingahu ma ꞌitaai taha na haꞌa-momori suria ꞌiia ꞌa honu ꞌiniai pwariꞌi. Manaꞌi ꞌoha nai pwariꞌi, ꞌe mareho goro moi tanaa, suria ꞌiia ꞌe sae ꞌanai pwariꞌi, me ꞌiia ꞌe amadaaui mwane pwariꞌi hako. 
JHN.8.45	Naasi naꞌi ꞌoha nau hadangaꞌiniꞌi taha nara haꞌa-momori, ꞌiꞌamou aiꞌa hinihiniau, suria ꞌiꞌamou raꞌi gare anaꞌi! 
JHN.8.46	ꞌIatei ꞌiniꞌamou nai matai haꞌataꞌinia huraꞌa do ꞌinau ꞌau ora-oraꞌa? Ma ꞌonaa nau haꞌa-momori, ma ꞌua namou aiꞌa hinihiniau ꞌinia? 
JHN.8.47	ꞌIatei na haꞌi garena God, ꞌa waꞌewaꞌe ꞌanai bahurongoꞌi haꞌatee anaꞌia God, manaꞌi ꞌoha namou aiꞌa, ꞌa haꞌataꞌinia do ꞌiꞌamou aiꞌa gare anaꞌia God.”
JHN.8.48	Miraaui saemaua adaaꞌi Jiu raugu oꞌani ꞌinia, “ꞌAgu aiꞌa ꞌome bwaraꞌa! Iꞌoe ꞌe sae ni Samaria maꞌe adaro na bwauniꞌo!” 
JHN.8.49	Mia Jisas ꞌa oꞌani ꞌiniraau, “ꞌInau aiꞌa adaro nai bwauniau. ꞌInau ꞌau haꞌahoua Amagu me ꞌiꞌamou mou aiꞌa haꞌahouau. 
JHN.8.50	ꞌInau aiꞌa bonasia dorai haꞌahauasaau, maꞌata ꞌe nei na raba haꞌahauasaau, mia moꞌosi naasia moꞌo na hihiiri odo-odo. 
JHN.8.51	ꞌInau wai ꞌunua haꞌa-momori tanaꞌamou, ꞌiatei nai haꞌisuriꞌi haꞌausuringaꞌi aguꞌi, ꞌa bwaꞌi mae!”
JHN.8.52	Miraaui noni raugu oꞌani, “Naasi meugu ꞌiraraa goro doꞌe adaro mora na bwauniꞌo. ꞌIa Ebraham miraaui rarabea rau mae, miꞌoe ꞌo ꞌunua do tanei nai haꞌisuriꞌi haꞌausuringaꞌi amuꞌi, ꞌa bwaꞌi mae! 
JHN.8.53	ꞌO ꞌadomaꞌinia do iꞌoe ꞌo ororiu diꞌuai wauwa agaaua Ebraham, miraaui rarabea narau bwane maeꞌa? Iꞌoe ꞌo ꞌadomaꞌinia do iꞌoe atei?”
JHN.8.54	Mia Jisas ꞌa oꞌani ꞌiniraau, “ꞌOnaa na ꞌinau haariau moi nau haꞌahauasaau haariau, ma ni mareho nau hauasi ꞌe mareho haaria moi. Me ꞌia moꞌo na haꞌahauasaau naasi Amagu, ꞌia moꞌo namou ꞌunua do ꞌiia naasi God amoou. 
JHN.8.55	Ma reiꞌuaa namou ꞌunua do ꞌiia naasi God amoou, me ꞌiꞌamou aiꞌa gere aidangisia moeꞌa. ꞌInau nau aidangisia goro. Ma ꞌonaa nawai ꞌunua do ꞌinau aiꞌa aidangisia, ma naasi ꞌinau wai pwariꞌi ꞌonaaiamouꞌa na. Me ꞌinau ꞌau aidangisia Amagu, mau araisuriꞌi haꞌatee anaꞌi. 
JHN.8.56	I amamoou a Ebraham ꞌa waꞌewaꞌe ꞌoha na ꞌadomaꞌiniai ꞌoha do ꞌinau wai boi. Mana ꞌoha na ꞌomesiai boi agua, ꞌa waꞌewaꞌe ꞌinia.”
JHN.8.57	Miraaugu oꞌani ꞌinia, “Na harisimu aiꞌa gere tari moeꞌa i rima tangahuru maꞌo ꞌunuaꞌasi do muru haireeꞌi!”
JHN.8.58	Mia Jisas ꞌa oꞌani, “Haꞌamomori, ꞌinau wai ꞌunua tanaꞌamou, ꞌoha ꞌia Ebraham aiꞌa awa mau, ꞌinau bwani awa!”
JHN.8.59	Naꞌi ꞌohasi ꞌiraaui noni raugu siꞌo hau ꞌanai butaꞌia. Mia Jisas ꞌa bainihu taꞌiniraau, ma kumusi huraꞌa baaniai Ruma Maea ana God.
JHN.9.1	Naꞌi ꞌoha na ꞌia Jisas ꞌa ꞌari wou, ꞌa ꞌomesiai sae na huta haꞌi kuru. 
JHN.9.2	Miraaui rongoiusuri anaꞌia Jisas raugu songaꞌinia oꞌani, “Haꞌausuri, ni ꞌuaana nagu huta haꞌi kuru ꞌinia moꞌosi? ꞌE ꞌinona haaria nagu oꞌasi ꞌiniasi, maꞌua ꞌe ꞌinona amana mea inana?”
JHN.9.3	Mia Jisas ꞌa aramiraau oꞌani, “Ni kuru na toꞌiasi, aiꞌa do ꞌa kuru ꞌiniai ꞌinona, maꞌua ꞌinona amana mia inana. ꞌIia ꞌa kuru do neina ꞌia God ꞌai haꞌataꞌiniai mena ana naꞌi tauꞌaro goro nai haua tanaa naꞌi tahitahi ana. 
JHN.9.4	Naꞌi ꞌoha na aiꞌa rodo mau, gai haaꞌi tatauꞌaro anaꞌia moꞌo na haꞌataariau mai, ꞌinia na rodo ꞌa raumwadu na bwaꞌi sae naigui haa ta tauꞌaro. 
JHN.9.5	Naꞌi ꞌoha na ꞌinau awa mau naꞌi marewanani, ꞌinau naasi bewaa tanaraaui noni nai marewana.”
JHN.9.6	Manaꞌi ꞌoha na ꞌia Jisas ꞌa haꞌatee oꞌasi hako, ꞌa ngisu dioi ano. ꞌA dorariai mwagiro beiai ngisungisuna, ma tarohiai maanaꞌi moꞌosi ꞌiniai mwagirosi. 
JHN.9.7	Naasi ma oꞌani ꞌinia, “ꞌOi ꞌari maꞌoi aromaa naꞌi oboi wai ra ꞌunua ꞌinia Saeloam.” (Mana ꞌadoꞌado ꞌanai Saeloam naasi “ra haꞌataaria ꞌari.”)
JHN.9.7	Naꞌi ꞌoha na ꞌia moꞌosi ꞌa ꞌari ma aromaa hako naꞌi oboi waisi, ꞌagu ahoꞌi mai naꞌi ꞌomaa ana ma wanawanaꞌa.
JHN.9.8	Miraaui nei rau mono gaarangia moꞌosi, ma taraꞌi nei narau ꞌiraraa do ꞌiia naasi sae kuru na hahaꞌangoni haꞌa ani, raugu heisosongaꞌi hairiu oꞌani, “Naasi sae na kuru na heheinagu ꞌanai haꞌangoni haꞌa ani?”
JHN.9.9	Taraꞌi nei rau ꞌunua do ꞌiia, ma taraꞌi nei rau oꞌani, “Aiꞌa, ꞌe sae heꞌeteꞌi na, magu ꞌome ꞌonaaia moi!”
JHN.9.9	Mana nei na hahaꞌangonisi ꞌagu oꞌani, “ꞌInau na, ꞌinau moi!”
JHN.9.10	Maraugu songaꞌinia oꞌani, “Ma ꞌa heꞌua naꞌogu wanawana ꞌinia? ꞌIatei na haꞌa-wanawanaꞌo?”
JHN.9.11	Mia oꞌani ꞌiniraau, “ꞌE sae nara ꞌunua ꞌinia Jisas na hauai mwagiro ma tarohia suriꞌi maagu, ma ꞌunua tanaau ꞌanai ꞌari arohiai maagu naꞌi oboi wai naꞌi Saeloam. Hoita, naꞌi ꞌoha nau ꞌari naugu aromaa naꞌi waisi, naasi mau wanawanaꞌasi!”
JHN.9.12	Miraaugu songaꞌinia roꞌu oꞌani, “Ma naheia moꞌosi?”
JHN.9.12	Miagu aramiraau oꞌani, “ꞌInaugu aiꞌa ꞌiraraaꞌa.”
JHN.9.13	Naasi maraugu waia moꞌosi ꞌari tanaraaui Farisei. 
JHN.9.14	Manaꞌi dangi na ꞌia Jisas ꞌa haꞌagorohiai saesi, ꞌe dangi ni mamaro. 
JHN.9.15	Miraau na Farisei raugu sosongaꞌinia ꞌiniai taha na toꞌo. Mia oꞌani ꞌiniraau, “Naꞌi ꞌoha na tarohiꞌi maagu hako ꞌiniai mwagiro, ꞌa ꞌunua dowai ꞌari arohiai maagu naꞌi oboi wai naꞌi Saeloam. Naꞌi ꞌoha nau ꞌariwou mau aromaa hako, mau wanawanaꞌasi.”
JHN.9.16	Ma taraꞌi Farisei rau oꞌani, “ꞌIa moꞌosi ꞌa aiꞌa boi baania God, suria ꞌa tauꞌaro naꞌi dangi ni mamaro.” Ma taraꞌi nei ra oꞌani, “ꞌOnaa ꞌe sae ora-oraꞌa moi, maꞌua na haua ꞌinia i haꞌabuꞌoahu oꞌasi?”
JHN.9.16	Naꞌi ꞌohasi, ꞌe kae heihoa na toꞌo naꞌi ahoaadaau hairiu. 
JHN.9.17	Miraaugu songaꞌinia roꞌua moꞌo na huta haꞌi kurusi oꞌani, “Iꞌoe ꞌo ꞌunua do ꞌia moꞌosi na haꞌa-wanawanaꞌo. Iꞌoe ꞌo ꞌadomaꞌi heꞌua ꞌinia moꞌosi?”
JHN.9.17	Miagu aramiraau oꞌani, “ꞌInau ꞌau ꞌadomaꞌinia do ꞌiia ꞌe rarabea.”
JHN.9.18	Naasi miraaui saemaua adaaꞌi Jiu raugu aiꞌa raba hinihiniꞌa roꞌu doꞌia moꞌosi ꞌa kuru gaꞌu. Naasi marau soia inana mana amana, 
JHN.9.19	rau songaꞌinirarua oꞌani, “ꞌA haꞌamori doꞌe gare amurua na huta haꞌi kuru naanisi? Maꞌua nagu wanawana ꞌinia?”
JHN.9.20	Mia inana mana amana moꞌosi raru oꞌani, “Miria miri ꞌiraraa doꞌe gare amiria na huta haꞌi kuru. 
JHN.9.21	Mana ꞌiraraai taha nagu taarai wanawana ꞌinia, maꞌua ꞌiatei nagu haꞌagorohia, na miri aiꞌa mataia. ꞌIia ꞌa mwanemauaꞌa, ꞌa matai hadahada haaria. Moi songaꞌinia mai mamaani haaria.” 
JHN.9.22	Raru haꞌatee oꞌasi, suria raru mamaaꞌusiraaui saemaua adaaꞌi Jiu, ꞌinia ꞌiraau rau bwani ꞌunua do ꞌonaa tanei nai ꞌunua doꞌia Jisas naasi Haꞌatahi, rai haꞌaabua ꞌanai siri suriꞌi ruma ni haꞌarahesi ꞌanai rihungaꞌi. 
JHN.9.23	Tarana naasi nararu ꞌunua ꞌinia dorai songaꞌinia maai mamaani haraaria.
JHN.9.24	Naasi marau ꞌunua ahoꞌi roꞌu siri maia moꞌo na huta haꞌi kurusi marau oꞌani ꞌinia, “ꞌOi duruduru naꞌi maana God doni mareho naꞌoi ꞌunuꞌi rai haꞌa-momori, ꞌinia ꞌiꞌameu meu ꞌiraraa do ꞌia Jisas ꞌe inoni ora-oraꞌa.”
JHN.9.25	Mia oꞌani ꞌiniraau, “ꞌInau aiꞌa ꞌiraraa gasi ꞌe inoni ora-oraꞌa maꞌua aiꞌa. Ni mareho moi nau ꞌiraraa naasi, ꞌinau ꞌau huta haꞌi kuru, manaꞌi ꞌohani ꞌau matai wanawanaꞌa!”
JHN.9.26	Miraau oꞌani ꞌinia, “ꞌE taha na haua, ma here heꞌua ꞌoha na haꞌagorohiꞌo?”
JHN.9.27	Mia moꞌosi ꞌa oꞌani ꞌiniraau, “Mou aiꞌa bwane rongoai ꞌunua agua ani? Ni ꞌuaana namougu raba rongoa roꞌu ꞌinia? ꞌA ꞌua? Mou raba haꞌi rongoiusuri ana roꞌu?”
JHN.9.28	Naasi marau haꞌatee haꞌataꞌaia moꞌosi, marau oꞌani, “Iꞌoe naasi rongoiusuri ana, ꞌiꞌameu aiꞌa! ꞌIꞌameu raꞌi rongoiusuri anaꞌia Moses. 
JHN.9.29	ꞌIꞌameu ꞌiraraa doꞌia Moses naasia moꞌo na ꞌia God na hadahada beia, me ꞌia moꞌosi, aiꞌa ta taꞌi maho namei ꞌiraraa ꞌinia. Reiꞌuaa dora na boi baania, meu aiꞌa ꞌiraraa roꞌu.”
JHN.9.30	Mana saesi ꞌa haꞌatee oꞌani, “ꞌIni ꞌuaana? ꞌAu kaeni heimwaotaꞌi diꞌu ꞌiniꞌamou! ꞌIia na haꞌa-wanawanaausi, mamougu ꞌunua domou aiꞌa ꞌiraraai dora na boi baania! 
JHN.9.31	ꞌIgaau gau ꞌiraraa doꞌia God ꞌa bwaꞌi matai aramiꞌi haꞌarahesi adaaꞌi noni ora-oraꞌa, maꞌata ꞌa waꞌewaꞌe ꞌanai aramiraaui nei ra haꞌahoua marau haꞌisuriai heiꞌirisina. 
JHN.9.32	Naꞌi taraawaꞌa na haua mai marewana, aiꞌa do ta sae nagai rongoa doꞌai haꞌa-wanawanaa ahoꞌi tanei nai huta haꞌi kuru. 
JHN.9.33	Naasi ꞌia moꞌosi ꞌa bwaꞌi matai haua oꞌasi ꞌonaa na aiꞌa boi baania God.”
JHN.9.34	Miraaugu oꞌani ꞌinia, “Taraawaꞌa mau mai ꞌoha naꞌo huta ꞌo honu ꞌini ora-oraꞌa, maꞌogu raba haꞌausuriꞌameu ahoꞌi!” Naasi rau asihura marau taaria huraꞌa baaniai ruma ni haꞌarahesi.
JHN.9.35	ꞌOha na ꞌia Jisas ꞌa rongoai mareho na toꞌosi, ꞌa heisadoi beia moꞌosi ma songaꞌinia oꞌani, “ꞌA ꞌua? ꞌO hinihiniai Garei Inoni?”
JHN.9.36	Mia moꞌosi ꞌagu oꞌani ꞌinia, “Saemaua, ꞌoi haꞌa-aidangisiau ꞌinia moꞌosi mawai hinihinia.”
JHN.9.37	Mia Jisas ꞌagu oꞌani ꞌinia, “ꞌIia naꞌo ꞌomesiaꞌasi, ꞌiia namuru taꞌi ha-hadahada naꞌi ꞌohanisi.”
JHN.9.38	Naꞌi mau ꞌohasi mana saesi ꞌa topiraꞌi ruru auru tanaa Jisas ma oꞌani, “Araha, ꞌinau hinihiniꞌa!”
JHN.9.39	Mia Jisas ꞌa oꞌani ꞌinia, “ꞌInau ꞌau boi ꞌanai hiiriai marewana. ꞌIraaui nei ra kuru rai ꞌomeꞌome, miraaui nei narau ꞌadomaꞌinia dorau ꞌomeꞌome, raigui aidangisia do ꞌiraau rau kuru.”
JHN.9.40	Miraaui Farisei narau ura ꞌisi naꞌi ꞌohasi raugu oꞌani ꞌinia, “ꞌA ꞌua? Iꞌoe ꞌo ꞌunua do ꞌiꞌameu meu kuru roꞌu?”
JHN.9.41	Mia Jisas ꞌa oꞌani ꞌiniraau, “ꞌOnaa namou gaꞌi kuru, mou gaꞌi bwaꞌi haai ora-oraꞌa namou hauasi.
JHN.10.1	Mia Jisas ꞌa haꞌatee oꞌani, “ꞌInau wai ꞌunua haꞌa-momori tanaꞌamou, ꞌiatei nai hane aharau naꞌi barai siip, ma aiꞌa siri naꞌi maanai bara, ꞌiia ꞌe sae beriberi! 
JHN.10.2	ꞌInia na nei na huunai ꞌomesuri siip, ꞌai siri maꞌataꞌa naꞌi maanai bara. 
JHN.10.3	Na nei na ꞌomesuriai bara ꞌai tahangiai maanai bara tanaa, miraaui siip rau rongo ꞌiraraai ringena marau boi beia. ꞌA ꞌunuꞌi atadi siip anaꞌi ma wairaau huraꞌa. 
JHN.10.4	Naꞌi ꞌoha na soi goniraau hakoi siip anaꞌi, ꞌa naꞌotaradaau, miraau suria ꞌinia rau rongo ꞌiraraai ringena. 
JHN.10.5	Me ꞌonaa ta sae heꞌeteꞌi nai ꞌunuraau mai, rai horataꞌinia. ꞌInia rau bwaꞌi taraa toꞌo suria moi sae heꞌeteꞌi narau aiꞌa matangaꞌi rongoai ringena.”
JHN.10.6	ꞌIa Jisas ꞌa hauai heihaꞌauusi tanaraau, miraaui noni rau aiꞌa aidangisiai taha na bonasiai haꞌausuriraau ꞌinia.
JHN.10.7	Naasi magu haꞌatee oꞌani roꞌu, “ꞌInau wai ꞌunua haꞌa-momori tanaꞌamou, ꞌinau naasi maanai barai siip. 
JHN.10.8	Taraꞌi nei nara boi naꞌo ꞌiniau rau ꞌonaai sae beriberi, ꞌinia rau here haꞌa-taꞌairaaui noni ꞌiniꞌi haꞌausuringaꞌi pwapwaariꞌi adaaꞌi. Me ni siip aguꞌi rau aiꞌa araisuriraau. 
JHN.10.9	ꞌInau naasi maanai barai siip. ꞌIatei nai boi beiau ꞌanai siri naꞌi raronai bara wai haꞌatahia. ꞌIia ꞌai dadaraꞌa ꞌonaai siip na matai hano hairiu ꞌanai siba ꞌana mahoingau. 
JHN.10.10	Na sae beriberi ꞌa boi moi ꞌanai beri, heingahu, ma ꞌanai heretaꞌaa. ꞌInau ꞌau boi ꞌanai hauai huunai tahi tanaraaui noni, tahitahi na honu ꞌiniꞌi mwane mareho goro.
JHN.10.11	“ꞌInau naasi ꞌomesuri siip goro. ꞌI nei na ꞌomesuri siip goro ꞌa mwaꞌemwaꞌe ꞌanai mae ꞌiniꞌi siip. 
JHN.10.12	Na nei nara horia moi ꞌanai ꞌomesuri, ꞌa matai hora moi naꞌi ꞌoha nai ꞌomesiai misu tari na boi ꞌanai ngaaꞌi siip. ꞌIia ꞌa matai hora moi baaniꞌi, suria ꞌiia aiꞌa toꞌoraꞌi siip ꞌisi, me ꞌiia ꞌa aiꞌa huunai sae ꞌomesuri siip. Manaꞌi ꞌoha nai hora, na misu tari ꞌai tarihaꞌiniꞌi siip, mana siip rai ꞌadarara. 
JHN.10.13	Na nei nara horia ꞌanai ꞌomesuri ꞌa hora suria ꞌiia ra horia moi ꞌanai ꞌomesuri, aiꞌa do ꞌa huunai ꞌadomaꞌi ororiu ꞌiniꞌi siip.
JHN.10.14+JHN.10.15	“ꞌInau naasi ꞌomesuri siip goro minau mwaꞌemwaꞌe ꞌanai mae ꞌiniꞌi siip aguꞌi. ꞌInau ꞌau ꞌiraraꞌi siip aguꞌi, mana siip aguꞌi ra ꞌiraraau roꞌu. ꞌA ꞌonaai ꞌiraraau ana Amagu, minau ꞌiraraa roꞌu a Ama. 
JHN.10.16	Naꞌi raronai bara, raꞌi siip aguꞌi ra aiꞌa awa mau naꞌiei na ꞌinau wai wairaau roꞌu mau mai. ꞌIraau rai rongo ꞌiraraai ringegu. Rai haꞌi taꞌi ruruhai siip, marai toꞌoraai taꞌi ꞌomesuri.
JHN.10.17	“ꞌIa Amagu ꞌa huunai taꞌahiau suria ꞌau mwaꞌemwaꞌe ꞌanai wateai tahingagu ꞌanai mae. ꞌAu wateai tahingagu neina ꞌinau wai matai tahi ahoꞌi roꞌu. 
JHN.10.18	ꞌA bwaꞌi nei nai matai haꞌamaesiau ꞌonaa ꞌinau ꞌau bwaꞌi wateau. ꞌInau ꞌau wateai tahingagu dadaraꞌa. ꞌInau nau toꞌoraai mena ꞌanai watea, mau toꞌoraai mena ꞌanai tahi ahoꞌi, ꞌinia naasi taha na ꞌia Amagu ꞌa haꞌatoraau ꞌinia.”
JHN.10.19	Naꞌi ꞌoha na ꞌunuꞌi mareho ꞌisi, ꞌiraaui Jiu ꞌa heiruaruaꞌa i ꞌadoꞌadodaaꞌi ꞌiniꞌi. 
JHN.10.20	Taraꞌi nei ꞌiniraau rau oꞌani, “ꞌIa moꞌosi ꞌe adaro na bwaunia ma bweuꞌasi. Moi abui bahurongoꞌi mareho na maaniꞌi.”
JHN.10.21	Ma taraꞌi nei ꞌiniraau rau oꞌani, “Ra aiꞌa rongo oꞌasi sae ra bwaunira i adaro. Ni adaro ꞌa bwaꞌi matai haꞌa-ꞌomeꞌomeai sae na huta haꞌi kuru!”
JHN.10.22	Ma tari mai madoraa ni wanusi. ꞌIa Jisas ꞌa awa naꞌi Jerusalem naꞌi ꞌoha nara hauai rongo ꞌanai ꞌadomaꞌi ahoꞌisiai ꞌoha nara tahangiai Ruma Maea ana God. 
JHN.10.23	Manaꞌi raronai Ruma Maea, ꞌia Jisas ꞌa ꞌariwou naꞌi dora nara ꞌunua ꞌiniai Abaihare ana Solomon. 
JHN.10.24	Miraaui saemaua adaaꞌi Jiu rau goni wou hunia marau oꞌani ꞌinia, “ꞌIꞌameu ꞌa kakui ahumeeu oreaꞌa mai ꞌiniꞌo. ꞌOnaa iꞌoe naasi Haꞌatahi, maꞌoi ꞌunua haꞌa-momori tanaꞌameu.”
JHN.10.25	Mia Jisas ꞌa oꞌani ꞌiniraau, “ꞌInau bwane ꞌunua tanaꞌamou memou aiꞌa hinihiniau. Ni mwane mareho nau hauꞌi beiai mena ana Amagu naasi nara haꞌataꞌinia huraꞌa do ꞌinaua tei. 
JHN.10.26	Mou aiꞌa hinihiniau suria mou aiꞌa aba ꞌiniꞌi siip aguꞌi. 
JHN.10.27	Na siip aguꞌi ra rongo ꞌiraraai ringegu. ꞌInau ꞌirararaau, miraau rau suriau. 
JHN.10.28	ꞌInau ꞌau hauai tahi tarau tanaraau, miraau rau bwaꞌi siri naꞌi mae tarau. ꞌA bwaꞌi nei nai hasuiraau baaniau, 
JHN.10.29	ꞌinia ꞌia Amagu na wateraau mai tanaau, me ꞌiia ꞌa wetewete ma mena diꞌuꞌi mwane mareho hako. Naasi, ꞌa bwaꞌi nei nai matai hasuiraau huraꞌa baania Amagu. 
JHN.10.30	ꞌInau mea Amagu ꞌe taꞌi.”
JHN.10.31	Naꞌi ꞌohasi, ꞌiraaui saemaua adaaꞌi Jiu rau siꞌo hau roꞌu dorai buta haꞌamaesia. 
JHN.10.32	Mia Jisas ꞌa oꞌani ꞌiniraau, “ꞌInau ꞌau hauꞌi mwane mareho goro na ꞌia Amagu na ꞌunuꞌi tanaau. ꞌE nei heꞌua ꞌiniꞌi tatauꞌaro goro ꞌisi namou raba haꞌamaesiau ꞌinia?”
JHN.10.33	Miraau oꞌani ꞌinia, “ꞌIꞌameu aiꞌa raba butaꞌiꞌo ꞌiniꞌi mareho goro naꞌo haaꞌi, me ꞌo hadahada haꞌataꞌaia God. Iꞌoe ꞌe taraani noni moi maꞌogu ꞌunua haariꞌo do iꞌoe God!”
JHN.10.34	Mia Jisas ꞌa oꞌani roꞌu ꞌiniraau, “Naꞌi Usu-usu Maea agaau ra usua dio doꞌia God ꞌa oꞌani ꞌiniraau taraꞌi naꞌotara, ‘ꞌIꞌamou raꞌi god.’
JHN.10.35	Mana mareho na awa dio naꞌi Usu-usu Maea ꞌa haꞌa-momori tarau. Naasi, ꞌonaa ꞌiraaui nei narau dauꞌi haꞌatee anaꞌia God ra ꞌunu god ꞌiniraau, 
JHN.10.36	ni ꞌuaana namou ꞌunua ꞌinia doꞌau haꞌatee haꞌataꞌaia God naꞌi ꞌoha na ꞌinau ꞌau ꞌunua do ꞌinau ꞌe gare ana moi? ꞌInia ꞌinau naasi nei na ꞌia God na ꞌome sigihiau ma haꞌataariau mai naꞌi marewana. 
JHN.10.37	ꞌOnaa na ꞌinau aiꞌa hauꞌi taha na ꞌia Amagu na haaꞌi, mamoi abui hinihiniau. 
JHN.10.38	Ma ꞌonaa nau haaꞌi taha ꞌia Amagu na hauꞌi, reiꞌuaa namou aiꞌa hinihiniꞌi haꞌatee aguꞌi, me moi hinihiniꞌi taha nau haaꞌi mamoigui tano aidangisia do ꞌia Ama ꞌe taꞌi beiau, me ꞌinau ꞌe taꞌi beiai Ama.”
JHN.10.39	Naꞌi ꞌohasi rau raba daua roꞌu ꞌanai hiiria magu bwara, ꞌia Jisas ꞌa hano moi baaniraau.
JHN.10.40	Mia Jisas ꞌa ahoꞌi ꞌari nata bataraui wai rahai Jodan, ma awa naꞌi dora na ꞌia Jon na bwa-bwareomaearaau gaꞌu i sae. 
JHN.10.41	Ma ra ragoi noni ra boi beia. Miraaugu oꞌani ꞌiniraau hairiu, “ꞌIa Jon ꞌa aiꞌa haaꞌi taraꞌi haꞌabuꞌoahu, maꞌata na mwane mareho na ꞌunuꞌi ꞌinia moꞌoni ra haꞌa-momori hako.” 
JHN.10.42	Manaꞌi ꞌohasi, rau ragoi nei narau hinihinia.
JHN.11.1	Maꞌe sae na atana ꞌia Lasarus ꞌa daoha. ꞌIia ꞌa awa naꞌi Betani beiraruai rua asina, ꞌia Meri mea Maata. 
JHN.11.2	ꞌIiasi a Meri, naasi Meri na erisiai bei rumu na siꞌini goro naꞌi uwanaꞌia Jisas, ma haꞌamahaꞌi ꞌiniai warihuna. 
JHN.11.3	Mia Meri mea Maata raru haꞌataari hadahada ꞌari tanaa Jisas oꞌani, “Araha, na nei naꞌo taꞌahia diꞌu ꞌa daoha.”
JHN.11.4	Naꞌi ꞌoha naꞌia Jisas ꞌa rongoa, ꞌa oꞌani, “Ni daoha na toꞌia Lasarus ꞌa bwaꞌi maesia. ꞌIia ꞌa daoha neina mena ana God ꞌai haꞌataꞌi marai haꞌa-aneaneai Garena ꞌinia.” 
JHN.11.5	Ma reiꞌuaa na ꞌia Jisas ꞌa taꞌahia Maata mea Meri mea Lasarus, 
JHN.11.6	ꞌiia ꞌa awa roꞌu mau suriai rua dangi naꞌi dora na awa ꞌieisi. 
JHN.11.7	Ma oꞌani ꞌiniraaui rongoiusuri anaꞌi, “Gau magai ahoꞌi ꞌari Jiudea.”
JHN.11.8	Miraaui rongoiusuri anaꞌi rau haꞌatee haꞌabwarasia oꞌani, “Haꞌausuri, naꞌi moi dangi ani narau raba buta haꞌamaesiꞌo i saemaua adaaꞌi Jiu, maꞌo ꞌunuaꞌa do gai ꞌari ahoꞌi roꞌusi?”
JHN.11.9	Mia Jisas ꞌa oꞌani ꞌiniraau, “Na dangi ꞌa marewa suriai taꞌi tangahuru mana rua ꞌaoa. Naasi ꞌonaa ꞌiatei nai hahano naꞌi dangi, ꞌa bwaꞌi toraꞌi, ꞌinia na sina ꞌa bewaasia. 
JHN.11.10	Me ꞌonaa nai hano naꞌi rodo, ꞌiia ꞌa matai toraꞌi suria ꞌa aiꞌa marewa.”
JHN.11.11	Naasi ma haꞌatee oꞌani, “I geresae agaaua Lasarus ꞌa mauruꞌa, maꞌata ꞌinau wai ꞌari mawai haꞌaraia.”
JHN.11.12	Miraaui rongoiusuri anaꞌi rau oꞌani ꞌinia, “Araha, ꞌonaa na mauru moi, me ꞌa haꞌataꞌinia do ꞌiia ꞌai goro moi.”
JHN.11.13	Rau haꞌatee oꞌasi suria rau ꞌadomaꞌinia do ꞌia Lasarus ꞌa mauru mora moi, maꞌata ꞌia Jisas ꞌa ꞌiraraa doꞌa maeꞌa. 
JHN.11.14	Naasi magu ꞌunu haꞌagorohia oꞌani tanaraau, “ꞌIa Lasarus ꞌa maeꞌa. 
JHN.11.15	Me ꞌiniꞌamou, ꞌa goro doꞌau aiꞌa awa ꞌoha na mae, ꞌinia naaniꞌa i madoraa goro tanaꞌamou ꞌanai nugaai hinihinimoou beiau. Boi, magai ꞌari ꞌomesia.”
JHN.11.16	Mia Tomas, ꞌia moꞌo nara ꞌunua ꞌiniai ꞌIu, ꞌa oꞌani ꞌiniraau hakoi rongoiusuri, “Gau magai ꞌari, magai mae roꞌu beia Jisas.”
JHN.11.17	Naꞌi ꞌoha na ꞌia Jisas ꞌa ataha woui Betani, rau ꞌunua tanaa doꞌe hai dangi na hakoꞌa murinai aoraa ada Lasarus naꞌi wabwa. 
JHN.11.18	I Betani ꞌa gaꞌi ꞌonaai oru kilomita moi baaniai Jerusalem. 
JHN.11.19	Ma naasi ra ragoi Jiu nara boi ꞌanai adaꞌimae mara bonasiai haꞌa-aroꞌi ahudaruꞌi a Meri mea Maata ꞌiniai koadarua na mae.
JHN.11.20	Naꞌi ꞌoha na ꞌia Maata ꞌa ꞌiraraa doꞌia Jisas ꞌa gaarangi ataha, ꞌa huraꞌa ꞌanai heisadoi beia. Naꞌi ꞌohasi ꞌia Meri ꞌa awa moi siri naꞌi ruma. 
JHN.11.21	Mia Maata ꞌa oꞌani ꞌinia Jisas, “Araha, ꞌonaa naꞌo gaꞌi bwane awa ꞌini, ni koagua Lasarus ꞌa gaꞌi bwaꞌi mae. 
JHN.11.22	Maꞌata reiꞌuaa naꞌi ꞌohani, ꞌau ꞌiraraa doꞌia God ꞌai matai haua tanaꞌo i taha naꞌoi haꞌangonia ꞌinia.”
JHN.11.23	Mia Jisas ꞌa oꞌani ꞌinia Maata, “ꞌIa koamu ꞌai surutaꞌe ahoꞌi.”
JHN.11.24	Mia Maata ꞌa oꞌani ꞌinia, “ꞌIo, ꞌau ꞌiraraa doꞌai surutaꞌe ahoꞌi beiraaui nei narai surutaꞌe ahoꞌi naꞌi haꞌahakonai dangi.”
JHN.11.25	Mia Jisas ꞌa ꞌunua tanaa, ꞌa oꞌani, “ꞌInau naasi nei ꞌanai haꞌa-surutaꞌeraau ahoꞌi noni ma ꞌanai haua tanaraau i tahi tarau. ꞌIatei nai hinihiniau, reiꞌuaa nai mae, ꞌiia ꞌai tahi mau. 
JHN.11.26	Mia tei na tahi ma hinihiniau, ꞌai dauai tahi tarau. ꞌO hinihiniai mareho nau ꞌunuasi Maata?”
JHN.11.27	Mia Maata ꞌa oꞌani ꞌinia Jisas, “ꞌIo Araha, ꞌinau ꞌau hinihini do iꞌoe naasi Haꞌatahi, ꞌi garena God nameu ꞌadomaꞌinia doꞌai boi marewana.”
JHN.11.28	Naasi mia Maata ꞌa hano baania Jisas, ma ahoꞌi ꞌari beia Meri. ꞌA siriwou naꞌi ruma ma waia beiraꞌi a Meri ma oꞌani ꞌinia, “Na haꞌausuri ꞌa adaꞌa magu raba reꞌiꞌo.” 
JHN.11.29+JHN.11.30	Naꞌi ꞌohasi ꞌia Jisas ꞌa awa mau bohuraꞌa ꞌiniai ꞌomaa naꞌi dora na ꞌia Maata ꞌa heisadoi beia ei. Hoita, ꞌia Meri ꞌa surutaꞌe raharaha moi ma huraꞌa ꞌanai ꞌari heisadoi beia Jisas. 
JHN.11.31	Naꞌi ꞌoha narau reꞌia oꞌasi, ꞌiraaui sae narau awa beia ꞌanai bonasiai haꞌa-aroahuna, rau surutaꞌe roꞌu marau suria huraꞌa, ꞌinia rau ꞌadomaꞌinia do ꞌai ꞌari hera ꞌanai angi naꞌiei.
JHN.11.32	ꞌIa Meri ꞌa huraꞌa ma ꞌari odo-odo naꞌi dora na ꞌia Jisas ꞌa awa iei. Manaꞌi ꞌoha na ꞌomesia Jisas, ꞌa ꞌariwou ma topiruru auru tanaa ma oꞌani, “Araha, ꞌonaa naꞌo gaꞌi bwane awa ꞌini, ni koagua Lasarus ꞌa gaꞌi bwaꞌi mae!”
JHN.11.33	Mia Jisas ꞌa reꞌiai ꞌomehana Meri ꞌoha na angiangi, miraau roꞌu i sae narau suria rau angi roꞌu. ꞌIa Jisas ꞌa ahutotou diꞌu, ma taꞌaai tahingana, 
JHN.11.34	ma oꞌani, “Naꞌi hei namou nugaa ieia Lasarus?”
JHN.11.34	Miraau oꞌani ꞌinia, “Araha, gai ꞌari maꞌoi ꞌomesia.”
JHN.11.35	Mia Jisas ꞌa angi. 
JHN.11.36	Miraaui nei narau ura gaarangi rau oꞌani, “Moisu ꞌomesiai taꞌahia na haua.”
JHN.11.37	Ma taraꞌi nei ra oꞌani, “ꞌIa moꞌosi ꞌa haꞌa-ꞌomeꞌomeai sae kuru. Ni ꞌuaana na aiꞌa boi ꞌinia ꞌanai haꞌagorohia ahoꞌi a Lasarus neina ꞌai abui mae?”
JHN.11.38	Mia Jisas ꞌa ataha naꞌi dora nara toringia iei abena Lasarus ma ahutotou diꞌu. Mana dorasi, ꞌe wabwa nara haꞌabwarasiai maana ꞌiniai hau. 
JHN.11.39	Mia Jisas ꞌa oꞌani ꞌiniraau, “Moi rahia bairaꞌi hausi baaniai maanai wabwa.”
JHN.11.39	Mia Maata, asina moꞌo na maesi, ꞌa haꞌatee oꞌani, “Araha, ꞌai siꞌini taꞌaa diꞌuꞌa, ꞌinia ꞌe hai dangi na hakoꞌa murinai mae ana.”
JHN.11.40	Mia Jisas ꞌa oꞌani ꞌinia, “Nau bwane ꞌunua tanaꞌo doꞌoi ꞌomesiai mena ana God, ꞌonaa naꞌoi hinihini!” 
JHN.11.41	Naasi maraugu rahia bairaꞌi hau baaniai maanai wabwa. Mia Jisas ꞌa wana araꞌai aro ma oꞌani, “Ama, ꞌau haꞌatee haꞌagorohiꞌo ꞌini rongoau amua. 
JHN.11.42	Mau ꞌiraraa do ꞌado ꞌoha ꞌo rongoau. Maꞌata ꞌiniraau mwane inoni ꞌini, nau haꞌatee raha ꞌinia huraꞌa, marai hinihini do iꞌoe naꞌo haꞌataariau mai.” 
JHN.11.43	Mia Jisas ꞌagu totoro oꞌani, “Lasarus, ꞌoi huraꞌa mai!” 
JHN.11.44	Mia Lasarus ꞌa huraꞌa mai beiꞌi mau i bwana ra hoꞌua ꞌiniꞌi rima mana uwanaꞌi mana bwana nara kukuhaia ꞌiniai bwauna. Mia Jisas ꞌa oꞌani ꞌiniraau, “Moi rahiꞌi baania i bwana ra hoꞌua ꞌiniꞌi maai hahano aꞌora!”
JHN.11.45	ꞌA ragoi nei ꞌiniraaui Jiu nara boi beia Meri narau hinihinia Jisas ꞌoha narau reꞌia do ꞌa haꞌa-surutaꞌea Lasarus baaniai mae. 
JHN.11.46	Ma taraꞌi nei heꞌeteꞌi, rau ꞌari ataha beiraaui Farisei marau rangasia tanaraaui taha na ꞌia Jisas ꞌa haua. 
JHN.11.47	Miraaui Naꞌotara adaaꞌi Piriisi, miraaui Farisei rau soiraau goni ruruha adaau nara ꞌunua ꞌiniai Kansol ꞌanai hadangaꞌiniai marehosi. Rau songaꞌiniraau hairiu oꞌani, “ꞌE taha nagai haua? Raꞌi mwane haꞌabuꞌoahu na bwane haaꞌi a moꞌosi. 
JHN.11.48	Ma ꞌonaa nagai nugasia moi oꞌasi, mana mwane inoni hako rai suria. ꞌAigu ꞌariwou miraaui bwauodo anai Gaumani anai Rom rai matai boi ꞌanai here haꞌataꞌaiai Ruma Maea ana God mana inoni agaaꞌi!”
JHN.11.49+JHN.11.50	Maꞌe taꞌi ꞌiniraau na atana ꞌia Kaeafas ꞌa oꞌani, “Oru bweu! Aiꞌa goro do rai urumotaꞌiniraau hakoi noni. Nigasia moꞌosi mai mae dingadaau hako.” Naꞌi harisisi, ꞌia Kaeafas na Naꞌohadaaui Piriisi. 
JHN.11.51	ꞌIa Kaeafas aiꞌa do ꞌa ꞌunuai marehosi suriai ꞌadomaꞌina haaria. Naꞌi tatauꞌaro ana ꞌonaai Naꞌohadaaui Piriisi, ꞌia God na tauꞌaro naꞌi ꞌadomaꞌina ꞌanai haꞌarangasia huraꞌa doꞌia Jisas ꞌa gaꞌi mae dingadaau hakoi noni. 
JHN.11.52	Mana haꞌatee duruduru naasi, aiꞌa doꞌia Jisas ꞌai mae ꞌiniraau moi garenai Israel. Me ꞌai mae roꞌu ꞌiniraaui nei anaꞌia God nara awa ꞌadarara ꞌari suriai marewana marai boi goni beiraaui Jiu marai awa ꞌonaai taꞌi ruruha.
JHN.11.53	Taraawaꞌa naꞌi dangisi ꞌiraaui saemaua adaaꞌi Jiu rau taraawaꞌa haꞌaradorado ꞌanai haꞌamaesia Jisas. 
JHN.11.54	Naasi suriai oꞌasi ana, ꞌia Jisas ꞌa mamaro ꞌanai haai tauꞌaro ana beiraaui Jiu ma huraꞌa baaniai Jerusalem. ꞌA hano beiraaui rongoiusuri anaꞌi marau ꞌari awa naꞌi Efrem, ꞌe ꞌomaa gaarangiai kae dora mangasara.
JHN.11.55	Mana madoraa ꞌanai ꞌadomaꞌi ahoꞌisiai Roho Aharau ꞌa gaarangiꞌa. Ra ragoi noni baaniꞌi mwane ꞌomaa heꞌeteꞌi hairiu nara ꞌari Jerusalem ꞌanai hauai ringe ꞌanai haꞌa-arariraau naꞌi maana God maigui taraawaꞌa i rongosi. 
JHN.11.56	ꞌIraaui noni ꞌisi rau wanawana sibasiba ꞌinia Jisas. Ma naꞌi ꞌoha ra goni mai naꞌi Ruma Maea rau songaꞌi hairiu oꞌani, “Mou ꞌadomaꞌi heꞌua? Mou ꞌadomaꞌinia do ꞌa gaꞌi boi naꞌi ꞌoha nagai haꞌatoꞌoa i Roho Aharau?” 
JHN.11.57	Rau ꞌunua oꞌasi suria ꞌiraaui Naꞌohadaaꞌi Piriisi, rau bwane ꞌunua tanaraaui noni do ꞌonaa tanei ꞌiniraau nai ꞌome sadoia Jisas, ꞌai ꞌunua raurau tanaraau marai daua.
JHN.12.1	ꞌE ono dangi namau maraigui haꞌatoꞌoai rongo ꞌanai ꞌadomaꞌi ahoꞌisiai Roho Aharau. ꞌIa Jisas ꞌa ahoꞌi ꞌari naꞌi Betani, i ꞌomaa na ꞌia Lasarus na awaiei, ꞌia moꞌo na ꞌia Jisas ꞌa haꞌa-surutaꞌea ahoꞌi baaniai mae. 
JHN.12.2	Miraau haꞌaagauai mahoingau tanaa Jisas naꞌisi, ꞌia Maata naasi na ꞌaꞌau ꞌanai haꞌatoraꞌiniai mahoingau tanaraau. Mia Lasarus naasi taꞌi ꞌiniraaui nei narau heinagu naꞌi dora ngaungau. 
JHN.12.3	Mia Meri ꞌa siri mai beiai gere bei na honu ꞌini rumu na hori bwara diꞌu.
JHN.12.4	Mia Jiudas Iskariot, ꞌe taꞌi ꞌiniraaui rongoiusuri anaꞌi na awa roꞌu ꞌisi. ꞌIa Jiudas naasia moꞌo nai usuhaꞌinia Jisas tanaraaui maerongana. Mia Jiudas ꞌa haꞌatee oꞌani, 
JHN.12.5	“ꞌEi, ꞌa gaꞌi raongaꞌiniai rumusi, mana haꞌa ꞌana ꞌa gaꞌi ꞌaꞌauhiraau ꞌiniai pohara. Na rumusi ra gaꞌi horia ꞌiniai oru ꞌarangi korai haꞌa.”
JHN.12.6	Reiꞌuaa na haꞌatee oꞌasi a Jiudas, aiꞌa doꞌa huunai taꞌaabena ꞌiniraaui pohara, me suria ꞌiia ꞌe sae beri. ꞌIia naasi na ꞌomesuriai haꞌa adaaui rongoiusuri, magu taraꞌi ꞌoha ꞌa rahi haꞌa moi nana haaria.
JHN.12.7	Mia Jisas ꞌagu haꞌatee oꞌani, “Nigaa! ꞌIa Meri ꞌa haua oꞌasi ꞌanai haꞌaagauau ꞌanai ꞌoha narai toringiau. 
JHN.12.8	ꞌIraaui nei pohara rai awa tarau moi beiꞌamou. ꞌInau na bwaꞌi.”
JHN.12.9	Naꞌi ꞌoha na ꞌiraaui noni rau ꞌiraraa doꞌia Jisas ꞌa ataha, rau goni hako mai ꞌanai ꞌomesia, ma ꞌanai ꞌomesia roꞌua Lasarus, moꞌo na ꞌia Jisas ꞌa haꞌa-surutaꞌea ahoꞌi baaniai mae. 
JHN.12.10+JHN.12.11	Naꞌi ꞌohasi ꞌa ragoi Jiu naraugu aiꞌa raba suriraauꞌa i Naꞌohadaaꞌi Piriisi marau hinihinia Jisas ꞌiniai maho na toꞌo beia Lasarus. Naasi miraaui Naꞌohadaaꞌi Piriisi rau hauai haꞌaradorado ꞌanai haꞌamaesia roꞌua Lasarus.
JHN.12.12	Manaꞌi nata dangi, ꞌiraaui noni nara boi ꞌanai haꞌatoꞌoai Roho Aharau naꞌi Jerusalem rau rongoa doꞌia Jisas ꞌa boiꞌa ꞌanai Jerusalem. 
JHN.12.13	Naasi rau hano marau haaꞌi hahaai niu, marau ꞌari suri tara ꞌanai heisadoi beia Jisas. Naꞌi ꞌoha narau ꞌariwou suri tara, rau totoro oꞌani,
JHN.12.13	“Haꞌaasaa God!
JHN.12.13	Araha God, ꞌoi haꞌagorohia moꞌo naꞌo haꞌataaria mai!
JHN.12.13	ꞌOi haꞌagorohiai mwaeraha ameeui Israel!”
JHN.12.14	Jisas ꞌa hauai dongki ma heinagu naꞌi hungana, ꞌa ꞌonaai taha na Usu-usu Maea na ꞌunua na oꞌani,
JHN.12.15	“Mou abui mamaaꞌu i noni nai Jerusalem.
JHN.12.15	ꞌOme, na mwaeraha amoou ꞌa taꞌe mai
JHN.12.15	naꞌi hunganai garei dongki.”
JHN.12.16	Naꞌi ꞌohasi ꞌiraaui rongoiusuri anaꞌi rau aiꞌa aidangisia do ni mareho ꞌisi raꞌi mareho na ꞌiraaui rarabea rau bwane ꞌunuꞌi naꞌi Usu-usu Maea. Manaꞌi ꞌoha na ꞌia Jisas ꞌa surutaꞌe ahoꞌi ma araꞌai aro, naraugu aidangisia doni mareho nara usuꞌi dio naꞌi Usu-usu Maea ra toꞌo haꞌa-momori.
JHN.12.17	ꞌIraaui nei narau ꞌomesia Jisas ꞌoha na haꞌa-surutaꞌea Lasarus baaniai mae, rau tarohaꞌinia roꞌu tanaraau taraꞌi noni. 
JHN.12.18	Ma ragoi noni narau ꞌariwou ꞌanai heisadoi beia Jisas ꞌiniai rongoa ada i haꞌabuꞌoahu na hauasi. 
JHN.12.19	Miraaui Farisei raugu haꞌatee oꞌani hairiu, “ꞌOme, gau hehoꞌa! ꞌA bwaꞌi maho na gaigui haua. ꞌInia ꞌa ꞌome ꞌonaa doni mwane inoni hako rau suriaꞌa!”
JHN.12.20	Ma taraꞌi ai Grik narau boi ꞌanai haꞌatoꞌoai Roho Aharau naꞌi Jerusalem, 
JHN.12.21	rau ꞌari ataha beia Pilip, ꞌe rongoiusuri na boi baania ꞌomaai Betsaeda naꞌi Galili. Rau oꞌani ꞌinia, “Saemaua, meu raba ꞌomesia Jisas.” 
JHN.12.22	Mia Pilip ꞌa ꞌunua tanaa Andru mararu ꞌari ꞌanai ꞌunua tanaa Jisas.
JHN.12.23	Naꞌi ꞌoha nararu ꞌunua tanaa, ꞌia Jisas ꞌa haꞌatee oꞌani, “ꞌOhani ꞌa tariꞌa i madoraa ꞌanai Garei Inoni ꞌanai mae, neina ꞌai araꞌai aro ꞌanai haꞌahoua. 
JHN.12.24	Haꞌamomori, wai ꞌunua haꞌa-momori tanaꞌamou, ni korai wiit ꞌai ahoda aurui ano maai mae maꞌataꞌa, ma ta wiit haoru nai raboa araꞌa maigui haaꞌi mwane kora haoru. Ma ꞌonaa na bwaꞌi mae, na korai wiitisi ꞌai tara tataꞌisada moi. 
JHN.12.25	ꞌIatei nai taꞌahia diꞌu haariai tahingana naꞌi marewanani, ꞌai haꞌa-aiꞌaai huunai tahi. Mia moꞌo na aiꞌa taꞌahia diꞌui tahingana naꞌi marewanani, ꞌai daua nana haariai tahi na bwaꞌi hako. 
JHN.12.26	ꞌIatei na raba haꞌi noni tatauꞌaro agua, ꞌai boi suriau, ꞌinia na inoni tatauꞌaro agua ꞌai awa tarau naꞌi dora na ꞌinau wai awaiei. Ma ꞌonaa narai suriau, ꞌia Amagu ꞌai haꞌahouraau.”
JHN.12.27	Maagu oꞌani roꞌu, “Na ꞌadomaꞌigu ꞌa haꞌa-arungataꞌaiau diꞌu. Wai ꞌua? Wai haꞌarahesi oꞌani gasi? ‘Ama, ꞌoi abui watea dowai rongomaataꞌi oꞌasi!’ Maꞌata naasi taranai taha nau boi ꞌinia! 
JHN.12.28	Wai haꞌarahesi oꞌani. ‘Ama, ꞌoi hauai taha narai haꞌaasaa ꞌinia i atamu.’ ”
JHN.12.28	Maꞌe ringe na ao dio mai baaniai aro, ꞌa oꞌani, “ꞌAu bwane hauai taha narai haꞌaasaa ꞌinia i atagu, mawai haua roꞌu mau.”
JHN.12.29	Naꞌi ꞌoha ꞌiraaui noni rau rongoai ringe, taraꞌi nei rau ꞌadomaꞌinia doꞌe hita, ma taraꞌi nei rau ꞌunua huraꞌa doꞌe enjel na haꞌatee tanaa.
JHN.12.30	Mia Jisas ꞌagu oꞌani ꞌiniraau, “Na ringe nagau rongoa, aiꞌa do ꞌanai ꞌaꞌauhiau, me ꞌanai ꞌaꞌauhiꞌamou ꞌanai hinihiniau. 
JHN.12.31	Naꞌi ꞌohani ꞌia God ꞌai hiiriraau hakoi noni nai marewana, mai haꞌahehoa Saetan na marungiai marewanani. 
JHN.12.32	Manaꞌi ꞌoha narai nugaau araꞌa, wai taragoniꞌi mwane inoni hako tanaau.” 
JHN.12.33	ꞌA haꞌatee oꞌasi ꞌanai haꞌa-aidangisiraau ꞌiniai here narai haꞌamaesia ꞌinia naꞌi dadaahoro.
JHN.12.34	Miraaui noni rau oꞌani, “ꞌIꞌameu meu ꞌomesia naꞌi Usu-usu Maea doni Haꞌatahi ꞌa bwaꞌi mae. Ni ꞌuaana naꞌo ꞌunua ꞌinia dorai nugaa araꞌai Garei Inoni? ꞌIatei Garei Inoni naꞌo hadangaꞌiniasi?”
JHN.12.35	Mia Jisas ꞌa oꞌani ꞌiniraau, “Ni bewaa ꞌai awa beiꞌamou ta gere madoraa moi. Naasi moi hahano naꞌiei naꞌi ꞌoha na awa mau beiꞌamou, neina mou bwaꞌi suapou, mana kuhi ꞌa bwaꞌi kuhisiꞌamou. ꞌInia ꞌonaa namoi awa naꞌi kuhi, mou bwaꞌi aidangisiai dora namou hahano ꞌana. 
JHN.12.36	Moi hinihiniai bewaa naꞌi madoraa na awa mau beiꞌamou, naasi mamoigui haꞌi gare ni bewaa.” Naꞌi ꞌoha na haꞌatee oꞌasi hako tanaraau, ꞌia Jisas ꞌa hano ma awa bairaꞌi baaniraau.
JHN.12.37	Ma reiꞌuaa na ꞌia Jisas ꞌa hauꞌi mwane haꞌabuꞌoahu naꞌi maadaaui noni, me ꞌa ragoi nei narau aiꞌa hinihinia roꞌu mau. 
JHN.12.38	Ma naasi taha na ꞌia Rarabea Aisaea ꞌa bwane ꞌunua doꞌai toꞌo. ꞌA oꞌani,
JHN.12.38	“Araha God, ꞌe taringai sae moi nara hinihiniai taroha nameu maania.
JHN.12.38	Ma aiꞌa ragoi nei nara ꞌome ꞌiraraai mena amua naꞌo haꞌataꞌinia!”
JHN.12.39	Mana taranai taha narau aiꞌa hinihini ꞌinia, ꞌia Aisaea ꞌa ꞌunua huraꞌa oꞌani,
JHN.12.40	“ꞌIa Araha God ꞌa haꞌakuruꞌi maadaaꞌi,
JHN.12.40	ma haꞌababauꞌi ꞌadomaꞌidaaꞌi.
JHN.12.40	ꞌOnaa ꞌa gaꞌi bwaꞌi oꞌasi, rau gaꞌi ꞌome ꞌiraraꞌi mareho ꞌiniꞌi maadaaꞌi,
JHN.12.40	marau gaꞌi aidangisiꞌi mareho ꞌiniꞌi ꞌadomaꞌidaaꞌi,
JHN.12.40	marau gaꞌi rihotaꞌi tanaau
JHN.12.40	mawai haꞌagorohiraau baaniai taha na toꞌiraau.”
JHN.12.41	Na haꞌatee duruduru na ꞌia Aisaea na hauasi, ꞌa haua ꞌabaiai Haꞌatahi, ꞌinia ꞌia Aisaea ꞌa ꞌomesia naꞌi naꞌo i haꞌahou na ꞌia Jisas ꞌai daua ꞌoha nai tahi ahoꞌi baaniai mae.
JHN.12.42	Hoita, reiꞌuaa rau ragoi nei narau aiꞌa hinihinia Jisas, me rau rago roꞌu i nei narau hinihinia. Taraꞌi saemaua adaaꞌi Jiu rau hinihinia roꞌu, maraugu aiꞌa haꞌarangasia huraꞌa ꞌiniai mamaaꞌusiraau ada i Farisei, dora gasigu haꞌa-aburaau ꞌanai siri suriꞌi rumani haꞌarahesi ꞌanai rihungaꞌi. 
JHN.12.43	Rau taꞌahia diꞌu i haꞌatee haꞌa-taꞌetaꞌe baaniraaui noni, marau aiꞌa taꞌahiai haꞌatee haꞌa-taꞌetaꞌe baania God.
JHN.12.44	Mia Jisas ꞌa totoro oꞌani tanaraaui noni, “ꞌOnaa namou hinihiniau, mou aiꞌa hinihiniau moi, memou hinihinia roꞌua God na haꞌataariau mai. 
JHN.12.45	Naꞌi ꞌoha namou reꞌiau, ꞌiꞌamou reꞌia roꞌu a moꞌo na haꞌataariau mai. 
JHN.12.46	ꞌInau ꞌau boi ꞌonaai raita na marewa naꞌi marewanani, neina ꞌiraaui nei ra hinihiniau rai abui taraa awa-awa naꞌi kuhi. 
JHN.12.47	ꞌOnaa ꞌiatei na rongoꞌi haꞌatee aguꞌi ma bwaꞌi haꞌisuriꞌi, ꞌinau ꞌau bwaꞌi hiiria. ꞌInia ꞌinau aiꞌa boi ꞌanai hiirirai noni nai marewana me ꞌau boi ꞌanai haꞌatahiraau. 
JHN.12.48	Me ꞌiraaui nei nara ꞌitaau beiꞌi haꞌatee aguꞌi, ni haꞌa-momori nara haaꞌi haꞌatee aguꞌi naasi narai hiiriraau naꞌi haꞌahakonai dangi. 
JHN.12.49	Na mareho na ꞌinau ꞌau maaniꞌi, aiꞌa do raꞌi ꞌadoꞌadogu haariau, me raꞌi haꞌausuringaꞌi baania moꞌo na haꞌataariau ꞌanai ꞌunuꞌi tanaꞌamou. 
JHN.12.50	Mau ꞌiraraa doni haꞌausuringaꞌi anaꞌi rai waiꞌamou ꞌanai tahi tarau. Naasi, nau maaniꞌi moi mwane mareho na ꞌia Amagu na ꞌunuꞌi tanaau ꞌanai maaniꞌi.”
JHN.13.1	Naꞌi naꞌo magu toꞌo i rongo ꞌanai ꞌadomaꞌi ahoꞌisiai Roho Aharau, ꞌia Jisas ꞌa ꞌiraraa do madoraa ana ꞌa gaarangi ꞌanai hano baaniai marewanani ꞌanai ahoꞌi ꞌari beia Amana. Mana heitaꞌahi ana tanaraaui nei narau suria naꞌi marewanani, ꞌa ꞌari tari naꞌi mae ana.
JHN.13.2	Ma tari madoraa ꞌanai ngau suꞌurahi. Naꞌi ꞌohasi ꞌia Saetan ꞌa bwane tauꞌaro naꞌi ꞌadoꞌadona Jiudas, garena Saemon Iskariot, ꞌanai haꞌatoꞌoai ꞌadoꞌadona ꞌanai usuhaꞌinia Jisas tanaraaui maerongana. 
JHN.13.3	ꞌIa Jisas ꞌa ꞌiraraa do ni Ama ꞌa hauꞌi hako tanaai mena ꞌanai marungiꞌi mwane mareho hako, ma ꞌiraraa doꞌiia ꞌa boi baania God, maꞌai ahoꞌi roꞌu ꞌari beia God. 
JHN.13.4	Naasi mia Jisas ꞌa ura araꞌa naꞌi ꞌoha narau ngau ma rahiai toꞌoni bohuraꞌa ana. ꞌA daai mamango ma hiriꞌia naꞌi waꞌana. 
JHN.13.5	Naasi ma ringisiai wai auru naꞌi raronai raboꞌo magu taraawaꞌa doriꞌi uwadaaꞌi rongoiusuri anaꞌi, ma haꞌamamaha ꞌiniai mamango na hiriꞌia naꞌi waꞌana. 
JHN.13.6	Naꞌi ꞌoha na tari mai beia Saemon Pita, ꞌia Pita ꞌa oꞌani ꞌinia, “Araha, ni ꞌuaana naꞌoigui doriꞌi ꞌiniai uwagu?”
JHN.13.7	Mia Jisas ꞌa oꞌani ꞌinia, “Naꞌi ꞌohani ꞌo aiꞌa aidangisia mau taranai taha naugu haa oꞌasi ꞌinia, maꞌata ta ꞌoha ꞌoigui aidangisia mau.”
JHN.13.8	Mia Pita ꞌagu haꞌatee haꞌabwarasia oꞌani, “Aiꞌa, ꞌinau ꞌo bwaꞌi doriꞌi uwagu!”
JHN.13.8	Mia Jisas ꞌa oꞌani ꞌinia, “ꞌOnaa ꞌau bwaꞌi doriꞌi uwamu, iꞌoe aiꞌa taꞌi ꞌiniraaui noni aguꞌi.”
JHN.13.9	Mia Saemon Pita ꞌa oꞌani, “Araha, naꞌoi abui doriꞌi moi uwaguꞌi, ꞌoi doriꞌi roꞌu i rimagu, mana bwaugu roꞌu.”
JHN.13.10	Mia Jisas ꞌagu oꞌani ꞌinia, “ꞌIa moꞌo na bwane mwaꞌanu wadiwadiꞌa, aiꞌa taꞌisada doꞌaigui mwaꞌanu ahoꞌi roꞌu, maꞌata ni uwanaꞌi moi naigu doriꞌi. ꞌIꞌamou mou wadiwadi, ma aiꞌa do ꞌiꞌamou hako.” 
JHN.13.11	ꞌA haꞌatee oꞌasi, suria ꞌa ꞌiraraa doꞌe taꞌi ꞌiniraau nai usuhaꞌinia tanaraaui maerongana. Naasi taranai taha na oꞌani ꞌinia, “Aiꞌa do ꞌiꞌamou hako namou wadiwadi.”
JHN.13.12	Naꞌi ꞌoha na wasiꞌi hakoi uwadaaꞌi, ꞌa siri ahoꞌi naꞌi toꞌoni ana ma heinagu auru, magu songaꞌiniraau oꞌani, “Mou aidangisiai mareho nau hauasi? 
JHN.13.13+JHN.13.14	ꞌIꞌamou mou ꞌunuau ꞌiniai haꞌausuri mana Araha. Ma haꞌa-momori, ꞌinia ꞌinau naasi Araha mana haꞌausuri amoou. Tarana naasi, ꞌiꞌamou moi wasiꞌi hairiu i uwamooꞌi haariꞌamou, suria ꞌinau ꞌau wasiꞌi uwamooꞌi. 
JHN.13.15	ꞌInau ꞌau haꞌataꞌinia tanaꞌamoui heihaꞌauu ꞌanai suria. Moi haua ꞌonaai haua agua tanaꞌamou. 
JHN.13.16	Wai ꞌunua haꞌa-momori tanaꞌamou, ꞌa bwaꞌi sae tatauꞌaro doꞌai ororiu diꞌuai bwauodo ana, ma bwaꞌi sae heheitarohaꞌi nai ororiu diꞌua moꞌo na haꞌataaria huraꞌa. 
JHN.13.17	Na mareho ꞌisi mou bwane aidangisiꞌi hako. Naasi ꞌia God ꞌai haꞌagorohiꞌamou ꞌonaa namoi haꞌisuriꞌi.
JHN.13.18	“Na mareho nau ꞌunuꞌi ꞌisi, aiꞌa doꞌau hadangaꞌiniꞌamou hako. ꞌInau ꞌau aidangisiꞌamoui nei nau ꞌome sigihiꞌamou. Na Usu-usu Maea ꞌa haꞌarangasia huraꞌa oꞌani, ‘Na nei na ngau hasuraꞌi beiau, ꞌiia nagu haꞌimae beiau.’
JHN.13.19	ꞌInau ꞌau ꞌunua agau tanaꞌamou do neina ꞌoha nai toꞌo, moigu ꞌiraraa do ꞌinau naasi Haꞌatahi. 
JHN.13.20	ꞌInau wai ꞌunua haꞌa-momori tanaꞌamou, ꞌiatei na haꞌamaotoraaui noni heheitarohaꞌi aguꞌi, ꞌa haꞌamaotoau roꞌu. Ma ꞌonaa ꞌiatei na haꞌamaotoau, ꞌiia ꞌa haꞌamaotoa roꞌu a moꞌo na haꞌataariau mai.”
JHN.13.21	ꞌIa Jisas ꞌa haꞌatee oꞌasi, mana ꞌadomaꞌina ꞌa haꞌa-arungataꞌaia diꞌu ma haꞌatee huraꞌa oꞌani, “ꞌInau wai ꞌunua haꞌa-momori tanaꞌamou, ꞌe taꞌi ꞌiniꞌamou nai usuhaꞌiniau tanaraaui maerongagu!”
JHN.13.22	Miraaui rongoiusuri rau wanasiraau hairiu marau ꞌadoꞌado sibasiba ꞌinia tei ꞌiniraau gasi na ꞌia Jisas na ꞌunuasi. 
JHN.13.23	Maꞌe taꞌi ꞌiniraaui rongoiusuri na ꞌia Jisas ꞌa taꞌahia diꞌu.
JHN.13.24	Mia Saemon Pita ꞌa hauai haꞌara ꞌiniai rimana tanaai rongoiusurisi doꞌai songaꞌinia Jisas ꞌinia tei nai hauai heresi.
JHN.13.25	Mana rongoiusurisi ꞌa abesua wou beia Jisas ma oꞌani ꞌinia, “Araha, ꞌiatei nai hauai heresi?”
JHN.13.26	Mia Jisas ꞌa aramia oꞌani, “ꞌIa moꞌo na wai haua tanaai dorai bredi nawai tohaꞌinia dio naꞌi raboꞌo, naasia moꞌo nai usuhaꞌiniau tanaraaui maerongagu.” Mia Jisas ꞌa dauai dorai bredi ma tohaꞌinia dio naꞌi raboꞌo, magu haua tanaa Jiudas garena Saemon Iskariot. 
JHN.13.27	Naꞌi ꞌoha na ꞌia Jiudas ꞌagu dauai bredisi, ꞌia Saetan ꞌa rabeꞌa beia. Mia Jisas ꞌa oꞌani ꞌinia, “ꞌOi raurau beiai taha naꞌo ꞌadomaꞌiniasi.” 
JHN.13.28	Naꞌi ꞌoha na ꞌunua oꞌasi, aiꞌa ta taꞌi ꞌiniraaui nei narau awa ꞌisi nai ꞌiraraai taranai taha nagu haꞌatee oꞌasi ꞌinia tanaa Jiudas. 
JHN.13.29	Taraꞌi nei ꞌiniraau rau ꞌadomaꞌinia doꞌia Jisas ꞌa ꞌunua tanaa Jiudas ꞌanai ꞌari horiꞌi roꞌu taraꞌi mahoingau, maꞌua ꞌanai haꞌi haꞌa tanaraaui pohara. ꞌInia ꞌia Jiudas naasi na ꞌomesuriai haꞌa adaau. 
JHN.13.30	Naꞌi ꞌoha na ngaua hakoi bredi, ꞌia Jiudas ꞌa hasi surutaꞌe ma huraꞌa baaniraau. ꞌOhasi ꞌa rodoꞌa.
JHN.13.31	Murina moi huraꞌa na haa Jiudas baaniraau, ꞌia Jisas ꞌa oꞌani ꞌiniraau, “Naasi ꞌa tariꞌa i madoraa narai haꞌahauasaau ꞌi Garei Inoni, mia God rai haꞌahauasaa ꞌiniꞌi mwane mareho nara toꞌo tanaau. 
JHN.13.32	Ma naꞌi ꞌoha narai haꞌahauasaa God ꞌiniai garena, ꞌia God ꞌa bwaꞌi mamasi orea ꞌanai haꞌahauasaa oꞌasi roꞌu i garena.” 
JHN.13.33	Magu oꞌani roꞌu ꞌiniraau, “Arai garegu, ꞌinau bwaꞌi awa orea beiꞌamou. Moi sibaniau mamou bwaꞌi toꞌoagu. ꞌOnaai bwane ꞌunua agua tanaraaui Jiu, mawai ꞌunua tanaꞌamou roꞌu. Na dora nawai ꞌariei, mou bwaꞌi matai taha naꞌiei. 
JHN.13.34	Naasi ꞌau haua tanaꞌamou i haꞌatora haoru. Moi taꞌahiꞌamou hairiu. ꞌOnaai taꞌahiꞌamou agua, ꞌiꞌamou mou gaꞌi taꞌahiꞌamou hairiu oꞌasi roꞌu. 
JHN.13.35	Na heitaꞌahi namou haua tanaꞌamou hairiu, ꞌai haꞌataꞌinia tanaraaui mwane inoni nai marewana hako do ꞌiꞌamou raꞌi rongoiusuri aguꞌi.”
JHN.13.36	ꞌIa Saemon Pita ꞌa songaꞌinia Jisas oꞌani, “Araha, naꞌi hei naꞌoi ꞌariei?”
JHN.13.36	Mia Jisas ꞌa aramia oꞌani, “Naꞌi ꞌohani ꞌo bwaꞌi matai suriau naꞌi dora na ꞌinau wai ꞌari naꞌiei, maꞌata ꞌoigui haisuri mau naꞌi muri.”
JHN.13.37	Mia Pita ꞌa haꞌatee oꞌani, “Ni ꞌuaana naꞌo ꞌunua ꞌinia doꞌau bwaꞌi suriꞌo ꞌohani? ꞌInau ꞌau haꞌaagau ꞌohani ꞌanai mae taramu!”
JHN.13.38	Mia Jisas ꞌa oꞌani ꞌinia, “Nii? ꞌOi mae mora taragu? Wai ꞌunua haꞌa-momori tanaꞌo, na kua ꞌa bwaꞌi tataraoke mau naꞌi deꞌeni waꞌaria miꞌoe ꞌoi bwane tohe haꞌa-oru doꞌo aiꞌa ꞌiraraau.”
JHN.14.1	Mia Jisas ꞌa oꞌani roꞌu, “Mou abui ahutotou mai abui taꞌaabemoou, maꞌata moi ꞌuꞌuria God, mamoi ꞌuꞌuriau. 
JHN.14.2	Naꞌi raronai ruma ana Amagu ra ragoi ahii, minau wai ꞌari ꞌanai haꞌaagauꞌi dora taramoou. ꞌOnaa na gaꞌi bwaꞌi oꞌasi, ꞌau gaꞌi bwaꞌi ꞌunua oꞌasi tanaꞌamou. 
JHN.14.3	Naꞌi ꞌoha na mwane mareho rai agau, ꞌinau wai boi ꞌanai waiꞌamou ꞌari neina moi awa tarau beiau naꞌi dora na ꞌinau awaiei. 
JHN.14.4	ꞌIꞌamou ꞌiraraai dora na ꞌinau wai ꞌari naꞌiei, mana tara heꞌua namou gaꞌi ataha ꞌinia naꞌiei.”
JHN.14.5	Mia Tomas ꞌa oꞌani, “Aiꞌa Araha, ꞌiꞌameu aiꞌa aidangisiai dora naꞌoi ꞌariei! ꞌAi heꞌuaigu ꞌiraraa ameeui tara?”
JHN.14.6	Mia Jisas ꞌa oꞌani, “ꞌInau na tara, ꞌi haꞌa-momori, mana tahi. ꞌA bwaꞌi nei nai taha beiai Ama ꞌonaa na bwaꞌi suriau. 
JHN.14.7	Tari ꞌohani, mou aiꞌa aidangisia Amagu, ꞌinia mou aiꞌa huunai aidangisiau. Me taraawaꞌa naꞌi ꞌohani ma ꞌariꞌa, mou aidangisia mamou ꞌomesiaꞌa.”
JHN.14.8	Mia Pilip ꞌa oꞌani ꞌinia, “Araha, ꞌoi haꞌataꞌinia tanaꞌameu i Ama, maigu aro i ahumeeꞌi.”
JHN.14.9	Mia Jisas ꞌa oꞌani, “Pilip, ꞌinau ꞌau awa oreaꞌa beiꞌamou, maꞌo aiꞌa aidangisiau mau? ꞌIatei na ꞌomesiau, ꞌiia ꞌa ꞌomesiai Ama! Hoita, ni ꞌuaana naꞌo ꞌunua ꞌinia do wai haꞌataꞌinia tanaꞌamou? 
JHN.14.10	Ma ꞌua Pilip? ꞌO aiꞌa hinihini do ꞌinau mia Amagu ꞌe taꞌi? Taha nau maaniꞌi tanaꞌamou, aiꞌa do raꞌi ꞌadoꞌadogu haariau, maꞌata raꞌi ꞌadomaꞌinaꞌi a Amagu na awa beiau. 
JHN.14.11	Mou gaꞌi hinihiniau naꞌi ꞌoha nau ꞌunua do ꞌinau ꞌe taꞌi beꞌinia Ama, mia Ama ꞌe taꞌi beiau. ꞌOnaa bwaꞌi, mamoi hinihini ꞌiniꞌi mareho nau haaꞌi. 
JHN.14.12	Wai ꞌunua haꞌa-momori tanaꞌamou, na nei na hinihiniau, ꞌai matai hauꞌi mareho na ꞌinau haaꞌi, maai matai haaꞌi maho raha diꞌuꞌi roꞌu wou, ꞌinia ꞌinau wai ꞌari ꞌanai awa beia Ama. 
JHN.14.13	ꞌIniai suriau amoou, ꞌinau wai ꞌaꞌauhiꞌamou ꞌanai haua ta mareho namoi haꞌanongia, neina ꞌiraaui noni rai haꞌahauasaa Ama ꞌiniai tatauꞌaro anai garena. 
JHN.14.14	Haꞌamomori, ꞌiniai suriau amoou, ꞌinau wai ꞌaꞌauhiꞌamou ꞌanai haua ta mareho namoi haꞌanongia.”
JHN.14.15	“ꞌOnaa mou taꞌahiau, mamoi araisuriꞌi haꞌatora aguꞌi. 
JHN.14.16	Minau wai haꞌanongia Ama mai haua tanaꞌamou ta heiꞌaꞌauhi nai awa tarau beiꞌamou. 
JHN.14.17	ꞌIia naasi Hiꞌona Maea, ꞌia moꞌo na haꞌataꞌiniꞌi huraꞌai mwane mareho haꞌa-momori. ꞌIraaui nei nara aiꞌa hinihiniau rau bwaꞌi dauai Hiꞌona Maea, suria rau aiꞌa ꞌome ꞌiraraa marau aiꞌa aidangisia. Miꞌamou mou aidangisia. ꞌOhani, ꞌiia ꞌa awaꞌa beiꞌamou, ma ꞌai mono naꞌi raromoou tarau.
JHN.14.18	“ꞌInau bwaꞌi nugasiꞌamou mamoi awa ꞌonaai gare aꞌosi, ꞌinia ꞌinau wai ꞌari mawai ahoꞌi roꞌu mau mai beiꞌamou. 
JHN.14.19	ꞌA bwaꞌi orea miraaui nei narau aiꞌa hinihiniau ra bwaꞌi ꞌomesiauꞌa, maꞌata ꞌiꞌamou moi ꞌomesiau, suria ꞌinau wai tahi ahoꞌi. Miꞌamou moi tahi ahoꞌi roꞌu. 
JHN.14.20	Naꞌi ꞌoha nawai surutaꞌe ahoꞌi baaniai mae, namoigui ꞌiraraa do ꞌinau ꞌe taꞌi beꞌinia Ama. Mamoigui ꞌiraraa roꞌu do ꞌinau ꞌe taꞌi beiꞌamou, miꞌamou taꞌi beiau.
JHN.14.21	“ꞌIraaui nei narau haꞌisuriꞌi haꞌatora aguꞌi, naasi narau taꞌahiau, ma suria rau taꞌahiau, ꞌia Amagu ꞌai taꞌahiraau roꞌu. ꞌInau wai taꞌahiraau, mawai haꞌa-aidangisiraau ꞌiniau.”
JHN.14.22	Mia Jiudas, aiꞌa Jiudas Iskariot, maꞌata ꞌi nata Jiudas ꞌa oꞌani, “Araha, ni ꞌuaana na ꞌiꞌameu moi na ꞌoi haꞌa-aidangisiꞌameu ꞌiniꞌo, ma bwaꞌi tanaraaui noni nai marewana hako?”
JHN.14.23	Mia Jisas ꞌa oꞌani, “ꞌIatei na taꞌahiau, ꞌai araisuriꞌi haꞌatee aguꞌi. Mia Amagu ꞌai taꞌahia, me ꞌimiria miri boi ꞌanai awa beia. 
JHN.14.24	Miraaui nei narau aiꞌa taꞌahiau, rau bwaꞌi raba araisuriꞌi haꞌatee aguꞌi. Mamoi ꞌiraraa do ni mareho nau ꞌunuꞌi aiꞌa haꞌatee aguꞌi haariau. Ni mareho nau maaniꞌi ra boi baania Ama na haꞌataariau mai.
JHN.14.25	“Nau ꞌunuꞌi tanaꞌamoui mareho ꞌisi naꞌi ꞌoha nau awa mau beiꞌamou. 
JHN.14.26	Maꞌata naꞌi ꞌoha nawai hano baaniꞌamou, ni Heiꞌaꞌauhi ꞌai boi ꞌanai haꞌa-aidangisiꞌamou ꞌiniꞌi mwane maho, mai haꞌa ꞌadomaꞌi ahoꞌisiꞌamou tarau ꞌiniꞌi taha nau ꞌunuꞌi tanaꞌamou. Mana Heiꞌaꞌauhisi naasi ꞌi Hiꞌona Maea na ꞌia Amagu ꞌai haꞌataaria mai ꞌanai ura ꞌiniau. 
JHN.14.27	ꞌAi abui taꞌaabemoou maꞌua moi abu mamaaꞌu. ꞌInia ꞌinau wai haꞌapapakuꞌi ꞌadomaꞌimooꞌi nara torakoke. ꞌIraaui noni nai marewana ra bwaꞌi matai haꞌapapakuꞌi oꞌasi ꞌadomaꞌimooꞌi. 
JHN.14.28	Moi ꞌadomaꞌi ahoꞌisiai taha nau ꞌunua tanaꞌamou do ꞌinau wai ꞌari baaniꞌamou, maꞌata wai ahoꞌi roꞌu mau mai beiꞌamou. ꞌOnaa namou huunai taꞌahiau mou gaꞌi waꞌewaꞌe ꞌiniai hano nawai haua ꞌari beia Ama, ꞌinia ꞌiia ꞌa ororiu diꞌu roꞌu baaniau. 
JHN.14.29	ꞌInau ꞌunuꞌi agau tanaꞌamou i mareho ꞌisi, do nei namoi hinihini naꞌi ꞌoha narai toꞌo. 
JHN.14.30	ꞌAugu aiꞌa toꞌoraaꞌa roꞌu ta madoraa tewa ꞌanai ꞌunuꞌi taraꞌi mareho roꞌu tanaꞌamou, ꞌinia na mwaeraha taꞌaa anai marewanani ꞌa gaarangiꞌa. ꞌIia aiꞌa toꞌo mena ꞌanai marungiau, 
JHN.14.31	maꞌata ꞌinau wai hauai mareho na ꞌia Amagu ꞌa ꞌirisia dowai haua, miraaui noni rai aidangisia do ꞌinau ꞌau taꞌahia. Hoita, moi surutaꞌe magai hano.”
JHN.15.1	Mia Jisas ꞌa haꞌatee oꞌani roꞌu tanaraaui rongoiusuri anaꞌi, “ꞌInau naasi huunai abe odonai hasiꞌei nara ꞌunua ꞌiniai grep, me ꞌia Amagu naasi na odoraꞌiniai mou. 
JHN.15.2	ꞌIia ꞌa ruhuusiꞌi raraa nara aiꞌa hungu ma taapuru orimaꞌiniꞌi raraa nara matai hungu marai hungu goro roꞌu wou. 
JHN.15.3	ꞌIꞌamou, ni tahingamooꞌi ra wadiwadi hakoꞌa ꞌiniai dauꞌi amoou i haꞌatee aguꞌi. 
JHN.15.4	Moi hasi tarau beiau, minau wai hasi tarau beiꞌamou. ꞌInia na raraai hasiꞌei ꞌa bwaꞌi matai hungu haaria ꞌonaa na bwaꞌi hasi wou naꞌi abe odo. ꞌA matai hungu moi ꞌoha na hasi wou naꞌi abena. Hoita, ꞌiꞌamou bwaꞌi matai hungu roꞌu ꞌonaa namou bwaꞌi hasi mai beiau.
JHN.15.5	“ꞌIo, ꞌinau naasi abe odonai hasiꞌei, me ꞌiꞌamou naasi raraa. ꞌIatei na hasi beiau minau hasi beia, ꞌai hungu rago goro. ꞌInia ꞌa bwaꞌi maho namoi matai haua taꞌiniau. 
JHN.15.6	ꞌOnaa ꞌiatei na aiꞌa hasi beiau, ꞌiia ꞌa ꞌonaai raraa nara taba gataꞌinia ma mariaꞌa. ꞌInia na raraa oꞌasi, rai gaasi goniꞌi naꞌi robo ꞌanai suu gataꞌiniꞌi. 
JHN.15.7	Ma ꞌonaa naꞌoi hasi tarau beiau, mana haꞌatee aguꞌi rai awa tarau beiꞌo, ꞌia God ꞌa matai haua tanaꞌo ta maho na iꞌoe ꞌoi haꞌanongia. 
JHN.15.8	ꞌOnaa moi hungu goro, rai haꞌahauasaa i Amagu marai aidangisia do ꞌiꞌamou raꞌi huudi rongoiusuri aguꞌi.
JHN.15.9	“ꞌInau ꞌau taꞌahiꞌamou ꞌonaai taꞌahiau na haa Amagu. Naasi moi hasi tarau beiau neina moi awa tarau naꞌi heitaꞌahi agua. 
JHN.15.10	ꞌInau ꞌau araisuriꞌi haꞌatora anaꞌia Amagu, mana heitaꞌahi ana ꞌa awa tarau beiau. ꞌA oꞌasi roꞌu, ꞌonaa namoi araisuriꞌi haꞌatora aguꞌi, na heitaꞌahi agua ꞌai awa tarau roꞌu beiꞌamou.
JHN.15.11	“ꞌInau ꞌau ꞌunua oꞌasi tanaꞌamou, do neina moi honu ꞌiniai waꞌewaꞌe ꞌonaaiau, mana waꞌewaꞌe amoou ꞌai honu aharau. 
JHN.15.12	Naani haꞌatora agua tanaꞌamou—moi taꞌahiꞌamou hairiu ꞌonaai taꞌahiꞌamou agua. 
JHN.15.13	ꞌOha na ꞌe sae na mae dingadi geresae anaꞌi, aiꞌa ta hereꞌa roꞌu naigui goro diꞌuai heresi ꞌanai haꞌataꞌiniai heitaꞌahi ana tanaraau! 
JHN.15.14	ꞌIꞌamou raꞌi geresae aguꞌi ꞌonaa namoi araisuriꞌi haꞌatora aguꞌi. 
JHN.15.15	ꞌOhani ꞌau bwaꞌi ꞌunu noni tatauꞌaro aguꞌi ꞌiniꞌamou. ꞌInia na bwauodo ꞌa bwaꞌi haꞌa-aidangisiraaui noni tatauꞌaro anaꞌi ꞌiniꞌi mwani mareho na haaꞌi. Naasi ꞌinau wai ꞌunuꞌamou ꞌiniꞌi geresae aguꞌi, ꞌinia ni mareho na ꞌia Amagu ꞌa ꞌunuꞌi tanaau, ꞌau haꞌa-aidangisiꞌamou hako ꞌiniꞌi. 
JHN.15.16	ꞌIꞌamou aiꞌa ꞌome sigihiau. ꞌInau nau ꞌome sigihiꞌamou, mau haua tanaꞌamou i tauꞌaro domoi huraꞌa ꞌanai hungu ꞌiniꞌi hua narai awa tarau. Naasi ꞌia Amagu ꞌaigui haua tanaꞌamoui taha namoi haꞌanongia, ꞌiniai suriau amoou. 
JHN.15.17	Naani haꞌatora agua tanaꞌamou—moi taꞌahiꞌamou hairiu.”
JHN.15.18	“ꞌOnaa ꞌiraaui nei narau aiꞌa hinihiniau ra ꞌutaiꞌamou, moi ꞌiraraa do ꞌinau naasi nara ꞌutaiau naꞌi naꞌo maragu ꞌutaiꞌamou roꞌu naꞌi muri. 
JHN.15.19	ꞌOnaa namoi awa moi ꞌonaairaausi, rau gaꞌi taꞌahiꞌamou, magu aiꞌa. ꞌInau ꞌau sigihiꞌamou ꞌanai sigi baaniraau, neina moi abui awa ꞌonaairaau. Naasi tarana narau ꞌutaiꞌamou ꞌinia. 
JHN.15.20	Moi aidangisiai taha nau bwane ꞌunua tanaꞌamou. Na inoni tatauꞌaro ꞌa aiꞌa ororiu diꞌuai bwauodo ana. Naasi ꞌonaa namou ꞌiraraa do ra norataꞌaiau, ꞌai oꞌasi roꞌu tanaꞌamou. Ma ꞌonaa nara araisuriꞌi haꞌausuringaꞌi aguꞌi, ꞌai oꞌasi roꞌu tanaꞌamou! 
JHN.15.21	ꞌIraaui nei narau aiꞌa hinihiniau rai haua oꞌasi, suria ꞌiꞌamou raꞌi noni aguꞌi, miraau aiꞌa aidangisia God na haꞌataariau mai. 
JHN.15.22	ꞌOnaa nau gaꞌi bwaꞌi boi ꞌanai hadahada tanaraau ani, ꞌiraau rau gaꞌi bwaꞌi arunga ꞌinoꞌa naꞌi maana God ꞌiniai ꞌutaiau narau haa. Me naꞌi ꞌohani rau ꞌutaiauꞌa, maigu bwara tanaraau ꞌanai ꞌunua do rau aiꞌa taritariꞌa. 
JHN.15.23	ꞌIatei na ꞌutaiau, ꞌiia ꞌa ꞌutaia roꞌua Amagu. 
JHN.15.24	ꞌOnaa nau gaꞌi bwaꞌi hauꞌi haꞌabuꞌoahu na aiꞌa taneiꞌa roꞌu nai haaꞌi, rau gaꞌi bwaꞌi arunga ꞌinoꞌa roꞌu. Me naꞌi ꞌohani, reiꞌuaa narau ꞌomesiꞌi haꞌabuꞌoahu nau hauꞌi, miraau ꞌutaimiria moeꞌa mau i Amagu. 
JHN.15.25	Maꞌata ꞌa oꞌasi do neina ꞌai toꞌo haꞌa-momori Usu-usu Maea na oꞌani, ‘Ra toꞌo ꞌutaiau moi.’
JHN.15.26	ꞌInau wai haꞌataaria mai heiꞌaꞌauhi baaniai Ama. ꞌIia naasi Hiꞌona Maea, ꞌia moꞌo na haꞌataꞌiniꞌi huraꞌai mwane mareho haꞌa-momori. Manaꞌi ꞌoha nai boi, ꞌai ꞌunuꞌi tanaꞌamou i mwane mareho ꞌiniau. 
JHN.15.27	Miꞌamou moigui huraꞌa ꞌanai tarohaꞌiniau roꞌu tanaraaui noni, ꞌinia ꞌiꞌamou namou awa mau mai beiau ꞌoha nau taraawaꞌa hauai tatauꞌaro agua tari mau naꞌi ꞌohani.”
JHN.16.1	“ꞌInau ꞌau ꞌunuꞌi mareho ꞌisi tanaꞌamou, do neina ꞌiꞌamou moi abui ꞌadomaꞌi wanusi ꞌiniau naꞌi ꞌoha narai here haꞌa-taꞌaiꞌamou. 
JHN.16.2	ꞌIraaui noni rai haꞌa-abuꞌamou ꞌanai siri suriꞌi rumani haꞌarahesi ꞌanai haꞌarahesi, manaꞌi ꞌoha nai boi mau, ꞌiraaui nei narai ngahu haꞌamaesiꞌamou rai ꞌadomaꞌinia do here narau hauasi rau haa tanaa God. 
JHN.16.3	Rai haa oꞌasi, suria rau aiꞌa aidangisia Ama, marau aiꞌa aidangisiau. 
JHN.16.4	ꞌInau ꞌau ꞌunuꞌi tanaꞌamoui mareho ꞌisi, do naꞌi ꞌoha naraigui toꞌo, moigui aidangisia do ꞌinau ꞌau bwane haꞌabasuꞌamou ꞌiniꞌi. Nau aiꞌa bwane ꞌunuꞌi tanaꞌamou mau naꞌi naꞌo, ꞌiniai awa agua orea mau beiꞌamou.”
JHN.16.5	“Manaꞌi ꞌohani, wai ꞌari ahoꞌiꞌa beia moꞌo na haꞌataariau mai, ma aiꞌa ta taꞌi abe ꞌiniꞌamou nai songaꞌiniau ꞌiniai dora na ꞌinau wai ꞌariei. 
JHN.16.6	ꞌAu ꞌiraraa do mou ahutotou diꞌu ꞌiniꞌi mareho nau ꞌunuꞌi tanaꞌamousi. 
JHN.16.7	Maꞌata ꞌa goro diꞌu do ꞌinau wai hano, ꞌinia ꞌonaa nau bwaꞌi hano, na Hiꞌona Maea ꞌa bwaꞌi boi ꞌanai ꞌaꞌauhiꞌamou. Me ꞌonaa nawai hano, naasi nawai haꞌataaria mai. 
JHN.16.8	Manaꞌi ꞌoha nai boi, ꞌai haꞌa-ꞌome ꞌirararaaui noni nai marewana ꞌiniꞌi ora-oraꞌa adaaꞌi, ma heꞌua i awaha na odo-odo ma ꞌiniai hihiiri nai boi taꞌoha. 
JHN.16.9	ꞌAi haꞌa-ꞌome ꞌirararaau ꞌiniꞌi ora-oraꞌa adaaꞌi suria rau aiꞌa hinihiniau. 
JHN.16.10	ꞌAi haꞌa-aidangisiraau ꞌiniai awaha na odo-odo, ꞌinia ꞌinau wai ꞌari beia Ama mamougu bwaꞌi ꞌomesiauꞌa roꞌu. 
JHN.16.11	Maꞌai haꞌa-aidangisiraau ꞌiniai hihiiri, ꞌinia ꞌia God ꞌa bwani hiiria Saetan na heimarungi naꞌi marewanani.
JHN.16.12	“ꞌA rago diꞌu i mareho ꞌanai maaniꞌi tanaꞌamou, maigui bwara tanaꞌamou ꞌanai aidangisiꞌi hako. 
JHN.16.13	Maꞌata, naꞌi ꞌoha na Hiꞌona Maea ni haꞌa-momori ꞌai boi, ꞌiia ꞌai haꞌa-aidangisiꞌamou ꞌiniꞌi mwane mareho nara haꞌa-momori. ꞌIia ꞌa bwaꞌi maaniꞌi mareho moi suriai ꞌadomaꞌina, maꞌata ꞌai maaniꞌi taha na rongoꞌi beia God. ꞌIia ꞌai maaniꞌi tanaꞌamoui taha naraigui toꞌo mau. 
JHN.16.14	ꞌIia ꞌai haꞌahauasaau, ꞌinia ꞌiia ꞌai maaniꞌi tanaꞌamoui taha na ꞌinau ꞌau maaniꞌi tanaa. 
JHN.16.15	Na mwane mareho na ꞌia Ama na toꞌoraꞌi, ꞌiia aguꞌi. Naasi mareho nau ꞌunua ꞌinia do ni Hiꞌona Maea ꞌai maaniꞌi tanaꞌamoui taha na ꞌinau ꞌau maaniꞌi.”
JHN.16.16	Mia Jisas ꞌa oꞌani roꞌu ꞌiniraaui rongoiusuri anaꞌi, “ꞌA bwaꞌi orea mamou bwaꞌi ꞌomesiau gaꞌu, ma bwaꞌi orea mamoi ꞌomesiau ahoꞌi roꞌu.”
JHN.16.17	Ma taraꞌi nei ꞌiniraaui rongoiusuri anaꞌi raugu heisosongaꞌi hairiu oꞌani, “ꞌIni ꞌuaana na ꞌunua ꞌinia do ta gere madoraa gau bwaꞌi ꞌomesia gaꞌu, ma naꞌi muri gaigui ꞌomesia ahoꞌi roꞌu? Maꞌua na ꞌunua ꞌinia do ꞌiia ꞌai ꞌari beia Amana? 
JHN.16.18	ꞌIgaau gau aiꞌa aidangisiai ꞌadoꞌado ꞌanai gere madoraasi.”
JHN.16.19	ꞌIa Jisas ꞌa ꞌiraraa do ꞌiraau rau raba songaꞌinia, magu oꞌani ꞌiniraau, “ꞌA ꞌua, ꞌa kakui ahumoou ꞌini ꞌunua agua do ꞌa bwaꞌi orea mamou bwaꞌi ꞌomesiau gaꞌu, ma bwaꞌi orea mamoi ꞌomesiau roꞌu ahoꞌi? 
JHN.16.20	Wai ꞌunua haꞌa-momori tanaꞌamou, ꞌiꞌamou moi angi mamoi ahutotou diꞌu ꞌiniai here narai haua gugua, maꞌata ꞌiraaui noni nara aiꞌa hinihiniau rai waꞌewaꞌe ꞌinia. Moi ahutotou, maꞌata ni ahutotou namoi haa ꞌai ahoꞌitaꞌi waꞌewaꞌe ꞌini ꞌomesia amoou i boi ahoꞌi agua. 
JHN.16.21	ꞌAi ꞌonaai urao na maesi ahu ꞌanai haꞌahutaai gare. Manaꞌi ꞌoha na gare ana ꞌa huta, ꞌa kakuꞌaai mataꞌi, ma waꞌewaꞌe, ꞌinia i gare ꞌa huta mai naꞌi marewana. 
JHN.16.22	ꞌAi oꞌasi roꞌuta tanaꞌamou. Naꞌi ꞌohani mou ahutotou. Maꞌata naꞌi ꞌoha nagai haireeꞌi roꞌu, ꞌiꞌamou moigui waꞌewaꞌe diꞌu roꞌu wou, mana waꞌewaꞌe namoi toꞌoraa ꞌa bwaꞌi tanei nai haꞌa-aiꞌaa baaniꞌamou. 
JHN.16.23	Naꞌi ꞌohasi, ꞌa bwaꞌi mareho namoi haꞌanongia beiau. Wai ꞌunua haꞌa-momori tanaꞌamou, ꞌia Ama ꞌai haua tanaꞌamou taha namoi haꞌangonia, ꞌinia ꞌiꞌamou raꞌi rongoiusuri aguꞌi. 
JHN.16.24	Tari mai ꞌohani, aiꞌa ta mareho mau namoi haꞌanongia mau ꞌonaai rongoiusuri aguꞌi. Moi haꞌanongi, naasi mamoigui dauai taha namoi haꞌanongia, mamoigui honu ꞌiniai waꞌewaꞌe.”
JHN.16.25	Mia Jisas ꞌa oꞌani roꞌu ꞌiniraaui rongoiusuri anaꞌi, “ꞌInau ꞌau maaniꞌi mareho ꞌisi tanaꞌamou ꞌiniꞌi heihaꞌauu. Ma ꞌe ꞌoha nai boi mau ꞌau bwaꞌi hauꞌi heihaꞌauu, maꞌata wai mamaani odo-odo moi tanaꞌamou ꞌiniai Ama. 
JHN.16.26	Naasi mamoigui haꞌanongia haarimoou ꞌiniai hagu amoou beiau. ꞌInau ꞌaugu bwaꞌi haꞌanongiꞌa tanaꞌamou, 
JHN.16.27	ꞌinia ꞌia Ama ꞌa taꞌahiꞌamou suria ꞌiꞌamou mou taꞌahiau mamou hinihinia doꞌinau ꞌau boi baania God. 
JHN.16.28	ꞌInau ꞌau boi baania Ama mau boi naꞌi marewana, manaꞌi ꞌohani wai hano baaniai marewana mawai ahoꞌi ꞌari beia Ama.”
JHN.16.29	Miraaui rongoiusuri anaꞌi rau oꞌani ꞌinia, “Naꞌi ꞌohani meugu aidangisiꞌi goro i mareho naꞌo ꞌunuꞌi, ꞌinia ꞌo aiꞌa haaꞌi haꞌatee heihaꞌauu suriꞌi mamaani amuꞌi. 
JHN.16.30	Naasi meu ꞌiraraa do iꞌoe ꞌo aidangisiꞌi mwane mareho hako, ma reiꞌuaa nameu aiꞌa songaꞌiniꞌo mau ꞌinia ta maho, me iꞌoe ꞌo bwane aidangisiꞌi ꞌadomaꞌimeeꞌi. Naasi meugu hinihini do iꞌoe ꞌo boi baania God.”
JHN.16.31	ꞌIa Jisas ꞌagu songaꞌiniraaui oꞌani, “Nii? Naasi mougu hinihiniau haꞌa-momoriꞌa? 
JHN.16.32	ꞌE madoraa nai boi, mana madoraasi naaniꞌa na ꞌiꞌamou hako moi ꞌadarara, ꞌe nei ma hano baaniau ꞌari ꞌomaa ana. Maꞌata ꞌinau bwaꞌi awa haraariau, ꞌinia ꞌia Ama na awa beiau. 
JHN.16.33	ꞌInau ꞌau ꞌunuꞌi oꞌasi tanaꞌamou mareho ꞌisi, neina ꞌiniai hagu amoou beiau, rai abui torakoke ꞌadomaꞌimooꞌi. Naꞌi marewanani moi toꞌoadi mwane mareho bwara. Maꞌata moi ura baabau! Suria ꞌinau bwane haꞌahehoai mena anai marewanani.”
JHN.17.1	ꞌOha ꞌia Jisas ꞌa ꞌunuꞌi hakoi mareho ꞌisi, ꞌa wana araꞌai Aro ma haꞌatee oꞌani,
JHN.17.1	“Ama, ni madoraa naaniꞌa. ꞌOi haꞌahauasaai Garemu, neina ꞌinau, ꞌi Garemu, waigui haꞌahauasaꞌo roꞌu. 
JHN.17.2	Iꞌoe naꞌo haꞌawateau ꞌanai marungiraau hakoi noni neina wai hauai tahi tarau tanaraaui noni naꞌo hauraau mai tanaau. 
JHN.17.3	Mana tahi tarau naani, do ꞌiraaui noni rai aidangisiꞌo, ꞌi taꞌi huunai God haꞌa-momori, marai aidangisiau roꞌua Jisas Kraest naꞌo haꞌataariau mai. 
JHN.17.4	ꞌInau ꞌau haꞌahauasaꞌo naꞌi marewanani, ꞌinia ꞌau haaꞌiꞌa i tatauꞌaro naꞌo haꞌataariau mai ꞌanai haaꞌi. 
JHN.17.5	Ama, naꞌi ꞌoha nawai awa ahoꞌi beiꞌo, ꞌau ꞌirisia doꞌoi haꞌahauasaau ꞌonaai haꞌahauasaau gaꞌu amua naꞌi ꞌoha na ꞌinau awa gaꞌu beiꞌo mau mai maagu pwaꞌara i marewana.
JHN.17.6	ꞌInau ꞌau haꞌataꞌiniꞌo tanaraaui mwane ꞌini. Rau awa gaꞌu ꞌonaairaaui noni nai marewanani, maꞌo hauraau mai tanaau. ꞌIraau raꞌi noni amuꞌi maꞌo hauꞌi mai tanaau. ꞌIraau rau araisuriꞌi haꞌatee amuꞌi. 
JHN.17.7	Naasi rau aidangisia do ni mwane mareho hako nau ꞌunuꞌi mau haaꞌi, ra boi baaniꞌo. 
JHN.17.8	Ni mwane haꞌausuringaꞌi naꞌo hauꞌi mai tanaau ꞌau hauꞌi hako tanaraau, marau dauꞌi. Rau aidangisia goro do ꞌinau ꞌau boi baaniꞌo, me iꞌoe naꞌo haꞌataariau mai.
JHN.17.9	Ni haꞌarahesi aguani, ꞌau aiꞌa haua ꞌiniraaui noni nara aiꞌa hinihiniau. Me ꞌau haꞌarahesi ꞌiniraaui nei naꞌo hauꞌi mai tanaau, suria ꞌiraau raꞌi nei amuꞌi. 
JHN.17.10	Miraaui nei amuꞌi ꞌiia aguꞌi, mana nei aguꞌi ꞌiia amuꞌi. Mei suriꞌi tahingadaaꞌi, na mena mana gorohagu ra haꞌataꞌinia huraꞌa tanaraaui noni. 
JHN.17.11	Naani wai hanoꞌa baaniai marewana maugu bwaꞌi awaꞌa roꞌu naꞌiei. Wai ahoꞌi ꞌariwou beiꞌo miraaui nei amuꞌi rai awa mau. Ama Maea, ꞌoi taatahi bwarasiraau maꞌoi ꞌomesuriraau ꞌiniai mena amua, ꞌi taꞌi mena naꞌo haua mai tanaau. ꞌOi haua oꞌasi neina rai haꞌi taꞌi ꞌonaaigaraa. 
JHN.17.12	Naꞌi ꞌoha na ꞌinau ꞌau awa beiraau, ꞌau taatahi bwarasiraau ꞌiniai mena amua. ꞌAu ꞌomesuriraau goro ma ꞌe taꞌi nei moi ꞌiniraau na aiꞌaa baaniau. Naasia moꞌo na taꞌaasi
JHN.17.13	Naani wai ꞌariꞌa wou beiꞌo. ꞌInau ꞌunuꞌi mwane mareho ꞌini tanaraau naꞌi ꞌoha nau awa mau beiraau, do neina rai honu ꞌiniai waꞌewaꞌe ꞌonaai waꞌewaꞌe nau haa. 
JHN.17.14	ꞌAu hauꞌi tanaraaui haꞌausuringaꞌi amuꞌi, miraaui nei narau aiꞌa hinihiniau ra ꞌitaraau suria ꞌiraau aiꞌa haꞌisuriꞌi barongadaaꞌi, ꞌonaaiau nau aiꞌa haꞌisuriꞌi roꞌu. 
JHN.17.15	Nau aiꞌa haꞌanongia doꞌoi wairaau baaniai marewana, maꞌata ꞌau haꞌangoniꞌo doꞌoi ꞌomesuriraau baania moꞌo na taꞌaa diꞌusi, ꞌia Saetan. 
JHN.17.16	ꞌIraau aiꞌa anai marewanani, ꞌonaaiau nau aiꞌa anai marewanani. 
JHN.17.17	ꞌOi haꞌamaearaau ꞌiniꞌi haꞌausuringaꞌi amuꞌi neina rai hauai tauꞌaro amua. ꞌInia na haꞌausuringaꞌi amuꞌi ra haꞌataꞌiniai taha na haꞌa-momori. 
JHN.17.18	ꞌInau ꞌau haꞌa-taariraau huraꞌa naꞌi marewana hako ꞌonaai haꞌataariau amua mai naꞌi marewanani. 
JHN.17.19	ꞌInau ꞌau wateau haariau tanaꞌo ꞌanai ꞌaꞌauhiraau, do neina ꞌiraau rai wateraau haraariraau hako tanaꞌo ꞌanai hauai tauꞌaro amua.
JHN.17.20	Hoita. Nau aiꞌa haꞌarahesi ꞌiniraau moi rongoiusuri ꞌini, me ꞌiniraau roꞌu i nei narai hinihiniau naꞌi ꞌoha rai maaniai tarohagu tanaraau. 
JHN.17.21	Ama! ꞌAu haꞌarahesi do ꞌiraau hakoi nei narai hinihiniau rai taꞌi, ꞌonaa ꞌinau miꞌoe gara taꞌi, iꞌoe naꞌi beiau minau naꞌi beiꞌo. Mau haꞌarahesi doꞌiraau rai haꞌi taꞌi beigaraa, neina inoni nai marewana hako raigui hinihinia do iꞌoe naꞌo haꞌataariau. 
JHN.17.22	ꞌAu haua tanaraaui mena mana goroha naꞌo haua tanaau. ꞌAu haua tanaraau do neina rai haꞌi taꞌi, ꞌonaai haꞌi taꞌi agaraa. 
JHN.17.23	ꞌInau naꞌi beiraau, miꞌoe naꞌi beiau, neina ꞌiraau rai haꞌi taꞌi haꞌa-momori. Naasi na mwane inoni nai marewana hako rai aidangisia do iꞌoe naꞌo haꞌataariau mai, maꞌo taꞌahiraaui noni hinihini taꞌisada moi ꞌonaai taꞌahiau naꞌo haa.
JHN.17.24	Ama. ꞌAu ꞌirisia do ꞌiraaui nei naꞌo hauꞌi mai tanaau rai awa beiau naꞌi dora na wai awa iei, neina rai ꞌomesiai rarahagu mana hauasa nau haua, ni raraha mana hauasa naꞌo haua tanaau ꞌiniai taꞌahiau mai mau amua maagu pwaꞌara i marewana. 
JHN.17.25	Ama! Iꞌoe ꞌo odo-odo. ꞌIraaui noni narau aiꞌa hinihiniau, rau aiꞌa aidangisiꞌo. Maꞌata ꞌinau ꞌau aidangisiꞌo, miraaui nei aguꞌi rau ꞌiraraa do iꞌoe naꞌo haꞌataariau mai. 
JHN.17.26	ꞌInau ꞌau haꞌa-aidangiraau ꞌiniꞌo, mau bwaꞌi agohe ꞌanai haua oꞌasi, neina heitaꞌahi amua tanaau ꞌai awa beiraau, minau roꞌu beiraau.”
JHN.18.1	ꞌOha na ꞌia Jisas ꞌa haꞌarahesi hako, ꞌa wairaaui rongoiusuri anaꞌi ꞌari naꞌi nata batarau ꞌiniai marawai Kidron. Marau ꞌariwou awa naꞌi dora ra hasi ꞌana hasiꞌei ꞌoliv. 
JHN.18.2	Mia Jiudas, ꞌia moꞌo na hano ani ꞌanai usuhaꞌinia Jisas tanaraaui maerongana, ꞌa ꞌiraraai dorasi, suria naꞌi dorasi ꞌia Jisas ꞌa wairaau tarau ꞌariei rongoiusuri anaꞌi. 
JHN.18.3	Hoita, naꞌi ꞌohasi ꞌia Jiudas ꞌa wairaau mai ruruhai heheiꞌoi ni Rom beiraau roꞌu taraꞌi sae heheiꞌoi narau ꞌomesuriai Ruma Maea na ꞌiraaui Naꞌohadaaꞌi Piriisi mana Farisei rau haꞌataariꞌi. Rau waaꞌi mareho heheiꞌoi adaaꞌi, mana mareho ni haꞌamarewa, marau ataha wou naꞌi dorasi. 
JHN.18.4	Jisas ꞌa bwane aidangisiꞌi hakoi taha narai toꞌo tanaa. Naasi ma ꞌariwou ꞌanai heisadoi beiraau, ma oꞌani, “ꞌIatei namou sibania?”
JHN.18.5	Miraau oꞌani, “ꞌIa Jisas ni Nasaret.”
JHN.18.5	Mia Jisas ꞌa oꞌani, “Nei nauni.”
JHN.18.5	Manaꞌi ꞌohasi, ꞌia Jiudas ꞌa ura roꞌu moi beiraaui sae heheiꞌoi. 
JHN.18.6	Hoita, manaꞌi ꞌoha na oꞌani ꞌiniraau, “Nei nauni,” rau suꞌa marau ahurenga hako aurui ano! 
JHN.18.7	Magu songaꞌiniraau roꞌu oꞌani, “ꞌIatei namou sibania?”
JHN.18.7	Miraau oꞌani roꞌu ꞌinia, “ꞌIa Jisas ni Nasaret.”
JHN.18.8	Mia Jisas ꞌagu oꞌani ꞌiniraau, “ꞌAu bwane ꞌunua tanaꞌamou niani do neinauni. Ma ꞌonaa na ꞌinau namou sibaniau, mamoi nugasiraaui rongoiusuri aguꞌi ꞌini marai hano.” 
JHN.18.9	ꞌA haua oꞌasi neina ꞌai toꞌo haꞌa-momori mareho na ꞌunua naꞌi ꞌoha na oꞌani, “Aiꞌa ta taꞌi ꞌiniraaui nei naꞌo hauꞌi tanaau nai aiꞌaa.”
JHN.18.10	Mia Saemon Pita na awa beiai naihi. ꞌA rahia huraꞌa ma taba taahiai karinga odonai sae tatauꞌaro anai Naꞌohadaaui Piriisi. Na atana ꞌia Malkas. 
JHN.18.11	Mia Jisas ꞌa oꞌani ꞌinia Pita, “ꞌOi nugaa ahoꞌi naihi amua naꞌi dora ꞌana! ꞌO aiꞌa ꞌiraraa do ꞌinau wai rongomaataꞌi ꞌonaai ꞌirisia ana Amagu?”
JHN.18.12	Naasi miraaui heheiꞌoi mana bwauodo adaaꞌi, beiraaui sae heheiꞌoi narau ꞌomesuriai Ruma Maea ana God, rau daua Jisas marau hoꞌo goniꞌi rimanaꞌi. 
JHN.18.13	Naꞌi naꞌo rau waia gaꞌu tanaa ꞌAnas, i amana urao ana Kaeafas. ꞌIa Kaeafas naasi Naꞌohadaaui Piriisi ꞌanai harisi naasi mia ꞌAnas na Naꞌohadaaui Piriisi gaꞌu naꞌi naꞌo. 
JHN.18.14	Mia Kaeafas naasia moꞌo na bwane ꞌunua tanaraaui saemaua adaaꞌi Jiu do ꞌa gaꞌi goro do ꞌonaa ta taꞌi nei ꞌai mae dingadaaui mwane inoni hako.
JHN.18.15	ꞌIa Pita beiai taꞌi rongoiusuri roꞌu raru hano suria Jisas. Mana nata rongoiusurisi, raru haimataiꞌi Naꞌohadaaui Piriisi naasi. Na tarana naasi ꞌiia ra haꞌawatea ꞌanai siri naꞌi dora aꞌora naꞌi maanai ruma anai Naꞌohadaaui Piriisi nara waia siri eia Jisas. 
JHN.18.16	Mia Pita ꞌa ura moi huraꞌa naꞌi maanai bara. Mana nata rongoiusurisi ꞌa siri ma ahoꞌi huraꞌa ma hadahada beiai gere urao na ꞌomesuriai maanai barasi magu waia siri a Pita. 
JHN.18.17	ꞌOha nararu siri, na uraosi ꞌa wanasia Pita ma oꞌani ꞌinia, “Niꞌoe roꞌusi taꞌi rongoiusuri ana Jisas gasi!”
JHN.18.17	Mia Pita ꞌa tohe ma oꞌani ꞌinia, “Aiꞌa, ꞌinau aiꞌa.”
JHN.18.18	Miraaui noni tatauꞌaro naꞌi rumasi, miraaui sae heheiꞌoi narau ꞌomesuriai Ruma Maea ana God rau ura garigariai ꞌeu narau togaa naꞌisi ꞌanai waariꞌu, ꞌinia naꞌi ꞌohasi ꞌe madoraa na rodo ꞌa wanusi. Mia Pita ꞌa ꞌariwou ꞌanai waariꞌu roꞌu beiraau.
JHN.18.19	Mia ꞌAnas ꞌagu songaꞌinia Jisas ꞌiniraaui rongoiusuri anaꞌi, ma ꞌiniꞌi roꞌu i haꞌausuringaꞌi anaꞌi. 
JHN.18.20	Mia Jisas ꞌa aramia oꞌani, “Ni mareho nau maaniꞌi ꞌau maaniꞌi hako huraꞌa tanaraaui noni. Suria ꞌado ꞌoha ꞌau mamaani suriꞌi dora ni rurugoni agaaꞌi ꞌonaai ruma ni haꞌarahesi, manaꞌi Ruma Maea ana God. Aiꞌa ta taꞌi maho nawai girua taꞌiniraau. 
JHN.18.21	Ni ꞌuaana naꞌogu hauꞌi ꞌiniai heisongaꞌi ꞌisi tanaau? ꞌOi songaꞌiniraaui nei narau rongoꞌi taha nau maaniꞌi. ꞌIraau narau ꞌiraraꞌi mareho nau maaniꞌi.”
JHN.18.22	Maꞌe taꞌi ꞌiniraaui sae heheiꞌoi na ꞌomesuriai Ruma Maea ana God ꞌa boi ma hidariai babana Jisas ma oꞌani, “Iꞌoe ꞌo gaꞌi bwaꞌi hadahada oꞌasi tanaai Naꞌohadaaui Piriisi!”
JHN.18.23	Mia Jisas ꞌa oꞌani, “ꞌOnaa ꞌe maho taꞌaa nau ꞌunua huraꞌa maꞌoi ꞌunua huraꞌa magai rongoa. Ma ꞌonaa ꞌa odo-odo i mareho nau ꞌunua, ma ꞌe taranai taha naꞌo hidariau ꞌinia?”
JHN.18.24	Mia ꞌAnas ꞌa haꞌataaria Jisas ꞌari tanaa Kaeafas beiꞌi mau i hoꞌohoꞌo naꞌi rimanaꞌi.
JHN.18.25	ꞌOha na ꞌia Pita ꞌa ura mau ꞌisi ꞌanai waariꞌu, ꞌe taꞌi ꞌiniraaui sae ꞌisi na oꞌani ꞌinia, “ꞌA ꞌua? Iꞌoe roꞌu taꞌi ꞌiniraaui rongoiusuri anaꞌia moꞌosi?”
JHN.18.25	Mia Pita ꞌa tohe, ꞌa oꞌani, “Aiꞌa, ꞌinau aiꞌa.”
JHN.18.26	Maꞌe taꞌi ꞌiniꞌi noni tatauꞌaro anai Naꞌohadaaui Piriisi, ꞌe sae na heitoꞌorangaꞌi beia moꞌo na ꞌia Pita na taba taahiai karingana ani, ꞌa oꞌani, “ꞌInau ꞌau ꞌomesiꞌo roꞌu beia moꞌosi naꞌi ꞌoha nara daua ꞌari moui hasiꞌei ani.”
JHN.18.27	Mia Pita ꞌa tohe roꞌu mau. Raugu rongo mana kua ꞌa tataraokeꞌa.
JHN.18.28	Na heisongaꞌi narau haaꞌi tanaa Jisas naꞌi ruma ana Kaeafas ꞌa wairaau tari ꞌari naꞌi hahoꞌoa taꞌaa. Naasi maraugu waia ꞌari naꞌi kae ruma raha anai ai Rom na Primia ꞌanai Provensi naasi. Miraaui ai Jiu ꞌisi rau aiꞌa siri naꞌi rumasi, ꞌinia ꞌonaa narai siri naꞌi ruma anai nei na aiꞌa Jiu, rau ꞌadomaꞌinia dorai doꞌoꞌa naꞌi maana God marau bwaꞌigui haꞌi taꞌiꞌa beiraaui noni ꞌoha rai haꞌatoꞌoai rongo ni Roho Aharau. 
JHN.18.29	Mana Primia, ꞌia Paelat, ꞌa huraꞌa wou naꞌi abau ꞌomaa beiraau ma oꞌani ꞌiniraau, “ꞌE taha namou haꞌahunia ꞌinia moꞌoni?”
JHN.18.30	Naasi marau aramia oꞌani, “ꞌIꞌameu gaꞌi bwaꞌi waia mai tanaꞌo ꞌonaa na gaꞌi bwaꞌi haꞌi sae hehere taꞌaa!”
JHN.18.31	Mia Paelat ꞌagu oꞌani ꞌiniraau, “Namoi waia mamoi hiiria suriai ringe amoou.”
JHN.18.31	Miraaugu aramia Paelat oꞌani, “ꞌIꞌamoui Rom mou aiꞌa haꞌawatea domei ngahu haꞌamaesia ta sae.” 
JHN.18.32	Naasi ꞌa toꞌo haꞌa-momoriꞌa ꞌi mareho ꞌia Jisas na ꞌunua ꞌiniai heꞌuai mae nai haa.
JHN.18.33	Mia Paelat ꞌa siri ahoꞌi ruma ma ꞌunua dorai waia siri a Jisas, ma oꞌani ꞌinia, “ꞌA ꞌua? Iꞌoe naasi Mwaeraha adaaui Jiu?”
JHN.18.34	Mia Jisas ꞌa aramia oꞌani, “ꞌA ꞌua? Iꞌoe naꞌo ꞌadomaꞌinia haariꞌo i heisongaꞌi naꞌo haua tanaausi, maꞌua ꞌe sae moi na ꞌunua tanaꞌo?”
JHN.18.35	Mia Paelat ꞌa oꞌani, “ꞌEii, ꞌinau aiꞌa ai Jiu! ꞌIraau haariraaui nei amuꞌi narau waiꞌo maini nara raba ꞌiraraai mahosi. ꞌE taha naꞌo haꞌatariꞌaa?”
JHN.18.36	Mia Jisas ꞌagu aramia oꞌani, “ꞌInau aiꞌa mwaeraha anai marewanani. ꞌOnaa nawai mwaeraha anai marewana, ꞌiraaui nei aguꞌi rau gaꞌi heingahui beiraaui saemaua adaaꞌi Jiu narau boi ꞌanai dauau. Maꞌata ni dora ni heimarungi agua aiꞌa naꞌi marewanani.”
JHN.18.37	ꞌIa Paelat ꞌa oꞌani ꞌinia Jisas, “Naasi, iꞌoe ꞌe mwaeraha? Nita?”
JHN.18.37	Mia Jisas ꞌagu aramia oꞌani, “Iꞌoe naꞌo ꞌunua do ꞌinau ꞌe mwaeraha, maꞌo haꞌa-momori. Naasi tarana nau huta mai ꞌinia. ꞌAu boi naꞌi marewana ꞌanai tarohaꞌiniai taha na haꞌa-momori, miraaui nei narau taꞌahiai taha na haꞌa-momori, rau araisuriau.”
JHN.18.38	Mia Paelat ꞌa songaꞌinia roꞌu oꞌani, “ꞌE taha naasi haꞌa-momori?”
JHN.18.38	Magu ahoꞌi roꞌu huraꞌai abau ꞌomaa beiraaui Jiu ma oꞌani ꞌiniraau, “ꞌInau aiꞌa toꞌoana ta mareho taritariꞌa nai haua. 
JHN.18.39	Maꞌata ꞌiꞌamou mou toꞌoraai ringe ꞌanai haꞌanongiau ꞌanai haꞌahuraꞌahia ta sae baaniai rumanihoꞌo ꞌado harisi naꞌi madoraa ni Roho Aharau. Ma ꞌua? Mou ꞌirisia dowai ruhasiai Mwaeraha amoou i Jiu?”
JHN.18.40	Miraau kae awara ahoꞌi tanaa oꞌani, “ꞌIa moꞌosi ꞌoi abui ruhasia, maꞌata ꞌia Barabas nameu ꞌirisia!” (ꞌIiasia Barabas ꞌe sae hehere taꞌaa na awa naꞌi rumanihoꞌo).
JHN.19.1	Mia Paelat ꞌa ꞌunua tanaraaui noni heheiꞌoi dorai waia Jisas marai rohoa ꞌiniai hasiwaro baabau. 
JHN.19.2	ꞌOha narau rohoa hako, rau tauꞌaronai hihiiri bwau waroraraki marau darasia naꞌi bwauna. Naasi marau haꞌasirihia ꞌiniai bwana ni mwaeraha. Bwanasi ꞌa tewa magu raba ꞌome wangawanga. 
JHN.19.3	Naasi marau boi gaarangia marau haikou ꞌinia, rau oꞌani, “Haꞌaasaai Mwaeraha adaaui Jiu!” Maraugu awangaꞌi hidaria.
JHN.19.4	Mia Paelat ꞌa huraꞌa roꞌu i abau ꞌomaa ma oꞌani ꞌiniraaui noni, “Naꞌi ꞌohani wai waia huraꞌa mai tanaꞌamou, maꞌata moi aidangisia do ꞌinau aiꞌa toꞌoana ta mareho nai haꞌatariꞌaa.” 
JHN.19.5	Mia Jisas a huraꞌa mai beiai hihiiri bwau waroraraki naꞌi bwauna, mei beiai bwana tewa nara haꞌasirihia ꞌinia. Mia Paelat ꞌa oꞌani, “Naaniꞌa moꞌo ani!”
JHN.19.6	Manaꞌi ꞌoha na ꞌiraaui Naꞌohadaaui Piriisi miraaui sae heheiꞌoi nara ꞌomesuriai Ruma Maea ana God rau ꞌomesia, raugu totoro araꞌa oꞌani, “Rabu ahitaꞌinia naꞌi dadaahoro! Rabu ahitaꞌinia naꞌi dadaahoro!”
JHN.19.6	Mia Paelat ꞌa oꞌani, “ꞌIꞌamou namoi waia mamoi rabu ahitaꞌinia naꞌi dadaahoro, ꞌinia ꞌinau aiꞌa toꞌoana ta maho nai haꞌatariꞌaa.”
JHN.19.7	Miraaui saemaua adaaꞌi Jiu raugu haꞌatee oꞌani, “Naꞌi ringeringe ameeu, ꞌiia ꞌa taꞌisada doꞌai mae, suria ꞌa ꞌunua haaria doꞌiia garena God.”
JHN.19.8	Naꞌi ꞌoha nagu rongoa oꞌasi roꞌua Paelat, ꞌagu mamaaꞌu roꞌu diꞌu wou baaniai naꞌo. 
JHN.19.9	Naasi ma waia Jisas ahoꞌi siri naꞌi ruma ma oꞌani ꞌinia, “Naꞌi dora heꞌua naꞌo boi baania?” Mia Jisas ꞌa aiꞌa aramia. 
JHN.19.10	Mia Paelat ꞌa haꞌatee wetewete oꞌani, “ꞌOi aramiau! ꞌA ꞌua? ꞌO aiꞌa ꞌiraraa doꞌinau nau toꞌo mena ꞌiniꞌo ꞌanai ruhasiꞌo ma ꞌanai rabu ahitaꞌiniꞌo naꞌi dadaahoro?”
JHN.19.11	Mia Jisas ꞌagu haꞌatee oꞌani ꞌinia, “Ni mena moi naꞌo toꞌoraa ꞌiniau naasi mena na ꞌia God na haua tanaꞌo. Naasi ꞌia moꞌo na waiau mai tanaꞌosi, ꞌa haai ora-oraꞌa na raha diꞌu baaniai ora-oraꞌa amua.”
JHN.19.12	Naꞌi ꞌoha na ꞌia Paelat ꞌa rongoa oꞌasi, ꞌa bonasia doꞌai sibania ta here nai ruhasia ꞌinia Jisas mai huraꞌa dadaraꞌa. Miraaui saemaua adaaꞌi Jiu raugu totoro raha roꞌu oꞌani, “ꞌOnaa naꞌoi ruhasia moꞌosi mai huraꞌa dadaraꞌa, ma haꞌataꞌinia do iꞌoe ꞌo aiꞌa aba beiai mwaeraha anai Rom. ꞌInia ꞌiatei na ꞌunua huraꞌa haaria doꞌiia ꞌe mwaeraha, ꞌa haꞌimae beiai mwaeraha anai Rom.”
JHN.19.13	Naꞌi ꞌoha na ꞌia Paelat ꞌa rongoai ꞌunu oꞌasi adaau, ꞌa waia ahoꞌi huraꞌa maia Jisas, ma heinagu auru naꞌi dorani heihiiri nara ꞌunua ꞌiniai dorani hau bubuu. (Naꞌi haꞌatee ni Jiu ra ꞌunua ꞌiniai Gabata.) 
JHN.19.14	Ma ꞌariwouꞌa ꞌanai atoaa naꞌi dangi ꞌanai haꞌaagau ꞌanai rongo ni Roho Aharau. Mia Paelat ꞌa oꞌani ꞌiniraaui Jiu, “Naani mwaeraha amoou!”
JHN.19.15	Miraaugu awara ahoꞌi wou tanaa oꞌani, “Waia beiraꞌi! Waia beiraꞌi! Rabu ahitaꞌinia naꞌi dadaahoro!”
JHN.19.15	Mia Paelat ꞌa oꞌani, “ꞌA ꞌua? Mei rabu ahitaꞌiniai mwaeraha amoou?”
JHN.19.15	Miraau na Naꞌohadaaui Piriisi raugu totoro ahoꞌi roꞌu oꞌani tanaa, “Aiꞌa ta mwaeraha heꞌeteꞌiꞌa roꞌu nameigui toꞌoraa, ꞌiia moi ꞌetea Mwaeraha anai Rom.”
JHN.19.16	Mia Paelat ꞌagu watea Jisas tanaraaui heheiꞌoi ꞌanai rabua naꞌi dadaahoro.
JHN.19.16	Miraau waia Jisas marau hano beiraꞌi beia. 
JHN.19.17	Naꞌi ꞌohasi ꞌia Jisas ꞌa suruꞌia haariai dadaahoro ana, marau taꞌeha araꞌa naꞌi gere hungahunga nara ꞌunua ꞌiniai dora ni Korai Bwau Sae. (Naꞌi haꞌateeni Jiu, ra ꞌunua ꞌiniai Golgota.) 
JHN.19.18	Naꞌi ꞌisi naraugu rabu ahitaꞌinia iei naꞌi dadaahoro. Maꞌe wairarua nara raburarua roꞌu naꞌi dadaahoro adaruꞌi. Raru ꞌado bobo ꞌinia Jisas.
JHN.19.19	Mia Paelat ꞌa ꞌunua dorai usuai usu-usu naꞌi baba ꞌanai nugaa araꞌa naꞌi bwaunai dadaahoro ana Jisas. ꞌA oꞌani,
JHN.19.20	Mana usu-usu naasi ꞌa usua ꞌiniai haꞌatee ni Jiu, Rom, mana Grik. Ma ragoi Jiu narau ꞌohaꞌiniai usu-ususi, ꞌinia ni dorasi ꞌa gaarangia moi ꞌomaa rahai Jerusalem. 
JHN.19.21	Mana ꞌoha na Naꞌohadaaui Piriisi ꞌa ꞌomesia oꞌasi, ꞌa oꞌani ꞌinia Paelat, “ꞌOi orisia maꞌoi usu ꞌoniaa, ‘ꞌIia ꞌa ꞌunua do ꞌiiani ꞌe mwaeraha adaaui Jiu.’ ” 
JHN.19.22	Mia Paelat ꞌa oꞌani, “Ni taha nau usua dio, ragu bwaꞌi matai orisiaꞌa.”
JHN.19.23	ꞌE waira hai heheiꞌoi nara rabu ahitaꞌinia Jisas naꞌi dadaahoro. ꞌOha rau rabua hako, rau ꞌadodi bwana anaꞌi. Marau rahia roꞌu i toꞌoni tewa ana nara tagoraa ꞌinia taꞌi kae tahangai bwana. 
JHN.19.24	Marau oꞌani, “Gai abui karia. Maꞌata gai gaasi haꞌara ꞌana, magai ꞌomesia tei nai toꞌoraa.” Naasi ma toꞌo haꞌa-momoriꞌa i taha na Usu-usu Maea na ꞌunu ꞌoniaa, “Ra hatoraꞌiniꞌi bwana aguꞌi, mana toꞌoni tewa agua ra gaasi haꞌara ꞌana.”
JHN.19.25	Hoita, neiraauni nei narau ura gaarangiai dadaahoro ana Jisas. Ni inana, mana doꞌorana inana, mea Meri urao ana Klopas, mea Meri ni Magdala. 
JHN.19.26	ꞌOha na ꞌia Jisas ꞌa ꞌomesia inana mana rongoiusuri ana na taꞌahia ꞌa oꞌani ꞌinia inana, “ꞌIiasi ꞌa ꞌonaa do ꞌe garemu.” 
JHN.19.27	Magu oꞌasi roꞌu ꞌiniai rongoiusurisi, “ꞌIiasi ꞌa ꞌonaa do ꞌe inamu.” Ma taraawaꞌa naꞌi ꞌohasi, na rongoiusuri naasi ꞌagu haꞌa-awahia inana Jisas naꞌi ruma ana.
JHN.19.28	ꞌIa Jisas ꞌa aidangisia do ni mwane mareho na boi ꞌanai haaꞌi ꞌa haꞌa-arotahaꞌi goro hako, me maꞌata ꞌanai haꞌa-haꞌa-momoriai taha na Usu-usu Maea na ꞌunua, ꞌia Jisas ꞌa oꞌani, “ꞌInau raba gono.”
JHN.19.29	Maꞌe bei wai na honu ꞌiniai waen mahai na awa naꞌisi. Rau hauai mareho na matai omiai wai marau haꞌahonua ꞌiniai waen. Naasi maraugu haꞌababaua naꞌi raraai hasiꞌei nara ꞌunua ꞌiniai Hisop, marau tarangaꞌinia araꞌa tanaai ngoona Jisas doꞌai gono. 
JHN.19.30	Naꞌi ꞌoha na gono hako, ꞌa oꞌani, “ꞌA agaauꞌa!” Naꞌi ꞌoha na haꞌatee oꞌasi hako, ꞌa arabwau auru ma nuga manawa.
JHN.19.31	Miraaui saemaua adaaꞌi Jiu rau aiꞌa rabasia doni abedaaꞌi waira orusi do raigui awa roꞌu mau hunganai dadaahoro tari nata dangi, ꞌinia ni nata dangi naasi dangi ni mamaro. (Na dangi ni mamarosi ꞌa ororiu diꞌu suria ꞌa toꞌo naꞌi sade nara ꞌadomaꞌi ahoꞌisiai Roho Aharau.) Naasi rau haꞌangonia Paelat doꞌai ꞌunua tanaraaui heheiꞌoi ꞌanai raesiꞌi uwadaaꞌi marai rahiꞌi dioi abedaaꞌi baaniꞌi dadaahoro. 
JHN.19.32	Miraaui heheiꞌoi rau ꞌariwou marau raesiꞌi uwadaruꞌi rua mwane nararu ꞌado bobo ꞌiniasi a Jisas. 
JHN.19.33	Manaꞌi ꞌoha naraugu boi beia Jisas, rau sadoia doꞌiia ꞌa bwani mae, naasi marau aiꞌa raesiꞌi uwanaꞌi. 
JHN.19.34	Maꞌata ꞌe taꞌi ꞌiniraaui heheiꞌoi na ꞌariwou ma rubuꞌiai rageragena ꞌiniai ooꞌo, mana ꞌabu mana wai ra ahe huraꞌa. 
JHN.19.35	Ni mareho na toꞌosi ꞌa haꞌa-momori, ꞌinia ꞌia moꞌo na ꞌomeꞌome haraaria ꞌiniai maana na tarohaꞌinia huraꞌa do neina moi hinihini. 
JHN.19.36	Ni mareho ꞌisi ra toꞌo neina ꞌai haꞌa-haꞌa-momoriai Usu-usu Maea na oꞌani, “ꞌA bwaꞌi ta taꞌi susuri naꞌi abena nai bwaro,”
JHN.19.37	“marau bore suria moꞌo nara rubuꞌia ꞌiniai ooꞌo.”
JHN.19.38	Naꞌi muri ꞌia Josep ni ꞌArimatea ꞌa taha beia Paelat ma songaꞌinia ꞌonaa ꞌa gaꞌi wateai abena Jisas ꞌanai rahia dio baaniai dadaahoro. (ꞌIiasia Josep ꞌe taꞌi sae na suria Jisas, magu aiꞌa raba haꞌataꞌinia haaria, suria ꞌa mamaaꞌusiraaui saemaua adaaꞌi Jiu.) ꞌIa Paelat ꞌa watea, mia Josep ꞌa ꞌari ma rahia dioi abena Jisas ma waia. 
JHN.19.39	Mia Nikodimas, ꞌia moꞌo na ataha gaꞌu beia ani a Jisas naꞌi rodo, ꞌa hano roꞌu beia Josep. Mia ꞌa waai bibii nara awaiei merisini nara ꞌunua ꞌiniai “Myrrh” mana “Alos” ꞌanai nugaꞌi naꞌi abena Jisas naꞌi ꞌoha rai haꞌaagauai abena ꞌanai toringia. Mana hihiꞌadi mareho ꞌisi ra gaꞌi ꞌonaai oru tangahurui kilo. 
JHN.19.40	Miraruai rua mwanesi raru haaꞌi tahangai bwana mamaahui mararu hoꞌuꞌi ꞌiniai abena beiꞌi merisini ꞌisi. Naasi here adaaui Jiu ꞌanai haꞌaagauꞌi abedi sae adaaꞌi nara mae ꞌanai toringiꞌi. 
JHN.19.41	Ni dora nara rabua eisia Jisas naꞌi dadaahoro ꞌa awa gaarangiai moui hasiꞌei. Manaꞌi moui hasiꞌeisi, ꞌe wabwa na awa ꞌisi, mana wabwasi aiꞌa ta sae mau narai aoraa ei. 
JHN.19.42	Hoita, me suria ra haꞌa-osaosa ꞌiniai tariꞌa ana i ꞌoha ꞌanai haꞌaagau ꞌanai dangi ni mamaro ma naasiꞌa i wabwa na gaarangiai dorasi, rau waiai abena Jisas marau aoraa naꞌi wabwasi.
JHN.20.1	Manaꞌi ꞌoha na kuhi mau naꞌi hahoꞌoai Sade, ꞌia Meri ni Magdala ꞌa hoꞌorai ꞌari hera, ma ꞌomesia do ni hau nara haꞌabwarasia ꞌiniai maanai wabwa ra bwane nigaa bairaꞌi. 
JHN.20.2	Naasi ma ꞌeba ahoꞌi ma sadoia Saemon Pita mana nata rongoiusuri na ꞌia Jisas ꞌa taꞌahia. Mia Meri ꞌa oꞌani ꞌinirarua, “ꞌEi, ra rahiai abena Araha baaniai wabwa, maugu aiꞌa ꞌiraraai dora ra nugaa iei!”
JHN.20.3	Naꞌi ꞌoha nararugu rongo oꞌasi, mararu ꞌeba moeꞌa ꞌanai ꞌari ꞌomesiai wabwa. 
JHN.20.4	Naꞌi ꞌoha raru ꞌeba mau wou, mana nata rongoiusurisi ꞌa ꞌeba diꞌua Pita ma ataha ꞌari naꞌi naꞌo naꞌi wabwa. 
JHN.20.5	ꞌOha na ꞌariwou naꞌi maanai wabwa ꞌa mwaoro dio magu wana siri naꞌi dora ra haꞌadaohia eia Jisas. ꞌA ꞌomesiꞌi bwana ra hoꞌua ꞌiniꞌi, maꞌata ꞌa aiꞌa siri. 
JHN.20.6	Naꞌi ꞌoha na ꞌia Saemon Pita ꞌagu ataha, ꞌa siri daaraꞌi ma reꞌiꞌi dadao adaꞌi bwana, 
JHN.20.7	ma ꞌomesia doni bwana ra bibiia ꞌiniai bwauna ꞌa awa sigi haaria, ma ꞌome ꞌonaa dora roku tagumaꞌinia goro. 
JHN.20.8	Naasi mana nata rongoiusurisi na ada naꞌi naꞌo ꞌinia Pita ꞌagu siri roꞌu haisuri. Naꞌi ꞌohasi ꞌa ꞌome ma hinihini do ꞌia Jisas ꞌa surutaꞌeꞌa ahoꞌi. 
JHN.20.9	Reiꞌuaa tari mai ꞌohasi raru aiꞌa aidangi tarihanai Usu-usu Maea na ꞌunua huraꞌa doꞌia Jisas ꞌai surutaꞌe ahoꞌi baaniai mae. 
JHN.20.10	Naasi ma rarugu ahoꞌi ꞌari ruma.
JHN.20.11	Mia Meri ꞌa awa mau huraꞌai maanai wabwa, magu angiangi. Manaꞌi mau i ꞌoha na angiangisi ꞌa mwaoro auru doꞌai wana siri raronai wabwa. 
JHN.20.12	Naꞌi ꞌoha nagu wana siriwou naꞌi dora ra nuga iei abena Jisas, ꞌa ꞌomesiai heheinagu adaruai rua enjel nararu siri suriꞌi toꞌoni mamaahui, ꞌe taꞌi tanaai dora na awai bwauna, maꞌe taꞌi tanaai dora ra awaiei uwana. 
JHN.20.13	Mana rua enjelisi raru songaꞌinia Meri oꞌani, “ꞌE taha naꞌo angi ꞌinia?”
JHN.20.13	Mia Meri ꞌa oꞌani, “Ra waiai abena Araha agua, maugu aiꞌa ꞌiraraai dora ra nugaa iei.”
JHN.20.14	Naꞌi ꞌoha nagu agario ahoꞌi, ma reꞌiai sae na ura naꞌi murina. Na saesi ꞌia Jisas, maꞌata ꞌa aiꞌa ꞌome ꞌiraraa doꞌia Jisas. 
JHN.20.15	Mia Jisas ꞌa haꞌatee oꞌani ꞌinia, “ꞌE taha ꞌo angi ꞌinia? ꞌIatei naꞌo sibania?”
JHN.20.15	ꞌIa Meri ꞌa ꞌadomaꞌinia doꞌia moꞌo na ꞌomesuriai moui hasiꞌeisi, magu oꞌani ꞌinia, “Saemaua, ꞌonaa iꞌoe naꞌo waia, maꞌoi ꞌunua tanaaui dora naꞌo nugaa iei, mawai ꞌarihia.”
JHN.20.16	Mia Jisas ꞌagu oꞌani, “Meri!”
JHN.20.16	Mia Meri ꞌa rihotaꞌi wou tanaa ma oꞌani, “Raboni!” Ni ꞌadoꞌado ꞌanai haꞌateesi naasi, “Haꞌausuri.”
JHN.20.17	Mia Jisas ꞌa oꞌani ꞌinia, “ꞌOi abui dau mai beiau, suriai ꞌinau aiꞌa araꞌa mau beia Amagu. Maꞌata ꞌoi ꞌari beiraaui rongoiusuri aguꞌi maꞌoi ꞌunua tanaraau do ꞌinau wai araꞌa beia Amagu, ꞌe Amamoou roꞌu, i God agua, maꞌe God amoou roꞌu.”
JHN.20.18	Mia Meri ni Magdala ꞌa ahoꞌi ꞌari ma oꞌani ꞌiniraaui rongoiusuri, “ꞌInau ꞌomesia Araha!” Ma maaniꞌi hakoi mwane mareho na ꞌunuꞌia Jisas.
JHN.20.19	Mwane mareho ꞌisi ra toꞌo naꞌi dangi sade. Manaꞌi mau suꞌurahinai dangisi, ꞌiraaui rongoiusuri rau awa naꞌi raronai ruma narau honohono haꞌababaua, suria rau mamaaꞌusiraaui saemaua adaaꞌi Jiu. Raugu ꞌasuꞌa mia Jisas ꞌa ura beiraau ma oꞌani ꞌiniraau, “Na gooroha ana God ꞌai awa beiꞌamou!” 
JHN.20.20	ꞌOha na haꞌatee oꞌasi, ꞌa tarangaꞌiniꞌi huraꞌai rimanaꞌi dorai ꞌomesiꞌi, ma haꞌataꞌinia tanaraaui rageragena. ꞌOha na ꞌiraaui rongoiusuri rau ꞌome ꞌiraraai Araha adaau, rau honu ꞌiniai waꞌewaꞌe. 
JHN.20.21	Magu haꞌatee ahoꞌi roꞌu oꞌani ꞌiniraau, “Na gooroha ana God ꞌai awa beiꞌamou. ꞌOnaai haꞌataariau mai ana Ama, ꞌinau ꞌau haꞌataariꞌamou roꞌu.” 
JHN.20.22	Ma manawasiraau magu oꞌani, “Moi dauai Hiꞌona Maea. 
JHN.20.23	ꞌOnaa namoi ꞌunua tanaa tanei domou ꞌadomaꞌi nugasiꞌi ora-oraꞌa anaꞌi, ꞌia God ꞌai ꞌadomaꞌi nugasiꞌi maꞌataꞌa. Ma ꞌonaa namou bwaꞌi ꞌunua, ꞌia God a bwaꞌi ꞌadomaꞌi nugasiꞌi.”
JHN.20.24	Maꞌe taꞌi ꞌiniraaui rongoiusuri na atana ꞌia Tomas nara ꞌunua roꞌu ꞌiniai ꞌIu, na aiꞌa awa naꞌi ꞌoha na ꞌia Jisas ꞌa haꞌataꞌi tanaraau. 
JHN.20.25	Naꞌi ꞌoha nagu boi ahoꞌi, ꞌiraaui rongoiusuri rau oꞌani ꞌinia, “ꞌIꞌameu meu ꞌomesia Araha!”
JHN.20.25	Mia Tomas ꞌa oꞌani ꞌiniraau, “ꞌInau aiꞌa hinihinimoou. Wai hinihini ꞌonaa wai reꞌiꞌi maꞌua karohiꞌi dora ra maara naꞌi rimanaꞌi, ma ꞌonaa wai karo siri naꞌi dora na maara naꞌi rageragena.”
JHN.20.26	Manaꞌi nata sade haisuri, ꞌiraaui rongoiusuri anaꞌia Jisas rau goni naꞌi taꞌi ruma roꞌu mausi, mia Tomas ꞌa awa roꞌu beiraau naꞌi ꞌohasi, mana maraaruma rau honohono haꞌababauꞌi goro. Raugu ꞌasuꞌa mia Jisas ꞌa ura roꞌu naꞌi beiraau ma oꞌani ꞌiniraau, “Na gooroha ana God ꞌai awa beiꞌamou.” 
JHN.20.27	Naasi ma oꞌani ꞌinia Tomas, “ꞌOi nugaai kakaꞌumu naꞌi ꞌini, maꞌoi ꞌomesiꞌi rimagu. ꞌOi karo siri naꞌi dora na maara naꞌi rageragegu. ꞌOi hinihini, maꞌoi abui ꞌadomaꞌi heiruaruaꞌa!”
JHN.20.28	Mia Tomas ꞌa oꞌani, “Iꞌoe Araha agua, mana God agua!”
JHN.20.29	Mia Jisas ꞌagu oꞌani ꞌinia, “Iꞌoe ꞌo hinihini suria ꞌo reꞌiau. Maꞌata haꞌamwaniraau diꞌu i nei ra hinihini haꞌi aiꞌa ꞌomesiau.”
JHN.20.30	Ra rago diꞌui haꞌabuꞌoahu na ꞌia Jisas na haaꞌi na ꞌiraaui rongoiusuri rau ꞌomesiꞌi, maragu aiꞌa nugaꞌi dio naꞌi bukani. 
JHN.20.31	Maꞌata ni mareho nara nugaꞌi dio ꞌisi, ra nugaꞌi dio do neina moi hinihini doꞌia Jisas naasi Haꞌatahi, me ꞌiia naasi Garena God. Ma ꞌonaa moi hinihini oꞌasi, moi daua namooui tahi tarau.
JHN.21.1	Naꞌi muri, ꞌia Jisas ꞌa haꞌataꞌi roꞌu tanaraaui rongoiusuri anaꞌi naꞌi bobonai kae bwera i Galili.
JHN.21.2	Raꞌi nei ꞌiniꞌi rongoiusuri anaꞌi narau awa ꞌohasi. ꞌIa Saemon Pita, ꞌia Tomas nara ꞌunua roꞌu ꞌiniai ꞌIu, ꞌia Nataniel baaniai ꞌomaai Kena naꞌi Provensi Galili, mana rua garena Sebedi, beiai nata rua rongoiusuri roꞌu. 
JHN.21.3	Mia Pita ꞌa oꞌani ꞌiniraau, “ꞌInau wai hanoriai ahuasi.”
JHN.21.3	Miraau hako raugu oꞌani ꞌinia, “Gai taꞌi hano.” Rau hano marau taꞌe huraꞌa naꞌi ora. Naꞌi rodo bubusi aiꞌa ta taꞌi iiꞌa narai ngahuia. 
JHN.21.4	Manaꞌi ꞌoha na dangi ꞌa hane mai, rau ꞌomesia Jisas ura-ura ana naꞌi one, maꞌata rau aiꞌa ꞌome ꞌiraraa doꞌia Jisas. 
JHN.21.5	Mia Jisas ꞌagu awara huraꞌa oꞌani ꞌiniraau, “Mwane geresae, raꞌi iiꞌa namou ngahuiꞌi?”
JHN.21.5	Miraau oꞌani ꞌinia, “Aiꞌa.”
JHN.21.6	Miagu oꞌani roꞌu ꞌiniraau, “Moi gaasia aurui huꞌo naꞌi aba odo ꞌiniai ora mamoi toꞌiꞌi taraꞌi nei!” Naꞌi ꞌoha naraugu gaasia auru ꞌonaai ꞌunua ana, ma naasi ma bwaraꞌa tanaraaui raua ahoꞌi ꞌiniai honuꞌa ana ꞌiniai iiꞌa.
JHN.21.7	Naasi mana rongoiusuri na ꞌia Jisas na taꞌahia ꞌa oꞌani ꞌinia Pita, “ꞌIa Araha naasi!” ꞌOha na rongoa oꞌasi a Pita, ꞌa hasi siri ahoꞌi naꞌi bwana bo huraꞌa ana ma rege dioi wai, ma arasi siri one. 
JHN.21.8	Miraaui haru rongoiusuri rau awa moi naꞌi ora ꞌanai ogea siri one ꞌi huꞌo na honu ꞌiniai iiꞌa. Manaꞌi dora narau awaieisi aiꞌa taraa haꞌatau, ꞌa gaꞌi ꞌonaa moi taꞌi ꞌarangi mita baaniai one. 
JHN.21.9	Naꞌi ꞌoha narau ataha siriwou, rau ꞌomesiai iiꞌa matota na awa naꞌi hunganai mwagaraha naꞌi ꞌeu. Ma raꞌi bredi ra awa roꞌu. 
JHN.21.10	Mia Jisas ꞌa oꞌani ꞌiniraau, “Moi waaꞌi mai taraꞌi iiꞌa namougu buraꞌi ngahuiꞌi ꞌisi.”
JHN.21.11	Mia Saemon Pita ꞌa taꞌeha naꞌi ora ma ꞌaꞌauhiraau ꞌanai ogea siri one ꞌi huꞌo na honu ꞌiniai iiꞌa. Rau ngahuiai taꞌi ꞌarangi rima tangahuru mana oru kae iiꞌa, mana huꞌo aiꞌa doꞌai ohogao. 
JHN.21.12	Mia Jisas ꞌa oꞌani ꞌiniraau, “Mou boi mamoi ngau.” Ma aiꞌa do ta taꞌi ꞌiniraau naigui songaꞌinia oꞌani, “ꞌIatei neiꞌoesi?” Suria rau bwane aidangisia hako do ꞌia Araha. 
JHN.21.13	Jisas ꞌa haua tanaraaui bredi ꞌanai ngaa, ma haua roꞌu i iiꞌa tanaraau.
JHN.21.14	Naasi orunai ꞌoha na ꞌia Jisas ꞌa haꞌataꞌi tanaraaui rongoiusuri anaꞌi murinai surutaꞌe ahoꞌi ana baaniai mae.
JHN.21.15	Naꞌi ꞌoha narau ngau hako, ꞌia Jisas ꞌa haꞌatee oꞌani ꞌinia Pita, “Saemon, garena Jon. ꞌA ꞌua? I heitaꞌahi amua tanaau ꞌa raha diꞌuai heitaꞌahi narau haua i mwane ꞌini tanaau?”
JHN.21.15	Mia Pita ꞌa aramia oꞌani, “ꞌIo Araha, ꞌo ꞌiraraa doꞌau taꞌahiꞌo.”
JHN.21.15	Mia Jisas ꞌa oꞌani ꞌinia, “ꞌOi hanganiꞌi garei siip aguꞌi.”
JHN.21.16	Mia Jisas ꞌa songaꞌinia roꞌu ahoꞌi a Pita oꞌani, “Saemon, garena Jon. ꞌA ꞌua? ꞌO taꞌahiau?”
JHN.21.16	Mia Pita ꞌa aramia roꞌu oꞌani, “ꞌIo Araha, ꞌo ꞌiraraa doꞌau taꞌahiꞌo.”
JHN.21.16	Mia Jisas ꞌa oꞌani ꞌinia, “ꞌOi ꞌomesuri haꞌagorohiꞌi siip aguꞌi.”
JHN.21.17	Mia Jisas ꞌa songaꞌinia ahoꞌi roꞌua Pita oꞌani, “Saemon, garena Jon. ꞌA ꞌua? ꞌO taꞌahiau?”
JHN.21.17	Naꞌi ꞌohasi mia Pita ꞌa arunga taꞌaaꞌa, suria ꞌia Jisas ꞌa songaꞌinia haꞌa-oru ꞌiniai taꞌi heisongaꞌi moi. Mia Pita ꞌagu oꞌani ꞌinia, “Araha, ni mwane mareho ꞌo aidangisiꞌi hakoꞌa, ꞌo ꞌiraraa do ꞌinau ꞌau taꞌahiꞌo.”
JHN.21.17	Mia Jisas ꞌa oꞌani ꞌinia, “ꞌOi hanganiꞌi siip aguꞌi. 
JHN.21.18	Wai ꞌunua haꞌa-momori tanaꞌo, naꞌi ꞌoha ꞌo haoru, ꞌo matai hoꞌosia haariꞌo i bwana amua, maꞌo matai ꞌari naꞌi dora naꞌoi raba ꞌari naꞌiei. Maꞌata naꞌi ꞌoha ꞌoi wari, ꞌoi tarangaꞌiniꞌi rimamuꞌi huraꞌa ma raꞌi sae heꞌeteꞌi narai tosiꞌo marai waiꞌo ꞌari naꞌi dora naꞌo bwaꞌi raba ꞌari naꞌiei.” 
JHN.21.19	ꞌIa Jisas ꞌa hadahada oꞌasi ꞌinia Pita, do neina ꞌia Pita ꞌai aidangisiai mae heꞌua nai haua ꞌanai haꞌahauasaa God. Mia Jisas ꞌagu oꞌani ꞌinia, “ꞌOi suriau tarau.”
JHN.21.20	ꞌIa Pita ꞌa rihotaꞌi ma ꞌomesiai haisuri anai rongoiusuri na ꞌia Jisas na taꞌahia. (Naasi ni rongoiusuri na abesua wou beia Jisas naꞌi ꞌoha narau ngau ani ma songaꞌinia ꞌinia moꞌo nai usuhaꞌinia tanaraaui maerongana.) 
JHN.21.21	Hoita, mia Pita ꞌa songaꞌinia Jisas oꞌani, “Mia moꞌosi ꞌai ꞌua Araha?”
JHN.21.22	Mia Jisas ꞌa aramia oꞌani, “ꞌOnaa na wai ꞌirisia doꞌai tahi tari naꞌi ꞌoha nawai ahoꞌi mai, ꞌe taha na taꞌaabemu ꞌinia? Iꞌoe ꞌoi suriau.”
JHN.21.23	Na maho na ꞌunuasi ꞌa ꞌadarara ꞌari tanaraaui noni hinihini marau ꞌadomaꞌinia doni rongoiusurisi ꞌagu bwaꞌi maeꞌa. Maꞌata ꞌia Jisas ꞌa aiꞌa ꞌunua oꞌasi. Ni mareho na ꞌunua Jisas ꞌa oꞌani, “ꞌOnaa nawai ꞌirisia doꞌai tahi tari naꞌi ꞌoha nawai ahoꞌi mai, ꞌe taha na taꞌaabemu ꞌinia?”
JHN.21.24	ꞌInau naasi rongoiusuri nau reꞌiꞌi mwane mareho nau usuꞌi dio ꞌini. Miꞌameu hako meu ꞌiraraa doni mareho nau usuꞌisi ra haꞌa-momori.
JHN.21.25	ꞌA rago diꞌu i mareho na haaꞌia Jisas nau aiꞌa usuꞌi dio naꞌi bukani. Ma ꞌonaa nawai usuꞌi hako dio, ꞌau ꞌadomaꞌinia do ni marewana hako ꞌa bwaꞌi ꞌohadi buka nawai usuꞌi ꞌiniꞌi mwane mareho ꞌisi.
ACT.1.1	Tanaꞌo Tiofilas:
ACT.1.1	Naꞌi buka tahamora agua, ꞌau usuꞌi mwani maho na ꞌia Jisas ꞌa haaꞌi ma haꞌausuringaꞌiniꞌi, naꞌi madoraa na taraawaꞌa hauai tauꞌaro ana 
ACT.1.2	tari dangi nara waia araꞌai aro. Naꞌi naꞌo maragu waia araꞌai aro, ꞌa heiatengaꞌi ꞌiniai mena anai Hiꞌona Maea tanaraaui Haꞌataari anaꞌi na ꞌome sigihiraau. 
ACT.1.3	Naꞌi murinai mae ana, ꞌe hai tangahurui dangi na haꞌataꞌinia haaria tanaraau naꞌi ꞌado herehere ꞌanai haꞌataꞌinia mora doꞌiia ꞌa tahi ahoꞌi haꞌa-momori. Rau reꞌia ma hadangaꞌinia tanaraaui heimarungi ana God. 
ACT.1.4	Naꞌi ꞌoha na awa mau beiraau, ꞌa oꞌani, “Moi abu hano baaniai Jerusalem. Moi mamasiai Hiꞌona Maea na ꞌia Amagu na duruduru ꞌinia, meꞌinau roꞌu ꞌau bwane maania tanaꞌamou. 
ACT.1.5	ꞌIa Jon ꞌa bwareomaeaꞌamou ꞌiniai wai, ma bwaꞌi orea mia God ꞌai bwareomaeaꞌamou ꞌiniai Hiꞌona Maea.”
ACT.1.6	ꞌOha ꞌiraau Haꞌataari rau awa goni beia Jisas, rau songaꞌinia oꞌani, “Araha. ꞌA ꞌua? Iꞌoe ꞌoi haua ahoꞌi heimarungi naꞌi ꞌohani tanagaaui ai Jiu?”
ACT.1.7	Mia Jisas ꞌa oꞌani, “ꞌIia moi Amagu na toꞌoraai mena ꞌanai haꞌa-arataraai madoraa ꞌana. Ma aiꞌa ꞌiaamoou ꞌanai ꞌiraraa ꞌoha heꞌua nai toꞌo. 
ACT.1.8	Maꞌata ꞌiꞌamou moi honu ꞌiniai mena anai Hiꞌona Maea naꞌi ꞌoha nai dio maai sirihiꞌamou. Ma moi tarohaꞌiniau naꞌi Jerusalem, ma naꞌi hakoi Provensi Jiudea ma naꞌi Provensi Samaria mana ꞌari suria hakoi marewana.” 
ACT.1.9	ꞌAgu haꞌatee hako mia God ꞌa waia araꞌa ꞌoha rau wanasia maua Jisas. Mana rorodo ꞌa kukuha bwarasia maraugu aiꞌa reꞌiaꞌa.
ACT.1.10	Miraau rau wana toꞌo buu mau araꞌai aro. Raugu ꞌasuꞌa maꞌe rua sae raru toꞌoni ꞌini toꞌoni mamaahui raru ura naꞌi bobodaau. 
ACT.1.11	Raru oꞌani, “ꞌA ꞌua na ꞌiꞌamou saeni Galili mou ura ꞌinia naꞌi ꞌini mamougu wana araꞌai aro? ꞌIa Jisas nara waia araꞌai aro ani, ꞌai boi ahoꞌi roꞌu mau ꞌonaai herehere namou reꞌia naꞌi ꞌoha ꞌiia ꞌa ahoꞌi araꞌai aro.”
ACT.1.12	Naꞌi muri ꞌiraaui Haꞌataari rau hano baaniai hungahungai ꞌOliv marau ꞌari ahoꞌi ꞌomaai Jerusalem. I hungahungai ꞌOliv ꞌa gaꞌi ꞌonaa moi taꞌi kilomita baaniai Jerusalem. 
ACT.1.13	Rau taꞌeha naꞌi ahii naꞌi ruma ahaaha narau bwane awa-awa naꞌiei. ꞌIraaui Haꞌataari narau awa ꞌisi, ꞌia Pita, Jon, Jems, Andru, Pilip, Tomas, Batolomiu, Matiu, Jems garena Alfias, Saemon—ꞌia moꞌo na raba haꞌahakoai Mwaeraha adaaui Rom, mea Jiudas garena Jems.
ACT.1.14	ꞌIraaui Haꞌataari rau boi goni tarau naꞌi ꞌisi beiai taꞌi ꞌadoꞌado ꞌanai haꞌarahesi. ꞌIraau taraꞌi urao roꞌu beia Meri inana Jisas, miraau doꞌoranaꞌia Jisas, rau matai boi goni roꞌu beiraau.
ACT.1.15	ꞌE taꞌi ꞌoha, ꞌa gaarangi ꞌonaai taꞌi ꞌarangi mana rua tangahuru ꞌiniraaui noni hinihini rau rurugoni roꞌu. Mia Pita ꞌa ura araꞌa ma haꞌatee tanaraau. 
ACT.1.16+ACT.1.17	ꞌA oꞌani, “Arai doꞌora, naꞌi ꞌoha bwani ꞌia Deved ꞌa haꞌatee ꞌiniai mena anai Hiꞌona Maea ꞌanai ꞌunuai maho ꞌabaia Jiudas. Mana maho na ꞌunua ꞌa toꞌoꞌa. ꞌIa Jiudas ꞌe taꞌi ꞌinigaau ma tauꞌaro beigaau miagu waia mai ruruha ꞌanai daua Jisas.
ACT.1.18	“Mia Jiudas ꞌagu horiai dorai ano ꞌiniai haꞌa nara haua tanaa ꞌiniai heretaꞌaa na haua. Ma naꞌi ꞌisi nagu ahoda abwa-abwa naꞌiei mana ahuna ꞌa pusu mana mwane maho naꞌi rarona ragu teteho huraꞌa. 
ACT.1.19	Ma naꞌi ꞌoha ꞌiraaui sae naꞌi Jerusalem rau sadoia oꞌasi, rau ꞌunua ꞌiniai dorasi Akeldama. ꞌAdoꞌado ꞌana ꞌe Ano ni ꞌAbu.
ACT.1.20	“Naꞌi buka ni Psalm, ꞌia Deved ꞌa usua oꞌani,
ACT.1.20	‘Ruma ana ꞌai awa bwaranga moi mamoi abu watea ta sae nai mono naꞌiei.’
ACT.1.20	Ma oꞌani roꞌu,
ACT.1.20	‘ꞌA goro ꞌonaa ta sae heꞌeteꞌi naigu tagora orisiai saesi.’
ACT.1.21+ACT.1.22	“Naasi gau rabasia ta sae heꞌeteꞌi nai ꞌaꞌauhigaau ꞌanai tarohaꞌinia do ꞌia Jisas ꞌa surutaꞌe ahoꞌi baaniai mae. Tarana naasi gai ꞌome sigihia ta taꞌi ꞌiniraaui nei narau bwane awa-awa beigaau taraawaꞌa mau naꞌi madoraa ꞌia Jon ꞌa bwareomaeaa Jisas tari madoraa ꞌia God ꞌa waia ahoꞌi araꞌai aro.”
ACT.1.23	Hoita, ꞌe rua sae narau waiꞌadoꞌado ꞌinia, ꞌia Mataeas mia Josep Basabas, nata atana ꞌia Jastas. 
ACT.1.24	Marau haꞌarahesi oꞌani, “Araha, iꞌoe ꞌo aidangisiꞌi ꞌadoꞌado adaaꞌi mwani noni hako. ꞌOi haꞌataꞌinia tanaꞌameui nei naꞌo ꞌome sigihia 
ACT.1.25	ꞌanai haꞌi Haꞌataari orisia Jiudas, ꞌia moꞌo na rihotaꞌi baanigaau ma ꞌari naꞌi huunai dora na araria.” 
ACT.1.26	Maraugu gaasi haꞌara ma auru naꞌi hungana Mataeas. ꞌIia roꞌu naagu siri beiraaui taꞌi tangahuru mana taꞌi Haꞌataari.
ACT.2.1	Ma naꞌi dangi na ꞌiraaui Jiu ra haꞌatoꞌoai Rongo nara ꞌunua ꞌiniai Pentikos,
ACT.2.2	Raugu ꞌasuꞌa marau rongoaꞌai maho na rongo raha na dio mai baaniai aro. ꞌA rongo ꞌonaai kae roꞌa raha. Mana aohanai roꞌasi ꞌa rongo raha hako ꞌari raronai ruma narau awa ꞌieisi. 
ACT.2.3	Miraau reꞌiꞌi maho ra ꞌome ꞌonaai gere ngarungarui ꞌeu ra ꞌadarara naꞌi raronai rumasi. Ra dio naꞌi hungadaau hako. 
ACT.2.4	Mana Hiꞌona Maea ꞌagu sirihiraau maraugu taraawaꞌa hadahada ꞌiniꞌi mwani hadahada heꞌeteꞌi hairiu na Hiꞌona Maea na hauꞌi tanaraau.
ACT.2.5	Ma naꞌi ꞌohasi, ꞌa ragoi saeni Jiu naꞌi Jerusalem narau boi baaniꞌi mwani kantri heꞌeteꞌi hairiu naꞌi marewana narau aiꞌa aidangisia maua Jisas, maꞌata ra ꞌadomaꞌi haꞌahihiꞌaa God. 
ACT.2.6	Naꞌi ꞌoha rau rongoai maho na rongo ꞌonaai roꞌa rahasi, rau goni roꞌu mai beiraaui noni hinihini. Marau heimwaotaꞌi, ꞌinia ꞌiraaui noni hinihini rau hadahada ꞌiniꞌi hadahada adaaꞌi. 
ACT.2.7	Rau heimwaotaꞌi ma buꞌo i ahudaaꞌi marau oꞌani, “Romwane! Sae ꞌinisi raꞌi saeni Galili moi neiraaunisi! 
ACT.2.8	ꞌA heꞌua naraugu ꞌiraraꞌi ꞌiniꞌi hadahada agaaꞌisi? 
ACT.2.9	Taraꞌi sae gau boi baaniai Patia, Midia, ma naꞌi Elam. Taraꞌi abe baaniai Mesopotemia, Jiudea, Kapadosia, Pontas, Eisia, 
ACT.2.10	Frijia, Pamfilia, Ijip, manaꞌi Libia gaarangiai Saerin. Ma taraꞌi abe gau boi roꞌu baaniai Rom. 
ACT.2.11	Taraꞌi nei raꞌi sae ni Jiu haꞌa-momori ma taraꞌi nei ra awa suria moi ringeringe agaaui Jiu. Taraꞌi sae gau boi baaniai Krit manaꞌi Araibia. Meꞌigaau hako gau rongoai hadahada adaau ꞌiniꞌi hadahada agaaꞌi ꞌabaiꞌi kae maho na hauꞌia God.” 
ACT.2.12	Rau heimwaotaꞌi ma kakui ahudaau roꞌu, marau taraawaꞌa songaꞌiniraau hairiu oꞌani, “ꞌE taha gasi naasi romwane?”
ACT.2.13	Taraꞌi abe rau haꞌadaꞌadaꞌa ꞌiniraau, rau oꞌani, “Rau gonogono gasi marau bweuꞌa.”
ACT.2.14	Miraau hakoi taꞌi tangahuru mana rua Haꞌataari rau ura araꞌa mia Pita ꞌa haꞌatee raha tanaraaui sae narau goni mai ꞌisi oꞌani, “ꞌIꞌamoui sae ni Jiu me ꞌiꞌamou roꞌu i sae namou awa naꞌi Jerusalem, moi bahurongo goro mawai haꞌa-aidangisiꞌamou ꞌiniai maho na toꞌo naꞌi ꞌohanisi. 
ACT.2.15	ꞌIꞌamou mou ꞌadomaꞌinia do ꞌiraaui sae ꞌini rau gonogono marau bweuꞌa. Magu aiꞌa! ꞌAgu angi siwa moi hahoꞌoa ꞌohanisi. 
ACT.2.16	Maꞌata maho namou reꞌia na toꞌo naꞌi ꞌohanisi, ꞌia Rarabea Joel ꞌa bwane tarohaꞌinia mai gaꞌu naꞌi ꞌoha bwani. 
ACT.2.17	ꞌIa God ꞌa oꞌani,
ACT.2.17	‘Naꞌi ꞌoha nai raumwadu mai hahakonai dangi,
ACT.2.17	wai haꞌataaria dio i Hiꞌona Maea agua maai sirihiai tahinganai ꞌado sae.
ACT.2.17	Miraau gare amooꞌi rai haaꞌi haꞌatee rarabea.
ACT.2.17	ꞌIraau sae haoru amooꞌi rai reꞌiꞌi haꞌamaranga,
ACT.2.17	miraau noni wari amooꞌi rai reꞌiꞌi haꞌamaranga naꞌi mauru.
ACT.2.18	Haꞌamomori! Naꞌi ꞌohasi wai haꞌataaria dio i Hiꞌona Maea agua
ACT.2.18	maai sirihiraaui noni tatauꞌaro aguꞌi, reiꞌuaa sae mwane maꞌua urao,
ACT.2.18	marai haaꞌi haꞌatee rarabea.
ACT.2.19	Mamoi reꞌiꞌi haꞌara mana haꞌabuꞌoahu nawai haaꞌi naꞌi ahoasara manaꞌi ano.
ACT.2.19	I ꞌabu, ma ꞌeu mana kaeni asuasu raha rai haꞌataꞌi.
ACT.2.20	Na sina ꞌabwaꞌi rara, mana hura ꞌai wangawanga ꞌonaai ꞌabu,
ACT.2.20	maigu toꞌo i dangina Araha na ororiu diꞌu ma hauasa.
ACT.2.21	Miraaui nei rau haꞌarahesia God rai tahi.’
ACT.2.22	“Moi rongoꞌi haꞌatee ꞌini noni nai Israel! Mou ꞌiraraa goro do ꞌia Jisas ni Nasaret ꞌa haaꞌi mwani haꞌabuꞌoahu mana haꞌara, ꞌinia mareho ꞌisi ra toꞌo naꞌi kantri agaauni. Ni mwani haꞌabuꞌoahu na haaꞌisi, ra haꞌataꞌinia goro huraꞌa doꞌia God naasi na haꞌataaria mai. 
ACT.2.23	Me suriai heiꞌirisina mau mai, ꞌia God ꞌa haꞌawatea do moi daua Jisas. Mamou haꞌamaesia ꞌoha mou tarangaꞌinia tanaraaui noni taꞌaꞌi ꞌanai rabu ahitaꞌinia naꞌi dadaahoro. 
ACT.2.24	Mia God ꞌa ruhasia baaniai mena anai mae ma haꞌatahia ahoꞌi. ꞌIniai mae, ꞌabwaꞌi haꞌabwarasia baaniai tahi ahoꞌi. 
ACT.2.25	Naꞌi buka ni Psalm, ꞌia Deved ꞌa hadangaꞌiniai mae ana Jisas oꞌani,
ACT.2.25	‘ꞌA bwaꞌi ta ꞌohaꞌa roꞌu nawaigu mamaaꞌusia ta maho,
ACT.2.25	ꞌinia iꞌoe a Araha God naꞌo awa tarau beiau. Iꞌoe ꞌo naꞌotaragu.
ACT.2.26	Naasi, ꞌau waꞌewaꞌe raha,
ACT.2.26	mau hadahada haꞌi waꞌewaꞌe roꞌu.
ACT.2.26	ꞌInau ꞌau ꞌiraraa dowai tahi ahoꞌi,
ACT.2.27	ꞌinia ꞌo bwaꞌi wateai abenai noni maea amua ꞌanai ngabo naꞌi ano,
ACT.2.27	mana aungagu doꞌai awa tarau naꞌi dora adaaui nei nara mae.
ACT.2.28	Iꞌoe ꞌo haꞌataꞌinia tanaau i tara ꞌanai tahi tarau,
ACT.2.28	minau waꞌewaꞌe ꞌiniai awa amua beiau.’
ACT.2.29	“ꞌInau raba ꞌunua tanaꞌamou mwani sae aguꞌi, ꞌabaiai wauwa agaau naꞌi ꞌoha bwani, ꞌia Mwaeraha Deved. ꞌIia ꞌa bwani mae mara bwani toringia orea mana barabarana ꞌa awa mau tari dangini. 
ACT.2.30	ꞌIa Deved ꞌe Rarabea, ma ꞌiraraa do ꞌia God ꞌa haua tanaa i duruduru hihiꞌa do baaniai burungana haaria nai haꞌamwaeraha iei ta sae ꞌonaaia haaria. 
ACT.2.31	ꞌIa Deved ꞌa bwane ꞌiraraai maho naꞌia God nai haua. Naia na haꞌatee rarabeangaꞌiniai surutaꞌe nai haa Haꞌatahi ma roꞌu do ꞌiia ꞌa bwaꞌi awa tarau naꞌi dora adaaꞌi nei nara mae, mana abena ꞌa bwaꞌi ngabo.
ACT.2.32	“ꞌIa God ꞌa haꞌa-surutaꞌea haꞌa-momori a Jisas baaniai mae. ꞌIꞌameu hako meu reꞌia ꞌiniꞌi maameeꞌi. 
ACT.2.33	ꞌIa Godi Ama ꞌa waia araꞌa ma haꞌaheinagua naꞌi aba odona ꞌanai haꞌa-ororiua. Mana Ama ꞌa haꞌawatea Jisas ꞌanai haꞌataariai Hiꞌona Maea tanaꞌameu ꞌonaai bwane durua ana God. Ma naasi maho namou rongoa mamou reꞌia naꞌi ꞌohanisi. 
ACT.2.34	Maꞌata ꞌia Deved ꞌa aiꞌa araꞌai aro ꞌanai heinagu naꞌi aba odona God, me ꞌiia ꞌa oꞌani,
ACT.2.34	‘ꞌIa Araha God ꞌa oꞌani ꞌinia Araha agua,
ACT.2.34	“ꞌOi heinagu naꞌi aba odogu,
ACT.2.35	tari ꞌoha wai nugaraau dio i maerongamu
ACT.2.35	naꞌi bahainai heimarungi amua.” ’
ACT.2.36	“Ma naasi ꞌiꞌamou hakoi sae ni Israel, mou gaꞌi aidangisia dona ꞌia Jisas na mou ngahu haꞌamaesia naꞌi dadaahoro ani, ꞌia God ꞌa ꞌome sigihia na Araha mana Haꞌatahi.”
ACT.2.37	Naꞌi ꞌoha raugu rongoa oꞌasi, rau taꞌi kaeni arunga taꞌaa diꞌu marau songaꞌinia Pita miraau taraꞌi Haꞌataari roꞌu oꞌani, “Romwane! ꞌE taha meigu haua?”
ACT.2.38	Mia Pita ꞌa aramiraau, ꞌa oꞌani, “Moi rihosi baaniꞌi ora-oraꞌa amooꞌi mamoi bwareomaea ꞌiniai atana Jisas Kraest. Mia God ꞌa duruduru ꞌinia do ꞌai ꞌadomaꞌi nugasiꞌi ora-oraꞌa amooꞌi maai watea mai Hiꞌona Maea tanaꞌamou. 
ACT.2.39	Na durudurusi, ꞌa haua tanaꞌamou beiraaui gare amooꞌi, miraau roꞌu i nei rau awa haꞌatau. Haꞌamomori, na durudurusi ꞌa haa tanaraau hako roꞌu i nei na ꞌia God na ꞌunuraau.”
ACT.2.40	ꞌIa Pita ꞌa hadahada orea tanaraau ma haꞌataꞌuꞌuraau wetewete oꞌani, “Moi ꞌomeꞌome goro, mou gasigu siri naꞌi haꞌa-mamaꞌai naꞌi dangi ni hihiiri ꞌonaairaaui sae taꞌaꞌi naꞌi ꞌohanisi.”
ACT.2.41	Naasi ꞌiraaui nei rau rongoꞌi haꞌatee anaꞌia Pita marau hinihini, ra bwareomaearaau naꞌi ꞌohasi. Naꞌi madoraasi, ꞌa gaꞌi ꞌonaai oru merui sae narau ahoꞌitaꞌi sae hinihini. 
ACT.2.42	Miraausi rau mwaꞌemwaꞌe goro ꞌanai bahurongoꞌi haꞌausuringaꞌi adaaꞌi Haꞌataari marau ꞌaꞌauhiraau hairiu. Marau matai boi goni roꞌu ꞌanai ngau
ACT.2.43	ꞌIraaui Haꞌataari rau haaꞌi mwani haꞌara mana haꞌabuꞌoahu ꞌiniai mena naꞌia God ꞌa haua tanaraau. Miraaui noni hunga rau heimwaotaꞌi diꞌu. 
ACT.2.44	Me ꞌiraaui noni hinihini rau ruru goni tarau marau taraawaꞌa hisu hairiu ꞌiniꞌi bori adaaꞌi ꞌiniꞌi ꞌado maho rau rabasiꞌi. 
ACT.2.45	Marau raongaꞌiniꞌi roꞌu i totoꞌora adaaꞌi, ma taraꞌi maho roꞌu ꞌanai ꞌaꞌauhiraau roꞌu i nei rau awa ha-haꞌarohaꞌa. 
ACT.2.46	Rau boi goni ꞌanai haꞌarahesi ꞌado dangi naꞌi Ruma Maea ana God marau mwaꞌemwaꞌe goro ꞌanai ꞌari goni roꞌu suriꞌi ruma adaaꞌi ꞌanai ngaugoni beiai ahu waꞌewaꞌe. 
ACT.2.47	ꞌAdo ꞌoha moi narau ꞌunu haꞌaasaa God, miraaui noni rau ꞌadomaꞌi haꞌahouraau. Mana ruruha adaau ꞌa rago hanehane araꞌa moeꞌa ꞌado dangi ꞌiniraaui nei na ꞌia God ꞌa ruhasiraau baaniꞌi ora-oraꞌa adaaꞌi.
ACT.3.1	ꞌE taꞌi dangi naꞌi angi oru abaidangi, ꞌia Pita mea Jon raru ꞌari Ruma Maea ana God, ꞌinia naasi madoraa nara matai ririhungaꞌi. 
ACT.3.2	ꞌAdo dangi ꞌe sae na pwaki mau mai ꞌoha na huta, ra suruꞌia mai ꞌanai haꞌaheinagua naꞌi bobonai maraaruma anai bara naꞌi Ruma Maeasi ꞌanai haꞌangoni haꞌa beiraaui sae rai siri ꞌanai haꞌarahesi. Na maraarumasi ra ꞌunua ꞌiniai “Maanai Bara ꞌOme Goro.” 
ACT.3.3	Ma naꞌi ꞌoha na reꞌia Pita mea Jon raru boi ꞌanai siri Ruma Maea, ma haꞌangoni haꞌa beiraruaꞌa. 
ACT.3.4	Mia Pita mea Jon raru wanasia mia Pita ꞌa oꞌani, “ꞌOsu wana gaꞌu mai ꞌini.” 
ACT.3.5	Mia moꞌosi ꞌa wanasirarua ma ꞌadomaꞌinia do rarui hisungia ꞌinia ta maho. 
ACT.3.6	Mia Pita ꞌagu oꞌani moi ꞌinia, “ꞌInau aiꞌa toꞌo haꞌa. Maꞌata ꞌe maho heꞌeteꞌi moi nau toꞌoraa, ma naia nawai haua tanaꞌo. Wai ꞌunua tanaꞌo naꞌi atana Jisas Kraest ni Nasaret, ꞌoi ura araꞌa maꞌoi hahano!”
ACT.3.7	Ma dau naꞌi rima odona ma haꞌa-surutaꞌea. Naꞌi mau ꞌohasi na rua uwana rarugu wetewete ahoꞌi, 
ACT.3.8	ma ura araꞌa ma taraawaꞌa hahano. Marau taꞌi siri wou naꞌi Ruma Maea mia moꞌosi ꞌa regerege ma ꞌunu haꞌaasaa God.
ACT.3.9	Ma naꞌi ꞌoha ꞌiraaui sae rau reꞌiai hahano ana ma ꞌunu haꞌaasaa God, 
ACT.3.10	rau ꞌome ꞌiraraa doꞌia moꞌosi na heinagu tarau naꞌi bobonai maraaruma anai bara naꞌi Ruma Maea ꞌanai haꞌangoni haꞌa ani. Ra buꞌo hakoi ahudaaꞌi ꞌiniai hahano ahoꞌi na haa moꞌosi.
ACT.3.11	ꞌIraaui sae rau heimwaotaꞌi diꞌu marau ꞌeba mai beiraau naꞌi Ruma Maea naꞌi dora ra ꞌunua ꞌiniai “Abaihare ana Solomon.” Naꞌi ꞌohasi, na sae na pwaki gaꞌu ani, ꞌa dau mau wou beia Pita mea Jon. 
ACT.3.12	Ma naꞌi ꞌoha ꞌia Pita ꞌa reꞌia do rau goni mai beia, ꞌa oꞌani ꞌiniraau, “Mwani noni ni Israel, ꞌa ꞌua namou heimwaotaꞌi mamou wana wetewete ꞌiniꞌamiria? Mou ꞌadomaꞌinia do miri haꞌahahanoa moꞌoni ꞌiniai mena amiria haarimiria maꞌuasi mou ꞌadomaꞌiniai do miri odo-odo naꞌi maana God na miri haꞌahahanoa ꞌinia moꞌoni? Aiꞌa! 
ACT.3.13	God adaaui wauwagaaꞌi, ꞌiraaua Ebraham mea Aisak mea Jekop, na hauai maho namou reꞌiani, neina ꞌigaau gai haꞌaasaai atanai noni tatauꞌaro ana, ꞌia Jisas. Miꞌamougu tarangaꞌinia Jisas tanaraaui saemaua adaaꞌi Rom ꞌanai haꞌamaesia. Reiꞌuaa naꞌia Paelat ꞌa raba ruhasia dadaraꞌa miꞌamou mou aiꞌa rabasia oꞌasi. 
ACT.3.14	ꞌIꞌamou mougu haꞌangonia doꞌai ruhasia dadaraꞌa i sae hahaingahu. Mamougu ꞌitaai sae na awa maea ma odo-odo. 
ACT.3.15	Mougu haꞌamaesia moꞌo na matai haua tanaꞌamoui huunai tahi. Maꞌata ꞌia God ꞌa haꞌa-surutaꞌea ahoꞌi baaniai mae. ꞌIꞌameu nameu ꞌomeraꞌi maa ꞌiniai mahosi. 
ACT.3.16	ꞌIꞌamou mou reꞌiai sae pwakini mamou aidangisia roꞌu. ꞌIꞌamiria miri haꞌahahanoa moꞌoni ꞌiniai mena ana Jisas. Meu hinihiniai atana Jisas ma naia nagu hahano ahoꞌi ꞌinia i sae pwakini.
ACT.3.17	“Mwani sae aguꞌi, ꞌau ꞌiraraa do ꞌimoou mana naꞌotara amooꞌi mou hauai maho taꞌaa tanaa Jisas ꞌinia mou aiꞌa aidangisia doꞌia God na haꞌataaria mai. 
ACT.3.18	Maꞌata ꞌia God ꞌa bwane haꞌateengaꞌinia tanaraaui Rarabea doni Haꞌatahi ꞌai rongomaataꞌi, ma naanigu haꞌatoꞌoanai maho na bwane haꞌatee duruduru ꞌinia ani. 
ACT.3.19	Naasi moi orisi mamoi rihotaꞌi tanaa God mia God ꞌai haꞌa-aiꞌaꞌi ora-oraꞌa amooꞌi. 
ACT.3.20	ꞌOnaa moi haua oꞌasi, ꞌia Araha God ꞌai haꞌa-ꞌoꞌoriꞌi ꞌadomaꞌimooꞌi maigui haꞌataaria ahoꞌi maia Jisas Kraest tanaꞌamou. ꞌIa naasia moꞌo na ꞌome sigihia ꞌanai Haꞌatahi aga. 
ACT.3.21	Maꞌata ꞌia Jisas ꞌai awa gaꞌu naꞌi aro tari madoraa naꞌia God ꞌai haꞌahaoruꞌi hakoi mwani maho, ꞌonaai bwani ꞌunua adaaui Rarabea maea naꞌi ꞌoha bwani. 
ACT.3.22	Ma ꞌonaai bwani ꞌunua ana Moses. ꞌA oꞌani, ‘ꞌIa God ꞌai ꞌome sigihia ta Rarabea ꞌonaaiau baaniraaui sae amooꞌi, ꞌiraaui Jiu. Moi rongosuriꞌi mwani mareho nai ꞌunuꞌi. 
ACT.3.23	Mia tei na bwaꞌi rongosuriai Rarabeasi, ꞌa bwaꞌi awa beiꞌamou naꞌi taꞌi ruruha mia God ꞌai haꞌa-aiꞌaa.’
ACT.3.24	“Maho naragu toꞌotoꞌo naꞌi madoraanisi, ꞌia Samiuel miraau Rarabea naraugu awa roꞌu naꞌi muri, rau bwani maaniꞌi hakoꞌa. 
ACT.3.25	ꞌIꞌamou raꞌi gare adaaꞌi Rarabea ꞌisi, ma naasi ni duruduru naꞌia God ꞌa haua tanaraaui wauwa amooꞌi ꞌai ꞌari roꞌu tanaꞌamou. ꞌInia God ꞌa duruduru tanaa Ebraham do ꞌiraau hakoi sae ni marewana rai dauai haꞌagorohi baaniai burungana Ebraham. 
ACT.3.26	Ma naasi, ꞌia God ꞌa ꞌome sigihiai sae tatauꞌaro ana, ꞌia Jisas, ma haꞌataaria mai neina moi dauai haꞌagorohi ana mamoi rihosi mamoi nugasiꞌi baronga taꞌaꞌi amooꞌi.”
ACT.4.1	ꞌIa Pita mea Jon raru hadahada mau tanaraaui noni hunga, me ꞌiraau taraꞌi Piriisi beiai bwauodo adaaui sae heheiꞌoi nara ꞌomesuriai Ruma Maea ana God, miraau roꞌu taraꞌi Sadiusi rau adaꞌa. 
ACT.4.2	Rau taesuꞌa diꞌu ꞌana Pita mea Jon ꞌiniai maania adarua doni surutaꞌe ahoꞌi ana Jisas ꞌa haꞌataꞌinia do ꞌiraau sae rai matai surutaꞌe ahoꞌi roꞌu baaniai mae. 
ACT.4.3	Raugu ha marau dauraruaꞌa. Ma ꞌinia ꞌa suꞌurahiꞌa marau nugararua naꞌi rumanihoꞌo tari hahoꞌoa. 
ACT.4.4	Ma ragoi nei rau bahurongorarua rau ahoꞌitaꞌi sae hinihini. Ma naasi goni beiraaui nei narau bwani hinihini, ꞌa ꞌonaai rima merui sae.
ACT.4.5	Naꞌi moi nata dangi, me ꞌiraaui bwauodo miraaui saemaua adaaꞌi Jiu, beiraaui Haꞌausuri ꞌanai Ringe anaꞌia Moses rau goniꞌa mai naꞌi Jerusalem. 
ACT.4.6	ꞌIa ꞌAnas, i Naꞌohadaaui Piriisi, mea Kaeafas, mea Jon, mea Aleksanda miraau roꞌu taraꞌi nei naꞌi burungana ꞌAnas rau boi roꞌu. 
ACT.4.7	Marau waia maia Pita mea Jon. Rau haꞌa-urasirarua naꞌi ꞌubutadaau maraugu songaꞌinirarua oꞌani, “Mena ana tei mana mena heꞌua namuru haua ꞌanai haꞌagorohia ahoꞌi a moꞌoni?”
ACT.4.8	Mia Pita i Hiꞌona Maea ꞌa rabe beia ma aramiraau oꞌani, “Tanaꞌamou bwauodo adaaꞌi Jiu, miꞌamou taraꞌi saemaua roꞌu, 
ACT.4.9	naꞌi ꞌohani mou raba kootimiria ꞌiniai haua amiriai maho na goro tanaai sae na pwaki uwana. Mamou raba aidangisia roꞌu i here miri haua nagu goro ahoꞌi ꞌinia. 
ACT.4.10	Mawai rangasia tanaꞌamou miraau hako roꞌu sae ni Israel do sae na ura naꞌi maamoou nisi, ꞌa goro ahoꞌi ꞌiniai mena ana Jisas Kraest ni Nasaret namou ngahu haꞌamaesia naꞌi hunganai dadaahoro ani, mia God ꞌa haꞌatahia ahoꞌi roꞌu moi. 
ACT.4.11	Mia Jisas naasi na Usu-usu Maea ꞌa hadangaꞌinia oꞌani,
ACT.4.11	‘Na hau ꞌiꞌamou sae tatauꞌaro ruma mou ꞌitaa,
ACT.4.11	ꞌagu buna haꞌi hau ororiu diꞌu naꞌi bani anai ruma.’
ACT.4.12	ꞌIia moia Jisas na matai ruhasigia baaniai ora-oraꞌa. ꞌA bwaꞌi ta saeꞌa roꞌu naꞌi marewana nagaigui ꞌuꞌuria!”
ACT.4.13	ꞌIraaui sae rau haꞌakootia Pita mea Jon, rau heimwaotaꞌi, ꞌinia raru aiꞌa mamaaꞌusiraau, reiꞌuaa raru aiꞌa sae ororiu mararu aiꞌa skuru goro. Maꞌata ꞌiraau sae ꞌisi, raugu ꞌadomaꞌi ahoꞌisia do ꞌiraruasi raru matai ꞌaariha beia Jisas. 
ACT.4.14	Mana sae na goro ahoꞌisi, rau taꞌi ura roꞌu. Ma bwaraꞌa ꞌanai ꞌunua roꞌu ta maho. 
ACT.4.15	Raugu bairaau moi wera orusi huraꞌa, ꞌiniai dorasi ꞌiaadaaui Kansol
ACT.4.16	Rau oꞌani, “Gaigu haꞌaheꞌuararua rua mwanesi? ꞌInia ꞌiraau hakoi sae ni Jerusalem rau bwane ꞌiraraaꞌai haua adaruai taꞌi haꞌabuꞌoahu ani, rau bwaꞌi hinihinigaau ꞌonaa gai ꞌunua do ꞌa aiꞌa haꞌa-momori. 
ACT.4.17	Magu aiꞌa goro i haꞌausuringaꞌi ꞌosi, rau gasi rongoa roꞌu taraꞌi sae. Gai haꞌatee haꞌabasurarua wetewete mararui abu tarohaꞌiniaꞌa a Jisas.” 
ACT.4.18	Miraau ꞌunurarua ahoꞌi mai marau haꞌatee wetewete tanararua do rarui abu maania maꞌuasi haꞌausuria roꞌu ta sae ꞌinia Jisas.
ACT.4.19	Mia Pita mea Jon raru aramiraau oꞌani, “Moi waiꞌadoꞌado goro. Nei heꞌua na odo-odo? Mirii araisuriꞌamou maꞌuasi araisuria God? 
ACT.4.20	ꞌIꞌamiria miri bwaꞌi agohetaꞌi maaniꞌi maho namiri reꞌiꞌi mamiri rongoꞌi.”
ACT.4.21	Miraaui saemaua naꞌi Kansol rau haꞌabasurarua wetewete diꞌu roꞌu wou. Maraugu nugasirarua. ꞌInia ꞌa bwara diꞌu ꞌanai haꞌa-mamaꞌairarua, ꞌinia rau ꞌome ꞌiraraa do ꞌiraaui noni hunga rau haꞌaasaa moeꞌa God ꞌiniai maho narau reꞌia ani. 
ACT.4.22	Mana sae pwaki na toꞌo tanaa i haꞌabuꞌoahusi, na harisina ꞌa diꞌuaꞌai hai tangahuru.
ACT.4.23	Rau nugasirarua woua Pita mea Jon mararu ꞌari ahoꞌi beiraaui sae hinihini mararu maaniꞌi mwani maho ꞌiraaui Naꞌohadaaꞌi Piriisi miraaui saemaua rau ꞌunuꞌi tanararua. 
ACT.4.24	Ma naꞌi ꞌoha rau rongoai maho raru maaniasi, ꞌiraau hako rau haꞌarahesi goni oꞌani, “God, iꞌoe naꞌo Mwaeraha, miꞌoe naꞌo haꞌapwaꞌaraai ahoasara mana ano mana asi mana mwani maho naꞌi rarodi. 
ACT.4.25	Mana Hiꞌona Maea amua na haꞌatee huraꞌa naꞌi ngoonai wauwa ameeu, i sae tatauꞌaro amua Deved. ꞌA haꞌatee oꞌani,
ACT.4.25	‘Ni ꞌuaana ꞌiraaui sae rau aiꞌa Jiu rau taesuꞌa ꞌinia?
ACT.4.25	Ni ꞌuaana narau hauꞌi ꞌinia i haꞌaradorado nara bwaꞌi urangaꞌiniꞌi?
ACT.4.26	ꞌIraau mwaeraha ni marewanani rau haꞌaagau ꞌanai heiꞌoi.
ACT.4.26	Miraau nei rau marungiai marewanani rau hauai taꞌi ruruha
ACT.4.26	marau haꞌaagau ꞌanai heiꞌoi beia God
ACT.4.26	mana nei na ꞌome sigihia ꞌanai Haꞌatahi.’
ACT.4.27	“Ma naasi taha na toꞌo naꞌi ꞌomaanisi! ꞌIa Herod Antipas mea Pontias Paelat raru hauai taꞌi ruruha beiraaui nei rau aiꞌa Jiu mei beiraau roꞌu i Israel ꞌanai ura bwarasia Jisas, sae tatauꞌaro maea amua naꞌo ꞌome sigihia ꞌanai Haꞌatahi. 
ACT.4.28	Ni here raugu hauasi, ꞌa ꞌari moi suriai maho naꞌo bwane haꞌarangasia mau mai ꞌoha bwani do ꞌai oꞌasi suriai heiꞌirisi mana mena amua. 
ACT.4.29	God, ꞌoi ꞌome riariaa goro naꞌi ꞌohani hadahada wetewete adaaui saemaua tanaꞌameu. ꞌOi ꞌaꞌauhiꞌameu sae tatauꞌaro amuꞌi, mei abui mamaaꞌu ꞌanai tarohaꞌiniai haꞌatee amua. 
ACT.4.30	ꞌOi haꞌataꞌiniai mena amua mamei haꞌagorohiꞌi ahoꞌi nei ra daoha, mamei haaꞌi haꞌabuꞌoahu mana haꞌara roꞌu ꞌiniai atana Jisas, sae tatauꞌaro maea amua.”
ACT.4.31	Raugu haꞌarahesi hako moi wou, mana ruma narau awa naꞌieisi ꞌa ꞌiharaꞌiꞌa. Mana Hiꞌona Maea ꞌagu sirihiraau hako ma naꞌi muri raugu wetewete ꞌanai tarohaꞌiniai Taroha Goro ꞌinia Araha.
ACT.4.32	Naꞌi ꞌohani, ꞌiraaui sae hinihini rau toꞌoraai taꞌi ꞌadoꞌado, ma aiꞌa ta taꞌi nei beiraau nai ꞌadomaꞌinia ꞌanai toꞌoraa haaria ta maho. Na maho rau toꞌoraꞌi ꞌiaadaaꞌi goni hako. 
ACT.4.33	ꞌIraaui Haꞌataari rau wetewete diꞌu ꞌanai maaniai surutaꞌe ahoꞌi ana Araha Jisas baaniai mae. Mia God ꞌa haꞌagorohiraau diꞌu. 
ACT.4.34	Ma aiꞌa ta nei roꞌu beiraaui noni hinihini nai pwapwaku ꞌinia ta maho. ꞌInia ꞌiraaui nei rau toꞌo dorai ano maꞌua toꞌo ruma rau matai raongaꞌiniꞌi roꞌu mana haꞌa ra horiꞌi ꞌiniꞌi 
ACT.4.35	raugu haaꞌi tanaraaui Haꞌataari. ꞌIraau naraugu haꞌatoraꞌiniꞌi tanaraau i nei narau ꞌirisiai heiꞌaꞌauhi.
ACT.4.36	Ma ꞌe taꞌi sae baaniai burungana Livae na huta naꞌi maraui Saepras na atana ꞌia Josep. Maꞌata ꞌiraaui Haꞌataari rau matai ꞌunua roꞌu ꞌinia Banabas, ni ꞌadoꞌado ꞌanai atasi “Sae na haꞌa-ꞌoꞌoriai ꞌadoꞌadonai sae.” 
ACT.4.37	ꞌIia roꞌu ꞌa raongaꞌiniai dorai ano ana mana haꞌa ꞌa haua tanaraaui Haꞌataari.
ACT.5.1	ꞌE taꞌi ꞌoha, ꞌe sae na atana ꞌia Ananaeas beiai urao ana, ꞌia Safaera, raru raongaꞌinia roꞌu taꞌi dorai ano adarua. 
ACT.5.2	Raru ꞌadomaꞌi aratara ꞌanai pwariꞌiraaui Haꞌataari mararu giruai dora ꞌiniai haꞌasi do raruigu toꞌoraa haarirarua. Mana nata dora raru haua tanaraau. 
ACT.5.3	Mia Pita ꞌa oꞌani ꞌinia Ananaeas, “ꞌIniai ꞌuaana naꞌo haꞌawatea ꞌinia Saetan ꞌanai tauꞌaro naꞌi ꞌadomaꞌimu? ꞌIniai ꞌuaana naꞌo pwariꞌia ꞌiniai Hiꞌona Maea, naꞌogu girua ꞌiniai nata aba ꞌiniai haꞌa nara horia ꞌiniai dorai ano naꞌo raongaꞌiniasi? 
ACT.5.4	Naꞌi ꞌoha ꞌo aiꞌa raongaꞌinia mau i dorai anosi, dorai anosi ꞌiaamua haariꞌo. Ma reiꞌuaa noꞌo raongaꞌinia mana haꞌa ra horia ꞌinia ꞌiaamua roꞌu mau. Naasi, ni ꞌuaana noꞌogu raba pwariꞌi ꞌinia? Iꞌoe ꞌo aiꞌa pwariꞌiraau moi inoni, maꞌata ꞌo pwariꞌia roꞌua God.”
ACT.5.5	Naꞌi ꞌoha ꞌia Ananaeas ꞌagu rongoa moi ꞌunu oꞌasi ana Pita, ma rahutaꞌi dioi ano ma maeꞌa. Miraaui nei rau rongoai maho na toꞌosi rau mamaaꞌu raha diꞌu. 
ACT.5.6	Taraꞌi gere sae rau siri mai marau hiri hoꞌuai abena Ananaeas marau waia huraꞌa wou marau ꞌari toringia.
ACT.5.7	ꞌA gaarangi ꞌonaai oru ꞌaoa na hako maagu siri mai roꞌu urao ana Ananaeas naꞌi rumasi. ꞌIia ꞌa aiꞌa ꞌiraraai maho na toꞌo beiai mwane ana. 
ACT.5.8	ꞌIa Pita ꞌa oꞌani ꞌinia, “ꞌA ꞌua? Naia hakoꞌai haꞌa nara horia ꞌiniai dorai ano amurua ani naanisi?”
ACT.5.8	Mia aramia oꞌani, “Naia moi naasi.”
ACT.5.9	ꞌIa Pita ꞌagu oꞌani ꞌinia, “Ni ꞌuaana namuru ꞌadomaꞌi aratara ꞌinia ꞌanai pwariꞌiai Hiꞌona Maea ana God ꞌanai sadoia ꞌonaa ꞌai haꞌa-mamaꞌaiꞌamou maꞌua bwaꞌi? ꞌOme, ꞌiraau gere sae narau toringiai mwane amua neiraauꞌa huraꞌa wou maraarumasi. ꞌIraau rai suruꞌiꞌo huraꞌa roꞌuꞌana!” 
ACT.5.10	Naꞌi moi ꞌohasi ꞌa rahutaꞌi dio naꞌi maana Pita ma maeꞌa. Miraaui gere sae rau siri mai marau ꞌomesia do ꞌa maeꞌa roꞌu. Rau suruꞌia huraꞌa marau toringia naꞌi bobonai mwane ana. 
ACT.5.11	Miraau sae hinihini beiraaui nei rau rongoai maho na toꞌosi, rau mamaaꞌu hako.
ACT.5.12	ꞌIraau sae hinihini rau matai boboi goni naꞌi “Abaihare ana Solomon,” ꞌe taꞌi dora naꞌi Ruma Maea ana God. Miraaui Haꞌataari rau haaꞌi mwani haꞌabuꞌoahu mana haꞌara naꞌi maadaaui noni hunga. 
ACT.5.13	ꞌIraaui nei rau aiꞌa noni hinihini rau mamaaꞌu ꞌanai boi goni beiraau. Reiꞌuaa na oꞌasi, ꞌiraau sae ꞌisi rau ꞌadomaꞌi haꞌa-hihiꞌaraaui nei hinihini. 
ACT.5.14	Ma rago roꞌu i sae mwane mana urao rau ahoꞌitaꞌi sae hinihini marau siri wou ꞌanai haꞌi taꞌi ruruha beiraaui sae hinihini. 
ACT.5.15	Suriai reꞌia adaau mwani haꞌabuꞌoahu narau haaꞌi Haꞌataari, ꞌiraau sae rago rau waaꞌi mai sae daoha marau haꞌadaohiꞌi suriꞌi hiꞌo mana beꞌa naꞌi bobonai tara. Naꞌi ꞌadomaꞌidaaꞌi do naꞌi ꞌoha ꞌia Pita ꞌai tahahoro mai mana nununa ꞌai marumarusiraaui sae daoha ꞌisi marai goroꞌa ahoꞌi. 
ACT.5.16	ꞌA rago diꞌu i sae suriꞌi gere ꞌomaa gariai Jerusalem narau goni mai roꞌu. Rau waaꞌi mai sae daoha mana nei ra bwauniꞌi adaro marau goro hako ahoꞌi.
ACT.5.17	I Naꞌohadaaui Piriisi miraau nei rau tauꞌaro beia naꞌi ruruha adaaui Sadiusi, rau taesuꞌa diꞌu ꞌiniai rago anai sae nara boi ꞌado ꞌoha beiraaui Haꞌataari. 
ACT.5.18	Marau dauraau mara nugaraau naꞌi rumanihoꞌo. 
ACT.5.19	Ma naꞌi moi rodo, ꞌia God ꞌa haꞌataariai enjel ana ma tahangiai maraaruma anai rumanihoꞌo tanaraaui Haꞌataari. ꞌA naꞌotaradaau huraꞌa ma oꞌani, 
ACT.5.20	“Moi ꞌari Ruma Maea ana God mamoi maaniꞌi mwani maho hako ꞌabaiai tahinga haorusi tanaraaui sae.” 
ACT.5.21	Naꞌi mau hahoꞌoa taꞌaa miraau Haꞌataari rau ꞌariꞌa naꞌi Ruma Maea ꞌonaai ꞌunua anai enjel tanaraau marau haꞌausuriraauꞌa i noni hunga.
ACT.5.21	Mana Naꞌohadaaui Piriisi miraau nei rau tauꞌaro beia, rau ꞌunuraau mai hakoi sae mwanemaua ni Jiu narau awa naꞌi ruruha nara ꞌunua ꞌiniai Kansol. Marau haꞌa-taariraaui sae heheiꞌoi nara ꞌomesuriai Ruma Maea ꞌari rumanihoꞌo ꞌanai wairaau ahoꞌi mai Haꞌataari. 
ACT.5.22	Raugu ꞌari wou marau aiꞌa sadoiraauꞌa. Marau ahoꞌi mai marau heimaani oꞌani, 
ACT.5.23	“Meu ada wou naꞌi rumanihoꞌo mana maraaruma ra honohono baabau mau, miraau heheiꞌoi narau ꞌomesuriꞌi maraaruma rau ura-ura mau roꞌu. Ma naꞌi ꞌoha meugu tahangiꞌi maraaruma nameugu siri wou ꞌome, ma aiꞌa ta sae nameigu reꞌia.”
ACT.5.24	Naꞌi ꞌoha na bwauodo adaaui sae heheiꞌoi nara ꞌomesuriai Ruma Maea miraaui Naꞌohadaaꞌi Piriisi raugu rongoa oꞌasi, ma kakui ahudaau marau waiꞌadoꞌado ꞌiniai taha naigu toꞌo roꞌu naꞌi muri. 
ACT.5.25	Ma naꞌi ꞌohasi, ꞌe taꞌi sae na boi ma oꞌani ꞌiniraau, “Romwane! ꞌIraau sae namou nugaraau naꞌi rumanihoꞌo ani, naꞌi ꞌohanisi raugu haꞌausuriraau moeꞌai sae naꞌi Ruma Maea!”
ACT.5.26	Mana bwauodo adaaui sae heheiꞌoi nara ꞌomesuriai Ruma Maea beiraaui sae tatauꞌaro anaꞌi rau ꞌari marau ꞌabengaꞌi wairaau moi huraꞌa i Haꞌataari, ꞌinia rau mamaaꞌusiraaui noni hunga. Rau gasigu butaꞌiraau ꞌiniꞌi hau.
ACT.5.27	Mara wairaau mai Haꞌataari mara haꞌa-urasiraau naꞌi maadaau Kansol. Mana Naꞌohadaaui Piriisi ꞌagu oꞌani, 
ACT.5.28	“Meu bwane ꞌunua tanaꞌamou domoi abu haꞌausuri ꞌiniai haꞌausuringaꞌi ana Jisas, mana haꞌausuringaꞌisi ꞌa garia hakoꞌai Jerusalem. Mamou subuniꞌameu roꞌu ꞌiniai mae na haua ani a Jisas.”
ACT.5.29	Mia Pita na heiarami tanaraaui Haꞌataari, ꞌa oꞌani, “ꞌIꞌameu mei araisuriai taha ꞌia God na ꞌirisia, meu bwaꞌi araisuriai heiꞌirisidai inoni. 
ACT.5.30	ꞌIꞌamou namou rabu ahitaꞌinia Jisas naꞌi dadaahoro mamou haꞌamaesia, mia God adaaui wauwa agaaꞌi, ꞌa haꞌatahia ahoꞌi baaniai mae. 
ACT.5.31	Ma waia araꞌa ma haꞌaheinagua naꞌi aba odona ꞌanai marungigaau mana ruhasigaau inoni nai Israel baaniai ora-oraꞌa. ꞌA haua oꞌasi do ꞌigaau gai nugasiꞌi baronga taꞌaꞌi agaaꞌi maai ꞌadomaꞌi nugasiꞌi ora-oraꞌa agaaꞌi. 
ACT.5.32	ꞌIꞌameu naasi ꞌanai haꞌarangasiꞌi maho ꞌini tanaꞌamou, mana Hiꞌona Maea ꞌa haꞌarangasia roꞌu do ra haꞌa-momori. Mana Hiꞌona Maeasi, ꞌia God ꞌa haua tanaraaui nei rau araisuria.”
ACT.5.33	Naꞌi ꞌoha ꞌiraau Kansol rau rongoai haꞌatee oꞌasi ana Pita, rau kae taesuꞌa diꞌu marau raba haꞌamaesiraaui Haꞌataari. 
ACT.5.34	Maꞌe taꞌi beiraaui Kansol na atana ꞌia Gamaliel, ꞌa ura araꞌa ma ꞌunua dorai haꞌa-huraꞌahiraau gaꞌu i Haꞌataari. ꞌIiani ꞌe Farisei maꞌe taꞌi ꞌiniraaui Haꞌausuri adaaꞌi Ringe nara haꞌahoua. 
ACT.5.35	Maagu haꞌatee tanaraau oꞌani, “ꞌIgaau saeni Jiu, gai waiꞌadoꞌado goro gaꞌu suriai maho mou raba hauasi! 
ACT.5.36	ꞌE taꞌi ꞌoha, ꞌe sae nara ꞌunua ꞌinia Tiudas ꞌa ꞌadomaꞌinia do ꞌiia ꞌe taꞌi sae roꞌu, ma gaarangi ꞌonaai hai ꞌarangi sae narau suria. Ma naꞌi moi murinai ngahuia ada, miraaui sae anaꞌi rau ꞌadararaꞌa ahoꞌi mana ruruha ana ꞌa aiꞌaa moi. 
ACT.5.37	Naꞌi muri, ꞌoha na toꞌo i usu ata, ꞌia Jiudas saeni Galili, ꞌa rago roꞌu i nei na ogeraau ꞌanai suria. Ma naꞌi ꞌoha ragu ngahuia, ꞌiraaui sae anaꞌi raugu ha marau ꞌadararaꞌa ahoꞌi roꞌu moi.
ACT.5.38	“Naasi gai nugasiraau wou. ꞌOnaa ni maho rau hauasi ꞌa suria moi ꞌadomaꞌidaau haariraau, mana mahosi ꞌa bwaꞌi orea mai aiꞌaaꞌa ahoꞌi roꞌu. 
ACT.5.39	Ma ꞌonaa rau hauai heiꞌirisina God, ma mou bwaꞌi matai haꞌa-bwarasiraau mwadaꞌu. Mou gasi ura bwarasia God.”
ACT.5.40	Miraau hako rau ꞌadomaꞌi aratara ꞌiniai maho na ꞌunua Gamaliel. Rau ꞌunuraau ahoꞌi sirimai Haꞌataari, mara ꞌunua tanaraaui sae tatauꞌaro adaaꞌi dorai rohoraauꞌa. Marau haꞌabasuraau wetewete dorai abu maaniaꞌa roꞌua Jisas. Naasi maraugu haꞌa-huraꞌahiraau. 
ACT.5.41	Naꞌi ꞌoha rau huraꞌa rau waꞌewaꞌe diꞌu, ꞌinia ꞌia God ꞌa haꞌataꞌinia doꞌa arari rai here haꞌa-ninimairaau oꞌasi ꞌiniai suria adaaua Jisas. 
ACT.5.42	ꞌAdo dangi rau aiꞌa agohetaꞌi haꞌausuriraaui noni hunga naꞌi Ruma Maea ana God ma naꞌi roꞌu suriꞌi moi ruma adaaꞌi. Rau maaniai Taroha Goro ꞌinia Jisas, ꞌiia na Haꞌatahi.
ACT.6.1	Rau rago hanehane moeꞌa araꞌa i nei rau hinihinia Jisas. Miraaui Jiu hinihini narau boi baaniꞌi dora nara mamaramara Grik rau taraawaꞌa ꞌubwa tanaraaui Jiu hinihini narau huta naꞌi Israel. Rau oꞌani, “ꞌAdo ꞌoha mou ꞌaꞌauhiraaui nei ra pwapwaku ꞌiniai mahoingau, maꞌata ꞌiꞌamou mou aiꞌa ꞌaꞌauhiraau goroi nao ameeꞌi.” 
ACT.6.2	Naasi ꞌiraau taꞌi tangahuru mana rua Haꞌataari rau ꞌunuraau goni mai noni hinihini marau oꞌani ꞌiniraau, “ꞌA aiꞌa goro domei mamarotaꞌi haꞌausuriraaui noni ꞌiniai haꞌatee ana God, mameigu poru moi ꞌiniai ꞌomesuriraaui pohara. 
ACT.6.3	Naasi arai doꞌora, ꞌa gaꞌi goro ꞌonaa moi ꞌome sigihia ta biu sae madoma namou haꞌahouraau. Meꞌiraau mwane ꞌisi na Hiꞌona Maea ꞌai rabe roꞌu beiraau, mamei nugasia tauꞌarosi tanaraau. 
ACT.6.4	ꞌIꞌameu mei matai awa moi ꞌanai haꞌarahesi mana tarohaꞌiniai Taroha Goro ꞌinia Araha.”
ACT.6.5	ꞌIraau hako rau ꞌadomaꞌi aratara beiraaui Haꞌataari. Rau ꞌome sigihia Stivin, ꞌia moꞌo na hinihinina ꞌa wetewete diꞌu ma rabe beiai Hiꞌona Maea. Marau ꞌome sigihia roꞌua Pilip, mea Prokoras, mea Nikeno, mea Timon, mea Pamenas mea Nikolas. ꞌIa Nikolas ꞌe saeni Antiok ma awa suriai ringeringe adaaꞌi Jiu. 
ACT.6.6	Rau haꞌa-urasiraau wera biusi naꞌi maadaaui Haꞌataari, maragu dauꞌi bwaudaaꞌi marau haꞌarahesi ꞌadaau.
ACT.6.7	Mana tarohana Araha ꞌa ꞌadararaꞌa ꞌari suriꞌi mwani ꞌomaa. Miraaui noni hinihini naꞌi Jerusalem rau rago hanehane roꞌu moeꞌa araꞌa. Ma rago roꞌu i Piriisi narau taraawaꞌa hinihiniai haꞌausuringaꞌi ꞌinia Jisas.
ACT.6.8	Mia God ꞌa haꞌagorohia Stivin mana mena ana God ꞌa awa beia. ꞌIa Stivin ꞌa haaꞌi mwani haꞌabuꞌoahu mana haꞌara rago naꞌi maadaaui sae. 
ACT.6.9	Ma taraꞌi sae baaniai ruma ni haꞌarahesi nara ꞌunua ꞌiniai “Ruma ni haꞌarahesi adaaui Slev nara Awa Dadaraꞌa,” rau taraawaꞌa ura bwarasia Stivin. ꞌIraaui sae ꞌisi rau boi baaniai ꞌomaai Saerin mana Aleksandria, manaꞌi Provensi Silisia mana Eisia. Rau heitaꞌia beia Stivin. 
ACT.6.10	Maragu aiꞌa gere arari moeꞌa ꞌanai heiraeraesi beia, ꞌinia ꞌiia ꞌa madoma diꞌu mana Hiꞌona Maea ꞌa ꞌaꞌauhia.
ACT.6.11	Rau ꞌunuraau girugiru taraꞌi sae marau bonasiraau dorai pwariꞌi ꞌana oꞌani, “Meu rongoa moꞌoni na haꞌatee haꞌataꞌaia Moses ma haꞌatee haꞌataꞌaia roꞌua God.” 
ACT.6.12	Suriai haua adaau oꞌasi, ꞌiraau sae rago miraau saemaua adaaꞌi Jiu miraau Haꞌausuri ꞌanai Ringe anaꞌia Moses, rau taesuꞌa diꞌu ꞌana Stivin. Rau daua marau waia ꞌari naꞌi rurugoni adaaui Kansol. 
ACT.6.13	Rau waaꞌi mai taraꞌi abe ꞌanai pwariꞌi ꞌana oꞌani, “ꞌIa moꞌoni ꞌado ꞌohaꞌa na haꞌatee haꞌataꞌaiai Ruma Maea agaau mana ringeringe anaꞌia Moses. 
ACT.6.14	Meu rongoa roꞌu na ꞌunua doꞌia Jisas ni Nasaret ꞌai kaiai Ruma Maea agaau, mai orisiꞌi ringeringe agaaꞌi na haaꞌia Moses.” 
ACT.6.15	Miraau hakoi ruruhai Kansol, rau wana wetewete ꞌinia Stivin marau reꞌiai hauraena auru tari naꞌi ꞌuꞌuna, ꞌa ꞌome ꞌonaai enjel.
ACT.7.1	Mana Naꞌohadaaui Piriisi ꞌa songaꞌinia Stivin oꞌani, “ꞌA ꞌua? Maho rau maaniꞌisi, ra haꞌa-momori maꞌua aiꞌa?”
ACT.7.2	Mia Stivin ꞌa oꞌani, “Mwani sae aguꞌi mana mwani sae mwanimaua, moisu rongoai maho wai maaniani. ꞌIa wauwa agaaua Ebraham ꞌa awa mau naꞌi Mesopotemia naꞌi madoraa ꞌia God, na hauasa, ꞌa haꞌataꞌinia haaria tanaa. Naꞌi muri ꞌagu sara ꞌari ꞌomaai Haran. 
ACT.7.3	ꞌIa God ꞌa oꞌani, ‘ꞌOi hano baaniraaui sae amuꞌi mana dorani, maꞌoi ꞌari naꞌi dora nawaigu haꞌataꞌinia tanaꞌo.’ 
ACT.7.4	Naasi, ꞌia Ebraham ꞌa hano baaniai Mesopotemia, dora adaaui Kaldia, ma hano ma awa gaꞌu naꞌi Haran. Ma naꞌi murinai mae na haua amana, ꞌia God ꞌagu ꞌunua tanaa doꞌai sara mai naꞌi dora nagaugu mono naꞌiei ꞌohanisi. 
ACT.7.5	Naꞌi madoraasi, ꞌia God ꞌa aiꞌa haua ta dorai ano tanaa Ebraham, reiꞌuaa ta gere dora ma aiꞌa roꞌu. Maꞌata ꞌia God ꞌa duruduru tanaa do naꞌi muri, ꞌia Ebraham ꞌai toꞌoraai dorasi. Reiꞌuaa na ꞌiia ꞌa aiꞌa toꞌoraa mau ta gare, mia God ꞌa bwane duruduru tanaa do ꞌiraaui warowaronaꞌi narai toꞌoraai dorasi. 
ACT.7.6	ꞌIa God ꞌa haꞌatee oꞌani roꞌu, ‘ꞌIraau warowaromuꞌi rai ꞌari marai awa naꞌi dora narau aiꞌa toꞌoraa. Miraau sae naꞌi dorasi rai haꞌi slev ꞌiniraau. Rai awa haꞌataꞌairaau suria ta hai ꞌarangi harisi. 
ACT.7.7	Minau wai haꞌa-mamaꞌaiai kantrisi ꞌiniai haꞌi slev adaau ꞌiniraaui burungamu. Naꞌi muri raigu huraꞌa baaniai kantrisi maraigu boi ꞌanai haꞌarahesiau naꞌi ꞌini.’
ACT.7.8	“Hoita, ꞌia God ꞌa ꞌunua roꞌu tanaa Ebraham ꞌanai aha haꞌararaaui gare mwane, ꞌe haꞌara ꞌiniai duruduru na haua tanaraaui warowaronaꞌi. Naia na ꞌia Ebraham ꞌa aha haꞌaraa ꞌinia Aisak naꞌi warunai dangi murinai huta ana. Mia Aisak ꞌa aha haꞌaraai garena, ꞌia Jekop, mia Jekop ꞌa aha haꞌararaau roꞌu i taꞌi tangahuru mana rua gare ana. ꞌIraau naasi taꞌi tangahuru mana rua wauwa agaau.
ACT.7.9	“Miraau gare anaꞌia Jekop rau kakawa ꞌomesiai doꞌoradaau ꞌia Josep marau ꞌubwania. Marau raongaꞌinia tanaraau taraꞌi sae maraugu waia aurui Ijip ꞌanai haꞌi slev ꞌinia. Mia God ꞌa awa beia Josep 
ACT.7.10	ma taatahi bwarasia suriꞌi madoraa bwara na siri suriꞌi. ꞌIa God ꞌa haꞌamadomaa Josep mana mwaeraha naꞌi Ijip ꞌa ꞌome taenia ma haꞌabwauodoa ꞌanai ꞌomesuriraaui saeni Ijip beiꞌi totoꞌora anaꞌi. 
ACT.7.11	Maꞌe taꞌi kaeni hioro raha na toꞌo ꞌari suria hakoi Ijip tari Kenan. ꞌA bwara hako tanaraaui sae rago. ꞌIraau wauwa agaaꞌi rau aiꞌa toꞌo mahoingau roꞌu naꞌi madoraasi. 
ACT.7.12	Mia Jekop ꞌa rongoa do raꞌi mahoingau ra awa naꞌi Ijip ma haꞌa-taariraaui wauwa agaaꞌi ꞌari ꞌisi. 
ACT.7.13	Naꞌi ruanai boi adaau mia Josep ꞌa haꞌarangasiaꞌa haaria doꞌiia naasi doꞌoradaau ani. Naꞌi ꞌohasi ꞌia Mwaeraha adaaui Ijip ꞌagu ꞌirararaaui sae anaꞌia Josep. 
ACT.7.14	ꞌIa Josep ꞌa haꞌataariai taroha tanaa amana miraaui sae anaꞌi ma ꞌunua dorai auru hako naꞌi Ijip. ꞌIraausi ꞌa tari biu tangahuru mana rima goni adaau hako. 
ACT.7.15	Naasi ꞌia Jekop ꞌa auru ma awa naꞌi Ijip. ꞌIia goni beiraaui gare anaꞌi rau awa marau mae naꞌi ꞌisi. 
ACT.7.16	Manaꞌi ꞌoha rau mae, na abedaaꞌi ra waiꞌi ahoꞌi ꞌari naꞌi Sekem naragu aoraꞌi naꞌi wabwa naꞌia Ebraham ꞌa horia baaniraaui gare anaꞌia Hamo.
ACT.7.17	“ꞌAri wou mana madoraa na ꞌia God ꞌa duruduru ꞌinia tanaa Ebraham ꞌanai ruhasiraaui Jiu baania Ijip ꞌa gaarangiꞌa. Naꞌi ꞌohasi, ꞌiraau sae agaaꞌi naꞌi Ijip rau kaeni rago hanehane moeꞌa araꞌa. 
ACT.7.18	Ma naꞌi ꞌohasi ꞌe sae heꞌeteꞌi na mwaeraha naꞌi Ijip. Sae na aiꞌa ꞌiraraa Josep. 
ACT.7.19	ꞌA haꞌa-bweubweuꞌaraaui wauwa agaaꞌi ma here haꞌataꞌairaau diꞌu ꞌoha na haꞌa-ꞌusuꞌusuraau dorai nugaꞌi gere gare adaaꞌi huraꞌai abau ꞌomaa marai mae.
ACT.7.20	“Naꞌi madoraasi na huta maia Moses, ꞌiia ꞌe gare na ꞌome goro diꞌu. ꞌE oru hura narau ꞌomesuria moi naꞌi ruma. 
ACT.7.21	Raugu nugaa huraꞌai abau ꞌomaa mana gare urao anai mwaeraha ni Ijip ꞌa waiaꞌa ma ꞌomesuria ꞌonaai huunai gare ana. 
ACT.7.22	Rau haꞌausuri haꞌagorohia ꞌiniꞌi maho rau ꞌiraraꞌi ma here goro diꞌu suriꞌi mwani maho na hadangaꞌiniꞌi ma haaꞌi.
ACT.7.23	“Naꞌi ꞌoha na tari hai tangahurui harisi, ꞌa raba ꞌari garihiraaui saeni Israel, ꞌiraau sae anaꞌi. 
ACT.7.24	Naꞌi madoraasi, ꞌa reꞌiai saeni Ijip na ngahu haꞌataꞌaiai saeni Israel ma ꞌaꞌauhiai saeni Israel ma ngahu haꞌamaesiai saeni Ijip. 
ACT.7.25	ꞌIa Moses ꞌa ꞌadomaꞌinia do ꞌiraau sae anaꞌi rai ꞌome ꞌiraraa do ꞌia God ꞌa ꞌome sigihia ꞌanai ruhasiraau maraugu aiꞌa ꞌome ꞌiraraa moeꞌa.
ACT.7.26	“Naꞌi nata dangi ma reꞌia roꞌu rua saeni Israel nararu heingahui ma bonasia do rarui abu heingahui. ꞌA oꞌani ꞌinirarua, ‘ꞌIꞌamurua raꞌi saeni Israel hako moi neimuruasi. Ni ꞌuaana namurugu heingahui ꞌinia?’ 
ACT.7.27	Mia moꞌo na taraawaꞌanai heingahuisi ꞌa burusia beiraꞌi a Moses ma oꞌani ꞌinia, ‘ꞌIatei na nigaꞌo ꞌanai saemaua maꞌua ꞌanai hiiriꞌamiria? 
ACT.7.28	ꞌA ꞌua? ꞌO raba ngahu haꞌamaesiau ꞌonaai saeni Ijip naꞌo ngahu haꞌamaesia nanora ani?’ 
ACT.7.29	Naꞌi ꞌoha ꞌia Moses ꞌagu rongoa oꞌasi, ma horaꞌa baaniai Ijip ma ꞌari na awa ꞌonaai mahuara naꞌi Midia ma haꞌiwai naꞌiei na toꞌoraai rua gare mwane.
ACT.7.30	“ꞌE hai tangahurui harisi na hako mana enjel ꞌa haꞌamaranga tanaa naꞌi dora mangasara gaarangiai hungahungai Saenai. ꞌA haꞌamaranga naꞌi urunai gere hasiꞌei na noro. 
ACT.7.31	ꞌOha ꞌia Moses ꞌa reꞌiai ꞌeusi, ꞌa heimwaotaꞌi diꞌu ma ꞌari wou gaarangi ꞌanai wana haꞌagorohia. Ma rongoai ringena Araha God na oꞌani, 
ACT.7.32	‘ꞌInau God adaau wauwa amuꞌi. God ana Ebraham mea Aisak mea Jekop.’ ꞌIa Moses ꞌa ꞌidiꞌidi ma mamaaꞌutaꞌi wanasiai ꞌeu.
ACT.7.33	“Mia God ꞌa oꞌani ꞌinia, ‘ꞌOi rehiꞌi sandol amuꞌi baaniai uwamu, ꞌiniai dora naꞌo awa ꞌieisi, ꞌe dora maea. 
ACT.7.34	ꞌInau reꞌiai rongomaataꞌi narau haai noni aguꞌi naꞌi Ijip mau rongoai ohooho adaau mau dio mai ꞌanai ruhasiraau. Naasi wai haꞌataariꞌo ahoꞌi ꞌari Ijip.’ ”
ACT.7.35	Mia Stivin ꞌa oꞌani roꞌu, “ꞌIa God ꞌa haꞌataariai enjel ana ꞌanai hadahada beia Moses baaniai gere hasiꞌei na norosi. Ma ꞌunua tanaa doꞌia God ꞌai haꞌataaria ꞌanai ruhasiraau ma ꞌanai marungiraaui inoni anaꞌi. ꞌIia mau a Moses narau ꞌitaa ani naanisi nararu ꞌunua do ꞌiatei na nigaa ꞌanai saemaua maꞌua ꞌanai hiirirarua. 
ACT.7.36	Mia Moses ꞌa ahoꞌi ꞌari ma naꞌotaradaaui sae anaꞌi huraꞌa baaniai Ijip ma haaꞌi mwani haꞌabuꞌoahu mana haꞌara rago naꞌi Ijip ma naꞌi asi merameraꞌa ma naꞌi ꞌomaa mangasara suriai hai tangahurui harisi.
ACT.7.37	“ꞌIa Moses na ꞌunua tanaraaui Israel doꞌia God ꞌai ꞌome sigihia ta Rarabea ꞌonaaia baaniꞌi warowarodaaꞌi. 
ACT.7.38	Ma naꞌi ꞌoha ꞌiraau wauwa agaaꞌi rau awa naꞌi ꞌomaa mangasara naꞌi hungahungai Saenai, ꞌia Moses ꞌa awa beiraau me ꞌiia naasi i enjel na haꞌatee tanaa ma haaꞌi tanaai haꞌatee ni tahi nagu haaꞌi mai tanagia.
ACT.7.39	“Me ꞌiraau wauwa agaaꞌi rau aiꞌa raba araisuria Moses. Rau ꞌitaa moi marau raba ahoꞌi ꞌari Ijip. 
ACT.7.40	Naꞌi ꞌoha ꞌia Moses ꞌa awa mau taꞌeha naꞌi hungahunga, rau ꞌunua tanaa Eron doꞌai tagoraꞌi tadaaꞌi god ꞌanai naꞌotaradaau. ꞌInia raugu aiꞌa ꞌiraraaꞌai taha na toꞌo beia Moses na wairaau huraꞌa baaniai Ijip. 
ACT.7.41	Naꞌi madoraasi narau araaranununai garei kau marau suu hoꞌasi tanaa. Marau hauai kae ngaugoni waꞌewaꞌe ꞌiniai god adaau narau tagorahia. 
ACT.7.42	Mia God ꞌa rihotaꞌi beiraꞌi baaniraau ma haꞌawateraau rai haꞌarahesiꞌi heeꞌu mana hura mana sina ꞌonaai haꞌarangasia ana naꞌi Usu-usu Maea adaaui Rarabea na oꞌani,
ACT.7.42	‘ꞌIꞌamou saeni Israel, naꞌi raronai hai tangahurui harisi namou awa naꞌi ꞌomaa mangasara, mou aiꞌa suu hoꞌasi tanaau.
ACT.7.43	ꞌAdo ꞌoha mougu suruꞌia moi ruma saira ana god Molek
ACT.7.43	mana araaranununai god heeꞌu ꞌia Refan.
ACT.7.43	ꞌIꞌamou namou tagoradi araaranunu ꞌisi ꞌanai haꞌarahesiꞌi.
ACT.7.43	Ma naasi ꞌinau wai haꞌawatea dorai waiꞌamou haꞌatau ꞌari diꞌuai Babilon ꞌanai haꞌa-rongomaataꞌiꞌamou.’
ACT.7.44	“Naꞌi madoraa ꞌiraau wauwa agaaꞌi rau awa naꞌi ꞌomaa mangasara rau waa roꞌu i ruma saira na awa ieia God. Naia mau i rumu saira naꞌia God ꞌa ꞌunua tanaa Moses ꞌanai tagoraa, mia Moses ꞌa tagorahia ma suria goro i nunu naꞌia God na haꞌataꞌinia tanaa. 
ACT.7.45	Naꞌi muri ꞌoha nagu naꞌotara Josua, ꞌiraau wauwa agaaꞌi rau saguai dorai ano naꞌia God ꞌa tarihaꞌiniraaui sae heꞌeteꞌi baania. Ma naꞌi ꞌoha narau siri wou naꞌi dorasi, rau waia mau i ruma sairasi na wauwa adaaꞌi rau haua mai tanaraau. Na ruma sairasi rau haꞌarahesia moeꞌa mau a God naꞌiei tari madoraa ana Mwaeraha Deved.
ACT.7.46	“ꞌIa God ꞌa ꞌome taenia Deved. Mia Deved ꞌa haꞌangonia God do ꞌai watea tanaa maai tagoraa ta Ruma Maea tanaraaui saeni Israel. 
ACT.7.47	Mia God ꞌa aiꞌa haꞌawatea. ꞌIa Solomon nagu tagorahiai Ruma Maea ana God naꞌi ꞌoha ꞌiia nagu mwaeraha.
ACT.7.48	“Maꞌata, ꞌia God na ororiu araꞌai aro, ꞌa aiꞌa matai awa suriꞌi ruma ra tagorahiꞌi sae. ꞌOnaai Rarabea na ꞌunua oꞌani,
ACT.7.49	‘ꞌIa Araha God ꞌa haꞌatee oꞌani,
ACT.7.49	“I aro naasi dora heheinagu agua ꞌanai heimarungi
ACT.7.49	mana ano naasi dora ni buubuu agua.
ACT.7.49	Naasi ꞌe ruma taha namoi tagorahia naigu marasigu?
ACT.7.49	ꞌA bwara tanaꞌamou ꞌanai tagorahia ta dora nawai mamaro iei.
ACT.7.50	ꞌInia ꞌinau nau haꞌapwaꞌaraꞌi mwani mareho hako.” ’ ”
ACT.7.51	Mia Stivin ꞌa oꞌani roꞌu, “Romwane! ꞌIꞌamou mou rongoasa diꞌu. ꞌAdomaꞌimooꞌi ra ꞌonaairaaui ahurodo mamou aiꞌa raba araisuriꞌi haꞌatee anaꞌia God. Mou hairaesi tarau beiai Hiꞌona Maea ꞌonaairaau wauwa amooꞌi naꞌi ꞌoha bwani. 
ACT.7.52	Gaarangi ꞌiraau hakoi Rarabea naꞌi ꞌoha bwani, ꞌiraau wauwa amooꞌi rau norataꞌairaau. Rau ngahu haꞌamaesiꞌi sae anaꞌia God narau tarohaꞌiniai boi nai haua moꞌo na odo-odo hako naꞌi maana God. ꞌIia naasi Haꞌatahi namou haꞌawatea tanaraaui maeronga, mamou ngahu haꞌamaesia. 
ACT.7.53	ꞌOnaai ꞌiraraa amoou, ꞌiraaui enjel rau waaꞌi mai ringeringe agaaꞌi Jiu tanaa Moses nagu haaꞌi roꞌu tanaꞌamousi. Ma reiꞌuaa na oꞌasi, ꞌiꞌamou mou aiꞌa araisuriꞌi.”
ACT.7.54	Naꞌi ꞌoha ꞌiraaui saemaua adaaꞌi Jiu rau rongoai haꞌatee oꞌasi ana Stivin, rau ꞌara haꞌa-ngadingadiꞌi rihodaaꞌi ꞌinia na ahudaaꞌi ꞌa honu ꞌiniai taesuꞌa. 
ACT.7.55	Mia Stivin na Hiꞌona Maea ꞌa rabe beia. ꞌA wana araꞌai aro ma reꞌiai rarahana God, ma reꞌia Jisas na ura naꞌi aba odona God. 
ACT.7.56	Mia Stivin ꞌa oꞌani, “ꞌAu reꞌiai aro ꞌa heihoa mana Garei Inoni ꞌa ura naꞌi aba odona God.”
ACT.7.57	Miraau saemaua rau awaawara marau here ponoponoꞌi karingadaaꞌi marau ꞌeba wou ꞌanai daua. 
ACT.7.58	Rau ogea huraꞌa naꞌi murinai ꞌomaa mara taraawaꞌai buta haꞌamaesia naꞌiei. ꞌIraau mwane narau haꞌahunia ania Stivin, rau rahiꞌi toꞌoni bohuraꞌa adaaꞌi marau haaꞌi tanaai geresae ra ꞌunua ꞌinia Sol maraugu butaꞌia roꞌua Stivin.
ACT.7.59	Naꞌi ꞌoha rau butaꞌia Stivin, ꞌa haꞌatee oꞌani, “Araha Jisas, ꞌoi waia woui aungagu beiꞌo.” 
ACT.7.60	Ma topiraꞌi ruru dioi ano ma awara oꞌani, “Araha, ꞌoi abu suꞌua tanaraaui ora-oraꞌa rau hauani,” maagu mae.
ACT.8.1	ꞌIa Sol ꞌa ꞌadomaꞌinia do ꞌa goro moi ngahuia ada Stivin.
ACT.8.1	Taraawaꞌa naꞌi madoraa na ꞌia Stivin ꞌa mae, ra taraawaꞌa norataꞌairaaui sae ni heisoi naꞌi Jerusalem. Miraau hako rau hora ꞌari suriꞌi taraꞌi dora naꞌi Jiudea ma naꞌi Samaria. ꞌIraau moi Haꞌataari naraugu awa naꞌi Jerusalem. 
ACT.8.2	Taraꞌi sae narau ꞌadomaꞌi haꞌahihiꞌaa God rau waai abena Stivin marau toringia. Rau angisia marau ahutotou diꞌu ꞌinia.
ACT.8.3	Mia Sol ꞌa bonasia doꞌai haꞌa-aiꞌaai heisoi. ꞌA siri suri ruma ma daaꞌi sae mwane mana urao ni heisoi ma nugaꞌi naꞌi rumanihoꞌo.
ACT.8.4	ꞌIraau sae hinihini narau hora baaniai Jerusalem rau ꞌadaraꞌinia ꞌari tarohana Araha suriꞌi mwani ꞌomaa narau taha suriꞌi. 
ACT.8.5	ꞌIa Pilip ꞌa ꞌari roꞌu naꞌi ꞌomaa raha i Samaria, ma tarohaꞌinia roꞌu ieia moꞌo na Haꞌatahi. 
ACT.8.6	ꞌIraau sae rau raba bahurongoa diꞌu naꞌi ꞌoha rau rongoꞌi maho na maaniꞌi marau reꞌiꞌi haꞌabuꞌoahu na haaꞌi. 
ACT.8.7	ꞌIraau nei na bwauniraau adaro, ꞌiraau adaro rau awaawara marau huraꞌa. ꞌIraau nei ra pwaki mana nei ra ngadi abedi ra goro ahoꞌi roꞌu. 
ACT.8.8	ꞌIraau sae rau awa naꞌi kae ꞌomaasi rau waꞌewaꞌe diꞌu.
ACT.8.9	Naꞌi ꞌomaasi, ꞌe taꞌi sae na awa iei, atana ꞌia Saemon. ꞌIa moꞌosi ꞌa matai haaꞌi haꞌabuꞌoahu ꞌiniai mena anai adaro miraau saeni Samaria rau heimwaotaꞌi diꞌu ꞌiniꞌi. ꞌIa moꞌosi ꞌa ꞌunua roꞌu haaria doꞌiia ꞌe saemaua. 
ACT.8.10	ꞌIraau hakoi sae naꞌi ꞌomaasi goni beiraaui saemaua rau bahurongoꞌi maho na ꞌunuꞌi a moꞌosi, marau ꞌunua doꞌiia ꞌa toꞌoraai mena. I menasi rau ꞌunua ꞌiniai taꞌi kaeni mena ana God. 
ACT.8.11	Rau suria ꞌinia ꞌa orea mai haaꞌi anaꞌi mwani maho rau heimwaotaꞌi ꞌiniꞌi. 
ACT.8.12	Naꞌi ꞌoha ꞌia Pilip ꞌa maaniai Taroha Goro ꞌinia Jisas Kraest mana tahinga ꞌia God na marungia, ꞌiraau sae mwane mana urao rau hinihinia marau ꞌari wou ma bwareomaeaꞌaraau. 
ACT.8.13	Mia Saemon roꞌu ꞌa hinihini ma ꞌari roꞌu wou na bwareomaea. ꞌAdo ꞌoha ꞌa awa beia Pilip ma heimwaotaꞌi diꞌu ꞌiniꞌi haꞌabuꞌoahu mana haꞌara na haaꞌi.
ACT.8.14	ꞌIraau Haꞌataari naꞌi Jerusalem rau rongoa do ꞌiraau Samaria rau hinihiniaꞌai tarohana Araha. Naasi marau haꞌataaria Pita mea Jon ꞌanai garihiraau. 
ACT.8.15	Naꞌi ꞌoha raru taha beiraau nei ra hinihini, raru haꞌarahesi ꞌadaau neina Hiꞌona Maea ꞌai sirihiraau. 
ACT.8.16	Reiꞌuaa narau bwane bwareomaea ꞌiniai atana Araha Jisas, mana Hiꞌona Maea ꞌa aiꞌa awa mau beia tanei ꞌiniraau. 
ACT.8.17	Naasi ꞌia Pita mea Jon raru dauꞌi bwaudaaꞌi mana Hiꞌona Maea ꞌa sirihiraauꞌa.
ACT.8.18	Naꞌi ꞌoha ꞌia Saemon ꞌa reꞌia dona Hiꞌona Maea ꞌa sirihiraaui sae naꞌi ꞌoha ꞌia Pita mia Jon raru dauꞌi bwaudaaꞌi, ꞌagu ha ma waiaꞌa mai haꞌa tanararua ma oꞌani, 
ACT.8.19	“Murui haua roꞌu tanaaui mena, neina ꞌiatei sae nawai dau naꞌi bwauna, na Hiꞌona Maea ꞌai sirihia roꞌu.”
ACT.8.20	Mia Pita ꞌa haꞌatee wetewete tanaa oꞌani, “Iꞌoe ꞌadomaꞌinia doꞌo gaꞌi matai horia moi maho na watea dadaraꞌa God tanaraaui sae? ꞌA goro doꞌo gaꞌi mae naꞌi dora ni rongomaataꞌi beiꞌi haꞌa amuꞌisi. 
ACT.8.21	Iꞌoe ꞌo bwaꞌi aba ꞌiniai ruruha ameeu naꞌi tauꞌaroni, suria na ꞌadomaꞌimu ꞌa aiꞌa odo-odo naꞌi maana God. 
ACT.8.22	ꞌOi rihosi maꞌoi nugasiꞌi herehere amuꞌi nara aiꞌa goro, maꞌoi haꞌarahesi tanaa God maai ꞌadomaꞌi nugasiai ꞌadoꞌadomu na taꞌaa. 
ACT.8.23	ꞌInau ꞌiraraa ꞌo taꞌi kaeni naga diꞌu ꞌiniai toꞌoraai menasi, me ni ora-oraꞌa ꞌa marungiꞌo.”
ACT.8.24	Mia Saemon ꞌa ꞌunua tanaa Pita mea Jon do rarui haꞌarahesi ꞌaꞌauhia mana maho raru ꞌunuꞌi rai abu toꞌia.
ACT.8.25	Naꞌi ꞌoha ꞌia Pita mea Jon raru tarohaꞌinia hakoi tarohana Araha mararu maaniꞌi taha nararu reꞌiꞌi na haaꞌi, naasi ma rarugu ahoꞌi ꞌari Jerusalem. Naꞌi ꞌoha nararu hano ꞌanai ꞌari Jerusalem, raru tarohaꞌinia mau roꞌu i Taroha Goro suriꞌi taraꞌi ꞌomaa naꞌi Samaria.
ACT.8.26	ꞌE taꞌi ꞌoha, i enjel ana God ꞌa haꞌatee tanaa Pilip oꞌani, “ꞌOi huraꞌa suriai tara na tahamora naꞌi Jerusalem ma dio naꞌi dora mangasara ma ꞌari ꞌanai Gasa.” 
ACT.8.27	Mia Pilip ꞌa huraꞌa suria ma reꞌiai saeni Itiopia. ꞌIa moꞌosi ꞌe sae mwanemaua na ꞌomesuriꞌi haꞌa anai urao mwaeraha naꞌi Itiopia. ꞌIia ꞌa ꞌari Jerusalem ꞌanai haꞌarahesi 
ACT.8.28	ma ahoꞌi ꞌari ꞌomaa ana. ꞌA heinagu naꞌi bwea naꞌe hoosi na ogea, magu ꞌohaꞌiniai buka anai rarabea Aisaea. 
ACT.8.29	Mana Hiꞌona Maea ꞌa oꞌani ꞌinia Pilip, “ꞌOi ꞌari wou beia moꞌosi maꞌoi hahano naꞌi bobona.” 
ACT.8.30	Naꞌi ꞌoha nagu ꞌeba wou gaarangia ma rongoai ꞌohaꞌinia anai Usu-usu Maea ana Aisaea, mia Pilip ꞌa oꞌani ꞌinia, “ꞌA ꞌua? ꞌO aidangisiai maho naꞌo ꞌohaꞌiniasi?”
ACT.8.31	Mia moꞌosi ꞌa oꞌani ꞌinia Pilip, “ꞌAi heꞌua nawai aidangisia ꞌinia ꞌonaa na aiꞌa ta sae nai haꞌa-aidangisiau ꞌinia?” Ma ꞌunua tanaa Pilip doꞌai hane taꞌeha maai heinagu beia naꞌi bwea. 
ACT.8.32	Maho na ꞌohaꞌinia moꞌosi naꞌi Usu-usu Maea ꞌa oꞌani,
ACT.8.32	“Ra waia ꞌonaai siip nara waa ꞌanai ngahuia.
ACT.8.32	Ma ꞌonaaiai garei siip na aiꞌa angi naꞌi ꞌoha ra taapuruai warihuna, ꞌiia ꞌa agohe moi.
ACT.8.33	Ra haꞌatee haꞌataꞌaia ma naꞌi ꞌoha ra hiiria
ACT.8.33	ra aiꞌa haua beiai here na odo-odo.
ACT.8.33	ꞌAbwaꞌi ta sae nai hadangaꞌiniꞌi gare anaꞌi,
ACT.8.33	ꞌinia na tahingana ra haꞌa-aiꞌaa moi baania ꞌoha ꞌiia ꞌa aiꞌa toꞌo gare mau.”
ACT.8.34	Mana saemauasi ꞌa songaꞌinia Pilip oꞌani, “ꞌIatei na ꞌia Aisaea na hadangaꞌiniasi? ꞌA hadangaꞌinia haaria maꞌuasi ꞌe sae heꞌeteꞌi?” 
ACT.8.35	Mia Pilip ꞌa taraawaꞌa maania tanaai Taroha Goro ꞌinia Jisas. ꞌA maania gaꞌu tanaa i gere dora baaniai buka ana Aisaea, magu maaniꞌi tanaa roꞌu taraꞌi dora heꞌeteꞌi roꞌu. 
ACT.8.36	Rarugu ha mararu tahaꞌa naꞌi wai mana saesi ꞌa oꞌaniꞌa ꞌinia Pilip, “Wai naaniꞌa, ꞌe taha na haꞌabwarasiau nau bwaꞌi matai bwareomaea ꞌinia?” 
ACT.8.37	Mia Pilip ꞌa aramia oꞌani, “ꞌOnaa naꞌo hinihini beiai tahingamu hako, maꞌoi bwareomaea.” Mana saemauasi ꞌa oꞌani, “ꞌAu hinihini doꞌia Jisas Kraest naasi Garena God.”
ACT.8.38	Mana saemauasi ꞌa ꞌunua dorai haꞌapapakuai maho raru taꞌe naꞌieisi, mararu dio naꞌi wai mea Pilip ꞌagu bwareomaeaai saesi. 
ACT.8.39	Naꞌi ꞌoha raru tarau baaniai wai, na Hiꞌona Maea ana God ꞌa waia Pilip mana saemauasi ꞌagu aiꞌa reꞌiaꞌa. ꞌAgu haa ma hanoꞌa roꞌu ma waꞌewaꞌe raha diꞌu. 
ACT.8.40	ꞌAgu ꞌasuꞌa Pilip ma ada naꞌi ꞌomaai Asotas. ꞌA maaniai Taroha Goro naꞌi ꞌomaasi ma roꞌu suriꞌi mwani ꞌomaa na taha suriꞌi tari ꞌoha na ada naꞌi ꞌomaai Sisaria.
ACT.9.1	Manaꞌi ꞌohasi, ꞌia Sol ꞌa ꞌunua wetewete moeꞌa mau ꞌanai ngahu haꞌamaesiraaui nei narau suria Araha. ꞌA ꞌari beiai Naꞌohadaaui Piriisi 
ACT.9.2	ma haꞌangonia doꞌai usuꞌi taraꞌi usu-usu tanaraaui bwauodo suriꞌi ruma ni haꞌarahesi adaaꞌi Jiu naꞌi ꞌomaai Damaskas. ꞌA haua oꞌasi marai aidangisia doꞌia Sol ra haua tanaa i mena ꞌanai dauraaui urao mana sae mwane nara hinihinia Jisas ꞌanai wairaau ꞌari naꞌi Jerusalem.
ACT.9.3	Mia Sol ꞌa ꞌari Damaskas ma naꞌi ꞌoha na gaarangia wou i ꞌomaa, ꞌe raraha na boi baaniai aro na raangia. 
ACT.9.4	Ma ahoda aurui ano ma rongoai haꞌatee na oꞌani, “Sol, Sol, ꞌiniai ꞌuaana naꞌo norataꞌaiau ꞌinia?”
ACT.9.5	Mia Sol ꞌa oꞌani, “Saemaua, iꞌoe atei?”
ACT.9.5	Mia oꞌani, “ꞌInaua Jisas naꞌo norataꞌaiausi. 
ACT.9.6	Maꞌata, ꞌoi ura araꞌa maꞌoi ꞌari ꞌomaa ꞌariani. ꞌE sae naꞌiei naigui ꞌunua tanaꞌo i maho naꞌoi haua.”
ACT.9.7	ꞌIraau hakoi mwane rau hano beia Sol, ꞌa buꞌo i ahudaau marau aiꞌa ꞌunua ta mareho. Rau rongoa moi haꞌatee marau aiꞌa reꞌia ta sae. 
ACT.9.8	Mia Sol ꞌa ura araꞌa ma ragataꞌiniai maana ma aiꞌa ꞌomesiaꞌa ta maho. Rau dau naꞌi rimana marau urua ꞌari Damaskas. 
ACT.9.9	ꞌE oru dangi na aiꞌa ꞌomeꞌome ma aiꞌa ngau mana gono.
ACT.9.10	Naꞌi Damaskas ꞌe taꞌi sae hinihini na awa naꞌiei na atana ꞌia Ananaeas. Ma naꞌi ꞌomesia na haua Araha ꞌa ꞌonaai maho na mauruꞌaa. ꞌIa Araha ꞌa oꞌani, “Ananaeas!”
ACT.9.10	Mia Ananaeas ꞌa oꞌani ꞌinia, “ꞌInau neinauni Araha.”
ACT.9.11	Mia Araha ꞌagu oꞌani, “ꞌOi ꞌari suriai tara nara ꞌunua ꞌiniai Tara Odo-odo maꞌoi taha naꞌi ruma ana Jiudas maꞌoi songaꞌi ꞌiniai saeni Tasas na atana ꞌia Sol. ꞌIia ꞌa haꞌarahesi naꞌi madoraanisi. 
ACT.9.12	Mia Sol ꞌa ꞌonaa do ꞌa mauruꞌaai maho. ꞌA reꞌiai saena ꞌome ꞌonaaiai sae ra ꞌunua ꞌinia Ananaeas na boi ma nugaai rimana hungana doꞌai ꞌomeꞌome ahoꞌi.”
ACT.9.13	Mia Ananaeas ꞌa oꞌani ꞌinia, “Araha, ꞌinau bwane rongoꞌi mwani mamaani ꞌinia moꞌosi ꞌiniai here haꞌataꞌairaau ꞌanai sae amuꞌi naꞌi Jerusalem. 
ACT.9.14	Ma naꞌi ꞌohani ꞌiraaui Naꞌohadaaꞌi Piriisi rau haꞌawatea ꞌanai daaꞌi sae ra hinihiniꞌo.”
ACT.9.15	Mia Araha ꞌa oꞌani, “ꞌOi ꞌari! ꞌInau nau ꞌome sigihia ꞌanai hauai tauꞌaro agua, ꞌanai tarohaꞌiniau tanaraaui sae nara aiꞌa Jiu miraaui mwaeraha mei tanaraau roꞌu i Jiu. 
ACT.9.16	Mawai haꞌa-aidangisia ꞌiniai rongomaataꞌi nai toꞌo tanaa naꞌi ꞌoha nai tarohaꞌiniai atagu.”
ACT.9.17	Mia Ananaeas ꞌa ꞌari ma siri wou naꞌi ruma ma nugaai rimana hungana Sol ma oꞌani, “Doꞌoragu Sol, ꞌia Araha Jisas na haꞌataariau mai. ꞌIia na haꞌataꞌi tanaꞌo ani naꞌi tara. ꞌA haꞌataariau doꞌoi wanawana ahoꞌi mana Hiꞌona Maea ꞌai sirihiꞌo.” 
ACT.9.18	Naꞌi mau ꞌohasi, raꞌi maho nara ꞌome ꞌonaai una-unai iiꞌa ra ahoda baaniai maana maagu wanawana ahoꞌi. Ma ura araꞌa mara bwareomaeaa. 
ACT.9.19	Naꞌi muri ꞌagu ngau mana abena ꞌa wetewete ahoꞌi.
ACT.9.19	ꞌA gaꞌi ꞌonaai rua maꞌua oru dangi naꞌia Sol ꞌa awa naꞌi Damaskas beiraaui sae hinihini. 
ACT.9.20	Ma siri odo-odo suriꞌi ruma ni haꞌarahesi adaaꞌi Jiu na heitarohaꞌi tanaraaui sae doꞌia Jisas naasi huunai Garena God.
ACT.9.21	ꞌIraau nei rau bahurongoa rau heimwaotaꞌi diꞌu marau oꞌani, “ꞌIa moꞌoni gasi na norataꞌairaaui nei rau hinihinia Jisas naꞌi Jerusalem? Magu boi ꞌini ꞌanai dauraaui sae hinihini ꞌanai wairaau tanaraaui Naꞌohadaaui Piriisi! ꞌAgu heꞌua naani?”
ACT.9.22	Hadahada anaꞌia Sol ꞌinia Jisas ra wetewete diꞌu roꞌu wou. Ma reiꞌuaa narau bwarai hinihini, ꞌiraaui Jiu naꞌi Damaskas ra bwarai tohea ꞌinia ta maho, ꞌinia Sol ꞌa haꞌataꞌinia goro tanaraau do ꞌia Jisas naasi huunai Haꞌatahi.
ACT.9.23	ꞌA ragoꞌai dangi ra hako miraau saemaua adaaꞌi Jiu raugu rurugoni ꞌanai siba herehere narai matai haꞌamaesia ꞌinia Sol. 
ACT.9.24	ꞌAdo rodo mana dangi rau matoo ꞌana suriꞌi maadi bara naꞌi barahau anai ꞌomaasi. Mia Sol ꞌa rongoai haꞌaradorado adaau 
ACT.9.25	ma naꞌi taꞌi rodo ꞌiraaui rongoiusuri anaꞌi rau haꞌahuraꞌahia naꞌi riwa naꞌi abenai barahau naꞌi ꞌomaasi. Rau totoꞌoa dio huraꞌai abau ꞌomaa naꞌi kae abira.
ACT.9.26	Naꞌi ꞌoha na ada ahoꞌi a Sol naꞌi Jerusalem, ꞌa bonasia do ꞌiraau sae hinihini naꞌi ꞌisi rai aidangisia doꞌiia ꞌe taꞌiꞌa roꞌu beiraau, maraugu aiꞌa hinihinia marau mamaaꞌusia. 
ACT.9.27	Mia Banabas, ꞌe taꞌi ꞌiniraaui noni hinihini, ꞌa waia ꞌaria Sol beiraaui Haꞌataari ma maania tanaraaui reꞌia na haua Araha naꞌi tara. Mia Banabas ꞌa maania roꞌu i taha na ꞌunua Araha tanaa Sol mana ramoramo na haua Sol ꞌanai tarohaꞌinia Jisas naꞌi Damaskas. 
ACT.9.28	Naasi maraugu hinihinia, mia Sol ꞌagu awa tarau beiraau. ꞌA ꞌari suriꞌi mwani dora naꞌi Jerusalem. ꞌIiasi ꞌa ramoramo ꞌanai tarohaꞌinia Araha. 
ACT.9.29	Ma heiraeraesi beiraaui Jiu narau matai maramara Grik, marau bonasia dorai sadoia ta herehere narai haꞌamaesia ꞌinia Sol. 
ACT.9.30	Naꞌi ꞌoha ꞌiraaui noni hinihini rau rongo sadoiai haꞌaradorado narau hauasi, rau waiaꞌa Sol dio naꞌi Sisaria naraugu haꞌataaria ꞌari Tasas.
ACT.9.31	Naꞌi ꞌohasi, na mwani mareho ragu papaku mara goro tanaraaui sae hinihini naꞌi Provens naꞌi Jiudea mei Galili ma naꞌi Samaria mara ragoi nei nara hinihinia Jisas. Rau haꞌahoua Araha mana Hiꞌona Maea ꞌa haꞌa-ꞌoꞌoriꞌi ꞌadomaꞌidaaꞌi.
ACT.9.32	Naꞌi ꞌoha ꞌia Pita ꞌa ꞌaariha suriꞌi ꞌomaa, ꞌa ada beiraaui sae ni heisoi naꞌi Lida. 
ACT.9.33	Ma naꞌi ꞌomaasi ꞌa sadoia iei sae na nugu i abena. Suriai waru harisi ꞌa taraa dadao moi naꞌi beꞌa. Na atanai saesi, ꞌia Aenias. 
ACT.9.34	Mia Pita ꞌa oꞌani ꞌinia Aenias, “ꞌIa Jisas Kraest ꞌai haꞌagorohiꞌo ahoꞌi. ꞌOi ura araꞌa moꞌoi haꞌa-arataraai beꞌamu!” Mia Aenias ꞌagu haa ma ura araꞌa. 
ACT.9.35	Miraau saeni Lida mei Saron rau taraawaꞌa hinihinia Araha naꞌi ꞌoha rau reꞌiai taha na toꞌo tanaa Aenias.
ACT.9.36	Ma naꞌi Jopa ꞌe taꞌi urao hinihini na awa naꞌiei na atana ꞌia Tabita, atani Grik ana ꞌia Dokas. Ni uraosi ꞌa haaꞌi mwane herehere goro ma ꞌaꞌauhiraau tarau roꞌu i pohara. 
ACT.9.37	Naꞌi ꞌohasi, ꞌa daoha raha ma maeꞌa. Mara tagumaꞌiniai abena mara nugaa naꞌi taꞌi ahii naꞌi ruanai bwea anai rumasi. 
ACT.9.38	I ꞌomaai Jopa ꞌa gaarangia moi Lida. ꞌOha ꞌiraaui sae hinihini rau rongoa doꞌia Pita ꞌa awa naꞌi Lida, rau haꞌataariai rua sae ꞌanai bongaꞌinia doꞌai raurau mai.
ACT.9.39	Mia Pita ꞌa ꞌari beirarua naꞌi Jopa. Naꞌi ꞌoha rau ada wou naꞌi ꞌomaa, rau waia taꞌeha naꞌi ahii na awa iei urao maesi. ꞌA ragoi nao rau ura garia Pita marau ago-ago marau haꞌataꞌiniꞌi tanaai bwana na taiꞌi a Tabita naꞌi ꞌoha na tahi mau. 
ACT.9.40	Mia Pita ꞌa haꞌa-huraꞌahiraau baaniai ahii. Magu topiraꞌi ruru ma haꞌarahesi. Ma rihotaꞌi wou tanaai urao maesi ma ꞌunuai atana, “Tabita, ꞌoi ura taꞌe!” ꞌAgu haa ma ragataꞌiniai maana ma reꞌia Pita ma heinagu araꞌa. 
ACT.9.41	Mia Pita ꞌa dau naꞌi rimana ma haꞌa-urasia maagu ꞌunuraau ahoꞌi siri mai nao miraau roꞌu i sae hinihini. ꞌIa Pita ꞌa haꞌataꞌinia tanaraaua Tabita na tahi ahoꞌi baaniai mae.
ACT.9.42	Taroha ꞌiniai maho na toꞌosi ꞌa ꞌadarara ꞌari suriai ꞌomaai Jopa ma ragoi nei raugu hinihinia roꞌua Araha. 
ACT.9.43	ꞌIa Pita ꞌa gere awa orea naꞌi ruma ana Saemon naꞌi ꞌomaasi. ꞌIiasi ꞌe sae na matai tatauꞌarodi mareho ꞌini uri-uri mwamwaa.
ACT.10.1	Naꞌi Sisaria ꞌe taꞌi saeni Rom na atana ꞌia Konilias, ꞌiiani ꞌe naꞌohadaaui ruruha heheiꞌoi ni Itali. 
ACT.10.2	ꞌIa Konilias mana urao ana beiraaui gare adaruꞌi rau ꞌadomaꞌi haꞌahihiꞌaa marau haꞌarahesia God. Ma hisungiraau tarau i Jiu pohara ma haꞌarahesia tarau a God. 
ACT.10.3	Taꞌi ꞌoha na gaarangia mai angi oru naꞌi abaidangi, ꞌa reꞌiai maho na ꞌonaa do ꞌa mauruꞌaa moi. ꞌA reꞌiai enjel ana God na araiai atana. ꞌA oꞌani, “Konilias!”
ACT.10.4	Mia Konilias ꞌa mamaaꞌu raha ma wana wetewete ꞌinia ma oꞌani, “ꞌE taha saemaua?”
ACT.10.4	Mana enjel ꞌa oꞌani, “ꞌIa God ꞌa rongoꞌi haꞌarahesi amuꞌi ma reꞌiai ꞌaꞌauhiraau amuai pohara ma waꞌewaꞌe ꞌinia. 
ACT.10.5	ꞌOi haꞌataariꞌi ꞌari taraꞌi sae naꞌi Jopa marai ꞌunua mai sae na atana ꞌia Saemon Pita. 
ACT.10.6	ꞌIia ꞌa awa beiai sae nara ꞌunua roꞌu ꞌinia Saemon na ruma ana ꞌa awa naꞌi bobonai asi. Saesi ꞌa tatauꞌarodi mareho ꞌini uri-uri mwamwaa.”
ACT.10.7	Naꞌi ꞌoha nagu haꞌatee hako oꞌasi moi enjel ma aiꞌaaꞌa. Naasi mia Konilias ꞌa ꞌunua mai rua sae tatauꞌaro ana beiai taꞌi sae heheiꞌoi. Ni sae heheiꞌoisi, ꞌa tauꞌaro ꞌaꞌauhia Konilias mana saesi ꞌa ꞌadomaꞌi haꞌahihiꞌaa roꞌua God. 
ACT.10.8	ꞌIa Konilias ꞌagu ꞌunua hako moi tanaraaui maho na toꞌosi ma haꞌa-taariraauꞌa ꞌari Jopa.
ACT.10.9	Naꞌi nata dangi naꞌi atoaa, ꞌiraau wera orusi rau gaarangi adaꞌa wou naꞌi Jopa. Naꞌi madoraasi, ꞌia Pita ꞌa taꞌehai hunganai ruma ꞌanai haꞌarahesi. Hunganai rumasi ꞌa sada moi. 
ACT.10.10	ꞌOhasi ꞌia Pita ꞌa hioro ma raba ngau. Maꞌata na mahoingau ana ra tauꞌarodi moeꞌa naꞌi ꞌohasi, mia reꞌiai maho na haꞌamaranga tanaa. 
ACT.10.11	ꞌA ꞌomesiai aro na heihoa ma reꞌiai maho na ꞌome ꞌonaai kae bwana bwabwanahora. Ma naꞌi hai diꞌuna hairiu bwanasi, ra totoꞌoa dio baaniai aro ma dio tari naꞌi ano. 
ACT.10.12	Naꞌi hunganai bwanasi, ꞌa reꞌiꞌi mwani taraani mwamwaa heꞌeteꞌi, raꞌi mwaa mana popoꞌusuri mana mwani manu heheꞌeteꞌi. 
ACT.10.13	Ma rongoai haꞌatee na oꞌani, “Ura araꞌa Pita, ꞌoi ngahuiꞌi maꞌoi ngaaꞌi.”
ACT.10.14	Mia Pita ꞌa oꞌani, “Araha, ꞌa bwaꞌi. Aiꞌa ta ꞌoha mau wai ngaa ta mareho na aiꞌa arari ꞌanai ngaua.”
ACT.10.15	Ma rongoa roꞌu i haꞌatee na oꞌani, “Ni maho ꞌia God ꞌa ꞌunua dora arari ꞌanai ngaua, ꞌogu bwaꞌi ꞌunuaꞌa roꞌu do ra aiꞌa arari.” 
ACT.10.16	ꞌA rongoa haꞌa-oru i haꞌateesi mana bwana kakasi na reꞌiasi ꞌagu araꞌa ahoꞌi aro.
ACT.10.17	ꞌIa Pita ꞌa waiꞌadoꞌado suriai maho na haꞌataꞌi tanaasi, taha huunai ꞌadoꞌado ꞌana. Ma naꞌi ꞌohasi, i waira oru na haꞌa-taariraausi a Konilias raugu sadoiai ruma ana Saemon marau ura naꞌi maanai bara anai ruma. 
ACT.10.18	Marau awara siri, rau songaꞌiniraaui sae naꞌi rumasi ꞌinia Saemon Pita, ꞌonaa ꞌa awa ꞌisi maꞌua aiꞌa.
ACT.10.19	ꞌIa Pita ꞌa waiꞌadoꞌado mau suriai taha naasi ꞌana ꞌadoꞌado i maho na reꞌiasi, mana Hiꞌona Maea ꞌa oꞌaniꞌa ꞌinia Saemon, “ꞌE wera oru rau sibaniꞌo. 
ACT.10.20	ꞌOi dio raurau maꞌoi abu ꞌadomaꞌi heiruaruaꞌa ꞌanai hano beiraau, suria ꞌinau nau haꞌa-taariraau mai.” 
ACT.10.21	Mia Pita ꞌa dio wou ma oꞌani ꞌiniraau, “ꞌInau naasi namou sibaniausi. ꞌE taha namou rabasia?”
ACT.10.22	Miraau wera orusi rau oꞌani, “ꞌE naꞌohadaaui heheiꞌoi ra ꞌunua ꞌinia Konilias na haꞌataariꞌameu. ꞌIa moꞌosi ꞌe sae odo-odo ma haꞌarahesia God miraau Jiu rau haꞌahoua diꞌu roꞌu. ꞌE enjel ana God na ꞌunua tanaa doꞌai ꞌunuꞌo ꞌari naꞌi ruma ana maai rongoꞌi maho noꞌoi maaniꞌi.” 
ACT.10.23	Mia Pita ꞌa ꞌunuraau siri naꞌi ruma ma dorai mauru gaꞌu naꞌi rodosi. Naꞌi nata dangi, ꞌiia ma taraꞌi sae hinihini roꞌu ni Jopa rau taꞌi hano beiraau waira orusi.
ACT.10.24	Manaꞌi nata dangiꞌa roꞌu, naraugu ataha naꞌi Sisaria. ꞌIa Konilias ꞌa ꞌunuraau hako mai naꞌi ruma ana ꞌiraaui nei narau heitoꞌorangaꞌi, beiraaui gere sae goro anaꞌi narau totoria Pita. 
ACT.10.25	ꞌOha na ataha Pita, ꞌia Konilias ꞌa ꞌari wou ma topiraꞌi ruru tanaa ꞌanai haꞌa-ororiua. 
ACT.10.26	Mia Pita ꞌa haꞌaurataꞌea araꞌa ma oꞌani, “ꞌInau ꞌe sae roꞌu moi ꞌonaaiꞌosi.” 
ACT.10.27	Mararu mamaani hahano siri naꞌi ruma. Mia Pita ꞌa reꞌiꞌi mwani sae rau goni mai naꞌi rumasi 
ACT.10.28	ma oꞌani ꞌiniraau, “ꞌIꞌamou bwani ꞌiraraa doꞌa horosiai ringeringe ameeꞌi Jiu do mei garihiraaui nei ra aiꞌa Jiu maꞌuasi haguhagu beiraau. Maꞌata ꞌia God ꞌa haꞌataꞌinia tanaau do ꞌa odo-odo ꞌanai haguhagu beiraaui mwani sae hako. 
ACT.10.29	Tarana naasi, naꞌi ꞌoha ꞌo haꞌataariꞌi wou sae ꞌanai ꞌunuau mai, ꞌau aiꞌa kakawa, ꞌau boi moi. Hoita, mau raba songaꞌiniꞌo. Ni ꞌuaana naꞌo rabasia ꞌinia dowai boi?”
ACT.10.30	Mia Konilias ꞌa oꞌani, “Naani hainai dangi murinai ꞌoha nau haꞌarahesi naꞌi ruma agua naꞌi angi oru ꞌonaai ꞌohanisi. ꞌAugu ꞌasuꞌa mana sae na hoꞌosiai bwana na wadowado diꞌu ꞌa uraꞌa naꞌi maagu. 
ACT.10.31	Ma oꞌani, ‘Konilias, ꞌia God ꞌa rongoꞌi haꞌarahesi amuꞌi ma reꞌiai ꞌaꞌauhiraau amuai pohara. 
ACT.10.32	ꞌOi haꞌataaria ꞌari taraꞌi sae naꞌi Jopa marai ꞌunua mai sae ra ꞌunua ꞌinia Saemon Pita. ꞌIia ꞌa awa beiai sae nara ꞌunua roꞌu ꞌinia Saemon na ruma ana ꞌa awa naꞌi bobonai asi. Saesi ꞌa tatauꞌarodi mareho ꞌini uri-uri mwamwaa.’ 
ACT.10.33	Ma naasi naugu haꞌataariꞌi raurau wou ꞌiniꞌi sae ꞌani ma goro diꞌu naꞌo boi. Naꞌi ꞌohanisi, ꞌiꞌameu sae nameu goni ꞌini naꞌi maana God, meu haꞌaagau ꞌanai rongoꞌi taha ꞌia Araha na ꞌunuꞌi tanaꞌo doꞌoi maaniꞌi tanaꞌameu.”
ACT.10.34	ꞌIa Pita ꞌa oꞌani, “Naasi ꞌaugu aidangisia do mwani sae hako ra taꞌisada moi naꞌi maana God. 
ACT.10.35	ꞌIatei nai haꞌahoua maai haaꞌi maho ra odo-odo, ꞌia God ꞌai waꞌewaꞌe ꞌinia, reiꞌuaa dora heꞌua naꞌi marewana na boi baania. 
ACT.10.36	Mou bwane ꞌiraraai taroha goro na ꞌunua tanaraau Israel do gau matai hagu goro beia God ꞌiniai hinihinia agaaua Jisas Kraest, i Araha aga hako. 
ACT.10.37	ꞌAu ꞌiraraa domou aidangisiai taha na toꞌo naꞌi Jiudea. ꞌA taraawaꞌa naꞌi Galili murinai ꞌunua ana Jon tanaraaui sae dorai bwareomaea. 
ACT.10.38	Ni mareho na toꞌosi, ꞌa oꞌani: ꞌIa God ꞌa hauai Hiꞌona Maea mana mena tanaa Jisas ni Nasaret. ꞌIa God ꞌa awa beia mia Jisas ꞌa ꞌari suriꞌi mwani dora ꞌanai haaꞌi tauꞌaro goro mana haꞌagorohiraau ahoꞌi nei ra awa naꞌi bahainai mena ana Saetan.
ACT.10.39	“ꞌIꞌameu Haꞌataari meu reꞌiai taha na haua naꞌi Israel ma naꞌi ꞌomaai Jerusalem. Ra haꞌamaesia naꞌi hunganai dadaahoro. 
ACT.10.40	Maꞌata ꞌe rua dangi manaꞌi oruna ꞌia God ꞌa haꞌa-surutaꞌea ahoꞌi ma haꞌa-ꞌomesiraaui sae ꞌinia. 
ACT.10.41	Ma aiꞌa ꞌiraau hakoi sae rau reꞌia, ꞌiꞌameu moi nei na ꞌome sigihiꞌameu a God, nameu ngau mameu gono beia naꞌi murinai surutaꞌe ahoꞌi ana. 
ACT.10.42	ꞌIa God ꞌa ꞌunua wetewete tanaꞌameu domei maania tanaraaui noni doꞌia Jisas naasi nei na ꞌome sigihia ꞌanai hiiriraaui nei ra tahi mau mana nei ra mae. 
ACT.10.43	Miraau rarabea rau bwani haꞌarangasia do ꞌiatei nai hinihinia Jisas rai ꞌadomaꞌi nugasiꞌi ora-oraꞌa anaꞌi.”
ACT.10.44	ꞌIa Pita ꞌa mamaani mau mana Hiꞌona Maea ꞌa sirihiraauꞌai sae rau bahurongoa. 
ACT.10.45	Miraau ai Jiu hinihini narau taꞌi boia Pita, rau heimwaotaꞌi diꞌu ꞌiniraaui sae ra aiꞌa Jiu, i daua adaau roꞌu i Hiꞌona Maea. 
ACT.10.46	Rau rongoraau, rau haaꞌi haꞌatee heheꞌeteꞌi hairiu marau ꞌunu haꞌaasaa God. Mia Pita ꞌa oꞌani, 
ACT.10.47	“ꞌIraau sae ꞌini, ꞌia God ꞌa hauaꞌa tanaraaui Hiꞌona Maea ꞌonaai haua ana tanagaau. ꞌA bwaꞌi sae naigu haꞌaabua dorai abu bwareomaearaau.” 
ACT.10.48	Mia Pita ꞌa ꞌunua tanaraau dorai bwareomaea ꞌiniai hinihinia adaaua Jisas Kraest. Miraau haꞌangonia Pita doꞌai awa roꞌu gaꞌu beiraau suria ta taringai dangi.
ACT.11.1	ꞌIraau Haꞌataari mana sae hinihini naꞌi Jiudea rau rongoa do taraꞌi sae ra aiꞌa Jiu rau hinihiniaꞌai tarohana Araha.
ACT.11.2	Naꞌi ꞌoha na ataha Pita naꞌi Jerusalem, ꞌiraau taraꞌi Jiu hinihini narau ꞌadomaꞌi ororiu ꞌiniai aha haꞌara rau ꞌunuꞌunu haꞌataꞌaia. 
ACT.11.3	Marau oꞌani, “Iꞌoe ꞌo awa beiraaui nei narau aiꞌa aha haꞌara maꞌo ngau roꞌu beiraau!”
ACT.11.4	Mia Pita ꞌa maania goro tanaraaui maho na toꞌo. ꞌA oꞌani, 
ACT.11.5	“ꞌInau awa naꞌi Jopa, ma naꞌi madoraa nau haꞌarahesi, ꞌe mareho na haꞌamaranga tanaau. ꞌAu ꞌomesiai aro na heihoa mau reꞌiai maho na ꞌome ꞌonaai kae bwana bwabwanahora. Ma naꞌi hai diꞌuna hairiu bwanasi, ra totoꞌoa dio baaniai aro ma tari dio naꞌi bobogu. 
ACT.11.6	ꞌAu wanawana mau ꞌomesiꞌi mwani mwamwaa, nei wasi mana mwaa mana popoꞌusuri mana manu naꞌi hungana. 
ACT.11.7	Mau rongoai haꞌatee na oꞌani, ‘Ura araꞌa Pita, moꞌoi ngahuiꞌi maꞌoi ngaaꞌi.’
ACT.11.8	“Minau oꞌani, ‘Araha, ꞌau bwaꞌi matai haua oꞌasi. Aiꞌa ta ꞌoha mau wai ngaa ta mareho na aiꞌa arari ꞌanai ngaa.’
ACT.11.9	“Mana haꞌatee na boi baaniai aro ꞌa oꞌani roꞌu, ‘Ni maho ꞌia God ꞌa ꞌunua dora arari ꞌanai ngaa, ꞌogu bwaꞌi ꞌunuaꞌa roꞌu do ra aiꞌa arari.’
ACT.11.10	“ꞌAu rongoa haꞌa-oru i haꞌateesi maragu araꞌa ahoꞌi aroi maho ꞌisi. 
ACT.11.11	ꞌAugu ꞌasuꞌa maꞌe oru saeni Sisaria rau ataha naꞌi ruma nau awa naꞌieisi. 
ACT.11.12	Mana Hiꞌona Maea ꞌa ꞌunua dowai abu ꞌadomaꞌi heiruaruaꞌa, wai hano beiraau. ꞌIraau waira ono doꞌoraguꞌi beia Kraest ꞌini, nameu taꞌi ꞌari ruma ana Konilias. 
ACT.11.13	Mia Konilias ꞌa maania tanaꞌameu doꞌe enjel na haꞌataꞌi tanaa naꞌi ruma ana. Mana enjel ꞌa oꞌani ꞌinia, ‘ꞌOi haꞌataaria ꞌari taraꞌi sae naꞌi Jopa marai ꞌunua mai sae ra ꞌunua ꞌinia Saemon Pita, 
ACT.11.14	maai maania tanaꞌo miraaui sae naꞌi ruma amua i herehere moi tahi ꞌinia.’
ACT.11.15	“Hoita, ꞌaugu taraawaꞌa hadahada moi, mana Hiꞌona Maea ꞌa sirihiraauꞌa ꞌonaai here na toꞌo tanagaau naꞌi naꞌo ani. 
ACT.11.16	Mau ꞌadomaꞌi ahoꞌisiai haꞌatee na haua Araha oꞌani, ‘ꞌIa Jon ꞌa bwareomaearaaui inoni ꞌiniai wai miꞌamou rai bwareomaeaꞌamou ꞌiniai Hiꞌona Maea.’ 
ACT.11.17	Naꞌi ꞌohasi naugu aidangisia do ꞌia God ꞌa banea roꞌu tanaraaui nei ra aiꞌa Jiu i taꞌi bane na haua tanagaau naꞌi ꞌoha gau hinihinia Araha aga Jisas Kraest. Naasi, ꞌinau ꞌau bwaꞌi ura bwarasiai heiꞌirisina God tanaraau.”
ACT.11.18	Naꞌi ꞌoha ꞌiraau Jiu ꞌisi rau rongoai mamaani na haua Pita rau haa marau agohetaꞌi heiraeraesiꞌa beia, marau taraawaꞌa ꞌunu haꞌaasaa God. Rau oꞌani, “ꞌOhani, ꞌia God ꞌa haꞌawatea do ꞌiraaui nei ra aiꞌa Jiu rai rihosi marai dauai tahi tarau.”
ACT.11.19	Murinai ngahuia ada Stivin ani, ra taraawaꞌa norataꞌairaau diꞌu i sae hinihini naꞌi Jerusalem. Me ni ꞌadarara rau haa i sae hinihini naꞌi madoraasi, ꞌa taha naꞌi Ponisia ma naꞌi maraui Saepras ma naꞌi ꞌomaa rahai Antiok. Rau tarohaꞌiniai Taroha Goro, maꞌata rau heitarohaꞌi moi tanaraaui Jiu. 
ACT.11.20	Maꞌata taraꞌi sae hinihini ni Saepras mei Saerin naraugu ꞌari ꞌomaai Antiok marau tarohaꞌiniai Taroha Goro ꞌinia Araha Jisas tanaraaui sae ra aiꞌa Jiu. 
ACT.11.21	Na mena ana God ꞌa awa beiraau, mara rago i sae narau hinihini marau rihotaꞌi tanaa Araha.
ACT.11.22	Naꞌi ꞌoha na taroha ꞌiniai mahosi ꞌa tari beiraaui saeni heisoi naꞌi Jerusalem, rau haꞌataaria Banabas ꞌari Antiok. 
ACT.11.23	Naꞌi ꞌoha na ada wou ꞌa reꞌia doꞌia God ꞌa goro diꞌu ꞌiniraau ma waꞌewaꞌe raha ꞌinia. Ma haꞌataꞌuꞌuraau dorai ura baabau naꞌi tahingadaaꞌi beia Araha. 
ACT.11.24	ꞌIa Banabas ꞌe sae goro na hinihinina ꞌa wetewete diꞌu, mana Hiꞌona Maea ꞌa rabe beia. Na tarana naasi, ꞌa rago roꞌu i nei rau hinihinia Araha naꞌi madoraasi.
ACT.11.25	ꞌIa Banabas ꞌa ꞌari sibania Sol naꞌi Tasas 
ACT.11.26	ma waia mai naꞌi Antiok mararu awa beiraaui sae hinihini naꞌisi. Suriai taꞌi harisi bubu raru awa ꞌisi ma ragoi nei nararu haꞌausuriraau. Antiok naasi ꞌomaa tahamora narau ꞌunuraaui sae hinihini ꞌiniꞌi “Kristin.”
ACT.11.27	Naꞌi madoraasi taraꞌi rarabea rau boi naꞌi Antiok baaniai Jerusalem. 
ACT.11.28	ꞌE taꞌi ꞌiniraau naasia Agabas. ꞌIniai mena anai Hiꞌona Maea ꞌa ꞌunua huraꞌa doꞌe hioro raha nai toꞌo suria ꞌari hakoi marewana.
ACT.11.29	Miraaui sae hinihini naꞌi Antiok rau ꞌadomaꞌinia dorai haua ta gere heiꞌaꞌauhi tanaraaui nei hinihini naꞌi Jiudea. ꞌE nei ma hisu ꞌiniai haꞌa tari dora na matai hisu tari naꞌiei. 
ACT.11.30	Naasi ꞌia Banabas mia Sol nararugu waiai wawate adaau tanaraaui bwauodonai heisoi naꞌi Jerusalem.
ACT.12.1	Naꞌi madoraasi, i Mwaeraha Herod ꞌa daaꞌi taraꞌi sae ni heisoi ꞌanai haꞌa-rongomaataꞌiraau. 
ACT.12.2	ꞌIa Herod ꞌa ꞌunua tanaraaui heheiꞌoi dorai haꞌamaesia Jems, doꞌorana Jon, ꞌiniai naihi. 
ACT.12.3+ACT.12.4	Naꞌi ꞌoha ꞌia Herod ꞌa reꞌia do ꞌiraau sae mwanemaua adaaꞌi Jiu rau waꞌewaꞌe ꞌiniai maho na hauasi, ma daua roꞌua Pita ma nugaa naꞌi rumanihoꞌo. (ꞌA haua naꞌi ꞌoha ꞌiraau Jiu ra haꞌatoꞌoai rongo ni Roho Aharau.)
ACT.12.5	Naꞌi ꞌoha na awa Pita naꞌi rumanihoꞌo, na heisoi ꞌa haꞌarahesi ꞌaꞌauhia wetewete.
ACT.12.6	ꞌE taꞌi dangi moeꞌa namau mia Pita ꞌai siriꞌa naꞌi hihiiri. Naꞌi rodo ꞌa mauru mana rua heheiꞌoi raru ꞌomesuria, raru ꞌado bobo ꞌinia. Raru ꞌado arihau nararu tosiꞌi suriꞌi rimadaruꞌi ma rarugu tosiꞌi beia Pita. Ma taraꞌi heheiꞌoi roꞌu rau ꞌomesuriai maraaruma anai rumanihoꞌo. 
ACT.12.7	Mana enjel ana Araha ꞌa boi mana rarahana ꞌa marewa hako ꞌari suriai ahiisi. ꞌA tatakiriai ꞌabaꞌabana Pita ma haꞌaraia, ꞌa oꞌani, “Urataꞌe! Raurau!” Mana arihau ra tosiꞌi beia ra ahoda baaniai rimanaꞌi 
ACT.12.8	mana enjel ꞌa oꞌani, “ꞌOi siri naꞌi toꞌoni amua maꞌoi nugaꞌi sandol amuꞌi naꞌi uwamu.” Mia Pita ꞌa haua ꞌonaai ꞌunua anai enjel mana enjel ꞌa oꞌani roꞌu, “ꞌOi siri roꞌu naꞌi toꞌoni bohuraꞌa amua moꞌoi boi suriau.” 
ACT.12.9	Ma suria mana maho na toꞌosi ꞌa ꞌonaa moi doꞌa mauruꞌaa. ꞌA aiꞌa ꞌiraraa ꞌonaa ꞌa toꞌo haꞌa-momori maꞌua aiꞌa. 
ACT.12.10	Raru diꞌua huraꞌai rua dora nara matai ura-ura iei sae heheiꞌoi mararu ataha naꞌi honohono ꞌaean naꞌi maanai bara anai rumanihoꞌosi. Naꞌi ꞌoha nararu ataha wou, na honohono ꞌa wawaa haaria mararu huraꞌaꞌa wou i abau ꞌomaa. Raru ꞌari suri tara mana enjel ꞌagu aiꞌaa baania Pita.
ACT.12.11	Mia Pita ꞌagu aidangisiai maho na toꞌo ma oꞌani, “Naani ꞌaugu ꞌiraraa, ꞌia God ꞌa haꞌataariai enjel ana ꞌanai ruhasiau baania Herod mei baaniꞌi maho ꞌiraaui naꞌotara adaaꞌi Jiu rau bonasia haaꞌi tanaau.”
ACT.12.12	ꞌA waiꞌadoꞌado wou ma ꞌari ruma ana Meri, inana Jon Mak. Ma ragoi nei hinihini rau awa naꞌi rumasi, rau haꞌarahesi. 
ACT.12.13	Mia Pita ꞌa boi ma pwepwee naꞌi honohono anai bara nara bara garia ꞌiniai rumasi. Mana urao na tagora naꞌi rumasi, ꞌa huraꞌa wou ꞌanai tahangiai honohono. Atanai uraosi ꞌia Roda. 
ACT.12.14	ꞌOha na rongoai ringena Pita, ꞌa waꞌewaꞌe diꞌu ma kakuꞌaai tahangiai maraaruma. Ma ꞌeba ahoꞌi siri ruma ma oꞌani, “ꞌIa Pita na ura huraꞌasi!”
ACT.12.15	Miraau hako rau oꞌani, “Iꞌoe ꞌo bweu gasi!” Mia ꞌunua moeꞌa doꞌia Pita. Miraau ꞌunua do ni enjel na ꞌomesuria gasia Pita na pwepweesi.
ACT.12.16	Mia Pita ꞌa pwepwee moeꞌa tari ꞌoha narau tahangia tanaa i maraaruma. Ma naꞌi ꞌoha narau reꞌia, rau heimwaotaꞌi diꞌu. 
ACT.12.17	Mia Pita ꞌa haai haꞌara ꞌiniai rimana ꞌanai haꞌa-papakuraau ma maania tanaraaui here na haua Araha tanaa ma haꞌahuraꞌahia baaniai rumanihoꞌo. Ma ꞌunua tanaraau dorai maania tanaa Jems mei tanaraau hakoi sae hinihini ꞌabaiai maho na toꞌosi. Miagu huraꞌa ma ꞌari dora heꞌeteꞌi.
ACT.12.18	Naꞌi hahoꞌoa, ꞌiraaui sae heheiꞌoi naꞌi rumanihoꞌo, ꞌa taꞌaabedaau ma kakui ahudaau ꞌiniai maho na toꞌo tanaa Pita. 
ACT.12.19	ꞌIa Herod ꞌa ꞌunua tanaraaui sae heheiꞌoi anaꞌi dorai sibania Pita maraugu aiꞌa sadoia. Ma songaꞌiniraaui sae heheiꞌoi rau ꞌomesuria Pita magu ꞌunua dorai haꞌamaesiraau.
ACT.12.19	Mia Herod ꞌa hano baania Jiudea ma ꞌari na awa gaꞌu naꞌi Sisaria.
ACT.12.20	ꞌIa Herod ꞌa taesuꞌa diꞌu ꞌadaau saeni Taea mei Saedon. ꞌIraau sae ꞌisi, mahoingau adaaꞌi ra boi baaniai dora na heimarungi ieia Herod. Naasi rau haꞌataariai ruruhai sae ꞌari beia Herod ꞌanai haꞌa-arataraai heihoa na awa naꞌi ahoaadaau neina rai matai toꞌoraa mahoingau ahoꞌi. Ma naꞌi naꞌo, rau ataha beia Blastas, ꞌe saemaua na tatauꞌaro tanaa Herod. Rau mamaani beia ma ꞌadomaꞌi aratara ꞌanai ꞌaꞌauhiraau. 
ACT.12.21	Marau duruai dangi beia Blastas ꞌanai hauai haꞌa-aratara beia Herod. Ma naꞌi dangisi, ꞌia Herod ꞌa siri suriꞌi toꞌoni hauasa anaꞌi ma heinagu naꞌi dora ni mwaeraha ana magu hadahada. 
ACT.12.22	Miraaui sae rau awara oꞌani, “Iꞌoe ꞌo aiꞌa hadahada ꞌonaai inoni, ꞌo rongo hauasa ꞌonaai hiꞌona.” 
ACT.12.23	Mana enjel ana God ꞌa haꞌadaohaa Herod suria ꞌa waꞌewaꞌe ꞌiniai haꞌa-taꞌetaꞌe ada magu aiꞌa rabasia dorai haꞌaasaa God. ꞌAri wou mana mwamwaa ni ahu ra haꞌamaesia.
ACT.12.24	Na tarohana Araha ꞌa ꞌadarara ꞌari suriai mwani dora ma ragoi nei nara ahoꞌitaꞌi sae hinihini.
ACT.12.25	Hoita, ꞌia Banabas mia Sol raru haua hakoi wawate tanaraaui sae hinihini naꞌi Jerusalem, mararu ahoꞌi ꞌari Antiok. Raru waia Jon Mak beirarua.
ACT.13.1	I heisoi naꞌi Antiok, raꞌi rarabea mana haꞌausuri ra awa naꞌiei. ꞌIa Banabas mia Simion nara ꞌunua roꞌu ꞌinia moꞌo na abeburu, mia Lusias baaniai Saerin, mia Sol mia Manaen. ꞌIa Manaen ꞌa raha araꞌa goni beia Herod Antipas naꞌi ruma adaau.
ACT.13.2	Hoita, ꞌe taꞌi ꞌoha naꞌi madoraa rau haꞌarahesi marau haꞌariritaꞌi ngau, i Hiꞌona Maea ꞌa ꞌunua tanaraau dorai ꞌome sigihia Banabas mea Sol ꞌanai hauai tauꞌaro na ꞌunurarua ꞌana.
ACT.13.3	ꞌOha na haꞌarahesi mana haꞌariri ꞌa hako, marau dau naꞌi bwaudaruꞌi a Banabas mia Sol marau haꞌa-taarirarua huraꞌa ꞌanai hauai tauꞌaro adarua.
ACT.13.4	Ma naasi na Hiꞌona Maea ꞌa haꞌa-taarirarua Banabas mea Sol mararu ꞌari Selusia. Naꞌi ꞌisi nararugu taꞌe iei ꞌanai maraui Saepras. 
ACT.13.5	Naꞌi ꞌoha raru taha naꞌi ꞌomaai Salamis raru taraawaꞌa tarohaꞌiniai tarohana Araha suriꞌi ruma ni haꞌarahesi adaaꞌi Jiu. ꞌIa Jon Mak ꞌa hano roꞌu beirarua ꞌanai ꞌaꞌauhirarua.
ACT.13.6	Rau ꞌari tari naꞌi ꞌomaa rahai Pefos naꞌi nata ngongoo ꞌiniai marau. Naꞌisi rau heisadoi beia taꞌi ai Jiu na atana ꞌia Bajisas. ꞌIiasi ꞌe rarabea pwapwaariꞌi na matai haaꞌi haꞌabuꞌoahu ꞌiniai mena anai adaro. 
ACT.13.7	ꞌA hagu goro beia Sejias Polas, ꞌiiani ꞌe sae aidangi na Primia ꞌanai marausi. Na Primia ꞌa raba rongoai tarohana Araha ma ꞌunua Banabas mia Sol. 
ACT.13.8	Mia Bajisas, nata ata roꞌu ꞌia Elimas,
ACT.13.9	Mia Sol, ꞌiiasi ra ꞌunua roꞌu ꞌinia Pol, i Hiꞌona Maea ꞌa rabe beia. ꞌA wanasia Elimas 
ACT.13.10	ma oꞌani ꞌinia, “Iꞌoe ꞌe gare ana Saetan! ꞌO pwariꞌiraau taraui noni ꞌanai haꞌa-bweubweuꞌaraau, miꞌoe ꞌe maeronga ꞌadaꞌi mwani maho goro. ꞌOha heꞌua naꞌoigui agohetaꞌi hiosiꞌi haꞌausuringaꞌi odo-odo anaꞌia Araha? 
ACT.13.11	Naꞌi ꞌohani, ꞌia God ꞌai haꞌa-mamaꞌaiꞌo! Naasi, ta madoraa ꞌo bwaꞌi wanawana. Reiꞌuaa marewahanai sina, ma ꞌo bwaꞌi reꞌia roꞌu.”
ACT.13.11	ꞌAgu ꞌasuꞌa Elimas mana maana ra gahuꞌa mara kuhi ma toꞌo karokaro ꞌinia ta sae doꞌai urua. 
ACT.13.12	Naꞌi ꞌoha ꞌia Sajias Polas ꞌa reꞌiai maho na toꞌosi ꞌa hinihiniaꞌa Araha, ꞌinia ꞌa heimwaotaꞌi diꞌu ꞌiniai haꞌausuringaꞌi ꞌinia Araha.
ACT.13.13	ꞌIa Pol miraaui nei rau hano beia, rau hano baaniai Pefos marau taꞌe naꞌi haka ꞌari Provens nara ꞌunua ꞌiniai Pamfilia marau siri naꞌi ꞌomaai Paga. Naꞌisi nagu ahoꞌi eia Jon Mak baania Pol mea Banabas ꞌari Jerusalem. 
ACT.13.14	Rau hano baaniai Paga marau hatare ꞌanai Antiok. Antiok ꞌe ꞌomaa naꞌi Provensi Pisidia. Ma naꞌi dangi ni mamaro rau siri heinagu naꞌi ruma ni haꞌarahesi adaaui Jiu.
ACT.13.15	Naꞌi murinai ꞌohaꞌinia ada i Ringeringe anaꞌia Moses mana Usu-usu Maea adaaꞌi rarabea, ꞌiraaui naꞌotara ꞌanai ruma ni haꞌarahesi rau haꞌataari haꞌatee ꞌari tanaa Pol mea Banabas. Rau oꞌani, “Rua doꞌora, ꞌonaa muru raba maania ta maho ꞌanai ꞌaꞌauhiraaui sae, ma murui mamaaniꞌa.”
ACT.13.16	Mia Pol ꞌa hauai haꞌara ꞌiniai rimana doꞌa raba ꞌunua ta maho ma oꞌani, “ꞌIgaau saeni Israel miꞌamou sae heꞌeteꞌi namou haꞌarahesia God, moi rongobahuau. 
ACT.13.17	I God agaaui Israel ꞌa ꞌome sigihiraaui wauwa agaaꞌi ma haꞌawateraau dorai tabara naꞌi Ijip. ꞌIniai mena ana na wetewete ꞌa wairaau huraꞌa baaniai dorasi. 
ACT.13.18	Reiꞌuaa narau hauꞌi here nara taꞌaꞌi diꞌu, me ꞌiia ꞌa oosi suriraau moi naꞌi ꞌomaa mangasara suriai hai tangahurui harisi. 
ACT.13.19	Ma here haꞌataꞌaiai biu burungai noni na awa naꞌi Kenan ma haꞌa-toꞌoraraaui wauwa agaaꞌi ꞌiniai dorasi. 
ACT.13.20	Taraawaꞌa mau naꞌi ꞌoha rau ataha i wauwa agaaꞌi naꞌi Ijip, tari naꞌi ꞌoha na gare adaaꞌi raugu awa goro naꞌi Kenan ꞌa ꞌonaai hai ꞌarangi mana rima tangahurui harisi.
ACT.13.20	“Naꞌi muri, ꞌa nugaꞌi sae hihiiri ꞌanai marungiraau tari mai madoraa ana Rarabea Samiuel. 
ACT.13.21	Miraau rabasia ta mwaeraha. Mia God ꞌa haꞌamwaerahaa Sol, garena Kis. ꞌIa Sol baaniai burungana Benjamin, ma heimarungi suriai hai tangahurui harisi. 
ACT.13.22	Mia God ꞌa nugaa dioa Sol ma orisia ꞌinia Deved. ꞌA oꞌani, ‘ꞌIa Deved, garena Jesi, naasia moꞌo na suriai barongagu. ꞌIia nai haaꞌi mwani mareho nau ꞌirisiꞌi.’
ACT.13.23	“Ma durua do ta sae baaniai burungana Deved ꞌai huta, maꞌai ruhasiraaui saeni Israel. Mana saesi naasi ꞌia Jisas. 
ACT.13.24	Naꞌi naꞌo maagu boia Jisas, ꞌia Jon ꞌa ꞌunua tanaraau hakoi saeni Israel dorai rihosi baaniꞌi ora-oraꞌa adaaꞌi marai bwareomaea. 
ACT.13.25	ꞌA gaarangi haꞌahakoaꞌai tagora ana maagu songaꞌiniraau oꞌani, ‘ꞌIꞌamou ꞌadomaꞌinia doꞌinau naasi Haꞌatahi? Aiꞌa! ꞌIia ꞌai boi mau naꞌi muri. ꞌInau aiꞌa arari ꞌanai dunasiꞌi sandol anaꞌi.’ ”
ACT.13.26	Mia Pol ꞌa ꞌunua oꞌani roꞌu, “Arai doꞌora, naꞌi ꞌohani moi bahurongo goro, ꞌiꞌamou warowaronaꞌi a Ebraham miꞌamou roꞌu i nei namou aiꞌa Jiu namou haꞌarahesia God. ꞌIgaau hako na haua God ꞌi taroha tanagaau doꞌai ruhasigaau baaniai ora-oraꞌa. 
ACT.13.27	ꞌIraaui saeni Jerusalem miraaui bwauodo adaaꞌi rau aiꞌa ꞌome ꞌiraraa doꞌia Jisas naasi Haꞌatahi aga. Marau aiꞌa aidangisiꞌi Usu-usu Maea adaaꞌi Rarabea nara ꞌohaꞌiniꞌi ꞌado dangi ni mamaro. Ma reiꞌuaa na oꞌasi, rau hiiri haꞌamaesia ꞌonaai bwane haꞌarangasia adaaui Rarabea. 
ACT.13.28	Ma reiꞌuaa rau aiꞌa sadoia ta maho taꞌaa nai haua nai arari ꞌinia ꞌanai mae, maraugu buna haꞌangonia Paelat doꞌai haꞌamaesia.
ACT.13.29	“Naꞌi ꞌoha nara haꞌatoꞌoꞌi tanaa hako i mwani mareho na Usu-usu Maea na ꞌunua ꞌinia, ra rahia dioi abena baaniai dadaahoro mara aoraa naꞌi wabwa. 
ACT.13.30	Mia God ꞌa haꞌa-surutaꞌea ahoꞌi baaniai mae. 
ACT.13.31	ꞌA ragoi ꞌoha na haꞌataꞌi tanaraaui nei narau bwane taꞌi hano ani baaniai Galili ꞌanai ꞌari Jerusalem ꞌoha na tahi mau. Ma naꞌi ꞌohani rau tarohaꞌinia tanaraaui sae agaaꞌi.
ACT.13.32+ACT.13.33	“Miria Banabas miri boi ꞌohani ꞌanai maaniai Taroha Goronisi tanaꞌamou. Ni maho na ꞌia God na bwane durua tanaraaui wauwa agaaꞌi ꞌanai haua, ꞌa haua naꞌi madoraa agaau ꞌoha na haꞌatahia ahoꞌi ania Jisas. ꞌA ꞌonaai ꞌunua ana naꞌi ruanai Psalm oꞌani,
ACT.13.32+ACT.13.33	‘Iꞌoe gare agua.
ACT.13.32+ACT.13.33	Dangini wai haꞌataꞌinia tanaraaui noni
ACT.13.32+ACT.13.33	do ꞌinau naasi amamu.’
ACT.13.34	ꞌIa God ꞌa haꞌa-surutaꞌea Jisas baaniai mae ꞌinia ꞌa aiꞌa rabasia doꞌai maeꞌa roꞌu ta ꞌoha. ꞌA ꞌonaai ꞌunua anai Usu-usu Maea na oꞌani,
ACT.13.34	‘Wai haua tanaꞌamoui haꞌagorohi maea nau durua tanaa Deved.’
ACT.13.35	Ma naꞌi nata Psalm ꞌia Deved ꞌa ꞌunua roꞌu oꞌani,
ACT.13.35	‘ꞌIa God ꞌa bwaꞌi wateai abenai noni maea ana nai ngabo.’
ACT.13.36	Naꞌi Psalm naasi, ꞌia Deved ꞌa aiꞌa hadangaꞌinia haaria. ꞌOha na tahi maua Deved, ꞌa araisuria goro i heiꞌirisina God. Ma naꞌi ꞌoha na mae, ra toringia naꞌi hera adaaui burungana mana abena ꞌa ngabo. 
ACT.13.37	Maꞌata, ꞌia moꞌo na mae mia God ꞌa haꞌa-surutaꞌea ahoꞌi, ꞌa aiꞌa ngabo i abena.
ACT.13.38+ACT.13.39	“Sae aguꞌi, ꞌinau rabasia domoi aidangisia doꞌia Jisas ꞌa matai ꞌadomaꞌi nugasiꞌi ꞌinomooꞌi. Reiꞌuaa namoi suriꞌi mwani Ringe anaꞌia Moses, ꞌia God ꞌa bwaꞌi matai ꞌunua domou odo-odo naꞌi maana. Maꞌata ꞌiatei nai hinihinia Jisas, ꞌia God ꞌai ꞌunua do ꞌa odo-odoꞌa naꞌi maana. 
ACT.13.40	Naasi moi ꞌomeꞌome goro, ꞌa gasi toꞌiꞌamou i maho rau ꞌunua i rarabea oꞌani,
ACT.13.41	‘ꞌIꞌamou nei mou haikou ꞌinia God,
ACT.13.41	ꞌai buꞌoi ahumooꞌi mamoi mae!
ACT.13.41	ꞌInia naꞌi madoraa amoou,
ACT.13.41	ꞌinau wai hauai maho namou bwaꞌi hinihinia,
ACT.13.41	reiꞌuaa rai maania tanaꞌamou.’ ”
ACT.13.42	Hoita, ꞌia Pol mea Banabas raru taraawaꞌai huraꞌa baaniai ruma ni haꞌarahesi miraaui sae rau haꞌangonirarua ꞌanai ahoꞌi mai roꞌu naꞌi nata dangi ni mamaro ꞌanai maaniꞌi taraꞌi maho roꞌu. 
ACT.13.43	Naꞌi murinai rihungaꞌi, rau ragoi ai Jiu mana nei ra aiꞌa Jiu narau boi ꞌanai haꞌarahesi rau surisuria Pol mea Banabas. Mararu haꞌatee haꞌataꞌuꞌuraau hako dorai ura baabau naꞌi hinihinidaau beia God ꞌinia ꞌiia ꞌa goro ꞌiniraau.
ACT.13.44	Naꞌi nata dangi ni mamaro, gaarangi ꞌiraau hakoi sae naꞌi ꞌomaasi rau boi ꞌanai rongoai tarohana Araha. 
ACT.13.45	Naꞌi ꞌoha ꞌiraau bwauodo adaaꞌi Jiu raugu reꞌia oꞌasi, rau taesuꞌa diꞌu ꞌiniai rago anai sae nara boboi beirarua. Rau hadahada haꞌataꞌaia Pol marau ꞌunuꞌunuꞌi maho na maaniꞌisi.
ACT.13.46	Mia Pol mea Banabas raru aiꞌa mamaaꞌusiraau, raru oꞌani, “ꞌIa God ꞌa ꞌirisia do miri tarohaꞌiniai tarohana Araha tanaꞌamoui Jiu naꞌi naꞌo. Miꞌamou mou ꞌitaa. Naasi haꞌataꞌi ana do ꞌiꞌamou mou aiꞌa ꞌadomaꞌinia domou arari ꞌanai dauai tahi tarau. ꞌImiria mirii ꞌariꞌa beiraaui nei rau aiꞌa Jiu. 
ACT.13.47	ꞌInia ꞌia Araha na ꞌunua tanaꞌamiria. ꞌA oꞌani,
ACT.13.47	‘ꞌAu nugaꞌo ꞌonaai raita na marewasiraaui nei ra aiꞌa Jiu,
ACT.13.47	maꞌoi haꞌataꞌiniai tara ꞌanai tahi tarau tanaraau hako i sae suriai marewana hako.’ ”
ACT.13.48	Naꞌi ꞌoha ꞌiraaui sae ra aiꞌa Jiu rau rongoai tarohasi, rau waꞌewaꞌe diꞌu ꞌinia, marau haꞌatee haꞌagorohiai tarohana Araha. Miraaui nei na ꞌome sigihiraaua God ꞌanai dauai tahi tarau, rau nugaai hinihinidaau beia.
ACT.13.49	Ni tarohana Araha ꞌa ꞌadarara ꞌari suria hakoi mwani dora naꞌi ꞌisi. 
ACT.13.50	Miraaui bwauodo adaaꞌi Jiu rau ꞌari beiraau taraꞌi saemaua mana urao mwanemaua naꞌi ꞌomaasi narau ꞌadomaꞌi haꞌahihiꞌaa God. Rau mamaani haꞌa-taesuꞌaraau ma do neina rai ura bwarasia Pol mea Banabas. ꞌAgu haa marau taraawaꞌai haaꞌi here taꞌaꞌi tanararua. Marau tarihaꞌinirarua huraꞌa baaniai Antiok.
ACT.13.51	ꞌIa Pol mea Banabas raru tarohiꞌi moi kahua baaniꞌi uwadaruꞌi, ꞌanai haꞌataꞌinia tanaraau doni here narau hauasi, ꞌa taritariꞌa. Ma rarugu ꞌari ꞌanai ꞌomaai Aekoniam. 
ACT.13.52	ꞌIraaui sae ni heisoi naꞌi Antiok rau waꞌewaꞌe diꞌu mana Hiꞌona Maea ꞌa rabe beiraau.
ACT.14.1	ꞌIa Pol mea Banabas raru siri ruma ni haꞌarahesi adaaui Jiu naꞌi Aekoniam mararu heitarohaꞌi naꞌiei ꞌonaai bwane haua adarua gaꞌu naꞌi Antiok. Mana hadahada nararu haua, raru mataihere mamaani diꞌu. Ma ragoi Jiu miraaui nei nara aiꞌa Jiu narau ahoꞌitaꞌi sae hinihini. 
ACT.14.2	Miraaui Jiu narau kakawataꞌi hinihinia Jisas, rau ꞌari beiraaui nei ra aiꞌa Jiu nara aiꞌa hinihini roꞌu, marau mamaani haꞌa-taesuꞌaraau, ma dorai ꞌitaraaui sae hinihini. 
ACT.14.3	ꞌIa Pol mea Banabas raru awa orea gaꞌu naꞌi ꞌisi. Raru ramoramo ꞌanai tarohaꞌiniai Taroha Goro tanaraaui sae ꞌi goro ana God tanagia. ꞌIa Araha God ꞌa hauai mena tanararua ꞌanai haaꞌi mwani haꞌabuꞌoahu ma ꞌanai haꞌataꞌinia doni haꞌatee adaruꞌi ra haꞌa-momori. 
ACT.14.4	Miraaui noni hunga rau heihoa marau hauai rua ruruha. ꞌE taꞌi ruruha rau aba beiraaui saemaua adaaꞌi Jiu mana nata ruruha rau aba beia Pol mea Banabas.
ACT.14.5	Ma taraꞌi Jiu mana nei ra aiꞌa Jiu beiraaui naꞌotara adaaꞌi, rau hauai haꞌaradorado ꞌanai ngahuia Pol mea Banabas dorai butaꞌirarua ꞌiniꞌi hau. 
ACT.14.6+ACT.14.7	Naꞌi ꞌoha raru rongo sadoiai haꞌaradorado rau hauasi, mararu horaꞌa ꞌari naꞌi Provensi Likeonia. Rarugu tarohaꞌiniai Taroha Goro naꞌi Listra ma naꞌi Debe mei suriꞌi ꞌomaa garigariai rua ꞌomaasi.
ACT.14.8	Naꞌi Listra ꞌe sae na awa naꞌiei na huta haꞌi pwaki ma aiꞌa hahano. 
ACT.14.9	ꞌA rongobahua Pol ꞌoha na maaniai Taroha Goro. Mia Pol ꞌa wanasia moꞌosi ma ꞌome ꞌiraraa do ꞌa hinihiniai heitarohaꞌi na haasi, ma gaꞌi matai goro ahoꞌi moi. 
ACT.14.10	Mia Pol ꞌa awara tanaa, ꞌa oꞌani, “ꞌOi ura araꞌa!” Mia moꞌosi ꞌa kae surutaꞌe raha moi araꞌa ma taraawaꞌai hahano hairiu.
ACT.14.11	ꞌOha ꞌiraaui noni hunga rau reꞌiai maho na haua Pol, rau awara ꞌiniai haꞌateeni Likeonia oꞌani, “I rua hiꞌona agaau, raru ahoꞌitaꞌi sae mararu dio maiꞌa beigaau!” 
ACT.14.12	Rau ꞌunua Banabas ꞌiniai Sus, ꞌe hiꞌona adaaui Grik, mia Pol ꞌia Hamis, suria ꞌiia naasi sae ꞌanai ꞌunuꞌi huraꞌai maho.
ACT.14.13	Na ruma ni suu hoꞌasi tanaa Sus ꞌa awa moi naꞌi gaarangiai ꞌomaasi. Mana Piriisi ꞌanai rumasi mana noni hunga rau raba suu hoꞌasi tanaa Banabas mea Pol. Naasi rau waaꞌi mai kau nara haꞌarauniꞌi ꞌiniꞌi tagai hasiꞌei marau ataha naꞌi maanai bara ꞌanai ꞌomaa.
ACT.14.14	Naꞌi ꞌoha raru rongoai mareho rau raba haua, raru kariꞌi toꞌoni adaruꞌi ꞌanai haꞌataꞌinia do raru aiꞌa ꞌadomaꞌi aratara ꞌiniai marehosi. Mararu ꞌeba wou huniraaui noni hunga mararu awara oꞌani, 
ACT.14.15	“Romwane, ni ꞌuaana mou haua oꞌasi ꞌinia? ꞌImiria raꞌi sae roꞌu moi ꞌonaaimousi! Miri boi ꞌanai waa mai Taroha Goro tanaꞌamou. Moi abui haꞌarahesiꞌi hiꞌona nara bwaꞌi ꞌaꞌauhiꞌamou, maꞌata moi rihotaꞌi tanaai God tahitahi na haꞌapwaꞌaraai ahoaa mana ano mana asi mana mwani maho naꞌi rarodi. 
ACT.14.16	Taraawaꞌa mau mai, ꞌia God ꞌa nugasiraaui noni dorai suriꞌi hinihinidaaꞌi haariraau. 
ACT.14.17	Maꞌata reiꞌuaa na oꞌasi, ꞌiia ꞌa haꞌataꞌinia roꞌu mau haaria tanaꞌamou suriꞌi maho goro na haaꞌi. ꞌA haꞌadiohiai rangi baaniai aro ꞌanai haꞌatahiꞌi maho mou hasiꞌi, ma haaꞌi mahoingau tanaꞌamou mamou waꞌewaꞌe ꞌiniꞌi.” 
ACT.14.18	Reiꞌuaa naꞌia Pol mea Banabas raru ꞌunuꞌi maho ꞌisi, ma rarugu buna wetewete mau roꞌu ꞌanai bonasia dorai abu suu hoꞌasi tanararua.
ACT.14.19	Ma taraꞌi naꞌotara adaaꞌi Jiu naꞌi Antiok ma naꞌi Aekoniam rau boi marau mamaani haꞌa-taesuꞌaraaui noni hunga ꞌanai ura bwarasia Pol. Naasi marau butaꞌia Pol ꞌiniꞌi hau marau oge tatarasia huraꞌa baaniai ꞌomaasi. Rau ꞌadomaꞌinia doꞌa maeꞌa. 
ACT.14.20	Naꞌi ꞌoha ꞌiraau sae hinihini rau boi ura garigaria Pol, mia ꞌa urataꞌe ma siri ahoꞌi naꞌi ꞌomaa. Ma naꞌi nata dangi, ꞌia Pol mea Banabas raru ꞌari Debe.
ACT.14.21	ꞌIa Pol mea Banabas raru tarohaꞌiniai Taroha Goro naꞌi Debe ma ragoi nei ra siri roꞌu naꞌi heisoi. Mararu ahoꞌi ꞌari Listra mei Aekoniam mei Antiok naꞌi Provensi Pisidia. 
ACT.14.22	Raru mamaani haꞌa-ꞌoꞌoriraaui sae ni heisoi naꞌi ꞌisi dorai ura baabaui hinihinidaau beia Jisas. Mararu oꞌani, “ꞌAi ragoi maho rai haꞌabooboo abe naꞌi tahingagaaꞌi nagai siri suriꞌi magaigu matai siri naꞌi hourana ana God.” 
ACT.14.23	Mararu ꞌome sigihiꞌi taraꞌi saemwane narau bwane hinihinia Araha ꞌanai bwauodo naꞌi heisoi suriꞌi ꞌomaa ꞌisi. Rau haꞌariritaꞌi ngau marau haꞌarahesi maraugu wateꞌi woui sae ꞌisi tanaa Araha ꞌanai naꞌotara naꞌi heisoi.
ACT.14.24	ꞌIa Pol mea Banabas raru hano baaniai Antiok naꞌi Provensi Pisidia mararu ꞌari Provensi Pamfilia 
ACT.14.25	mararu tarohaꞌiniai Taroha Goro naꞌi ꞌomaai Paga. Raru dio ꞌanai Atalia 
ACT.14.26	ma naꞌi ꞌisi nararugu taꞌe iei ꞌanai ꞌomaa ra ꞌunu Antiok roꞌu ꞌinia. ꞌA awa naꞌi Provensi Siria. Naꞌi Antiok naꞌi Provensi Siria, naasi dora ra waterarua ani naꞌi bwabwahenai rimana God, ꞌanai hauai tauꞌaro nararu buraꞌi haꞌahakoasi.
ACT.14.27	ꞌOha raru ada naꞌisi, raru soigoniraau mai sae ni heisoi, mararu maaniꞌi tanaraaui mwane mareho na haaꞌia God suriꞌi mwane ꞌaariha nararu bwane haaꞌi. Mararu maania roꞌu doꞌia God ꞌa haꞌawateraaui nei nara aiꞌa Jiu do ꞌanai hinihinia roꞌua Jisas. 
ACT.14.28	Raru awa orea naꞌi ꞌomaasi beiraaui sae hinihini.
ACT.15.1	Taraꞌi Jiu hinihini naꞌi Jiudea rau boi naꞌi Antiok marau maania tanaraaui sae ni heisoi naꞌisi do ꞌonaa rau bwaꞌi dauai ringei aha haꞌara ꞌonaai ꞌunua ana Moses, ꞌia God ꞌa bwaꞌi ruhasiraau baaniꞌi ora-oraꞌa adaaꞌi. 
ACT.15.2	Pol mea Banabas raru aiꞌa ꞌadomaꞌi aratara beiraau ꞌiniai mahosi mararu hauai kaeni heiraeraesi beiraau. Naasi mara ꞌome sigihirarua beiꞌi taraꞌi sae roꞌu ꞌanai ꞌari ahoꞌi Jerusalem ꞌanai hadangaꞌiniai mahosi beiraaui Haꞌataari ma taraꞌi naꞌotara roꞌu naꞌi heisoi.
ACT.15.3	ꞌIraaui sae hinihini naꞌi Antiok rau haꞌa-taariraau ꞌari, marau riuhoro naꞌi Ponisia mana Samaria. Rau maania tanaraaui sae ni heisoi ꞌisi, do taraꞌi nei nara aiꞌa Jiu rau hinihiniaꞌa Jisas. Miraaui sae ni heisoi rau waꞌewaꞌe diꞌu ꞌiniai tarohasi ꞌoha rau rongoa.
ACT.15.4	Naꞌi ꞌoha ꞌiraau ruruha ana Pol rau ada naꞌi Jerusalem, ꞌiraaui sae ni heisoi naꞌisi goni beiraaui Haꞌataari miraaui naꞌotara rau haꞌamaotoraau. Mia Pol mea Banabas raru maaniꞌi mwani maho na haaꞌia God suriꞌi mwane ꞌaariha nararu bwane haaꞌi. 
ACT.15.5	Taraꞌi Farisei nara siri mai naꞌi heisoi rau ura araꞌa marau oꞌani, “ꞌIraaui sae ra aiꞌa Jiu narau siri mai naꞌi heisoi rai daua maꞌata ꞌi ringei aha haꞌara, marai haꞌisuriꞌi Ringe anaꞌia Moses.”
ACT.15.6	Miraaui Haꞌataari mana naꞌotara rau rurugoni marau hadangaꞌiniai haiuꞌauꞌa na toꞌo beiraaui nei ra aiꞌa Jiu. 
ACT.15.7	Rau hadangaꞌinia orea diꞌu i mahosi. Mia Pita ꞌa ura araꞌa ma oꞌani, “Arai doꞌora, mou aidangisia doꞌia God ꞌa bwane ꞌome sigihiau mau mai baaniai ruruhani ꞌanai tarohaꞌiniai Taroha Goro tanaraaui nei ra aiꞌa Jiu. ꞌIa God ꞌa haua oꞌasi dorai rongoai Taroha Goro marai hinihinia. 
ACT.15.8	Mia God ꞌa ꞌome ꞌiraraa do rau hinihinia haꞌa-momori, ꞌinia ꞌiia ꞌa ꞌiraraꞌi hakoi ꞌadomaꞌigaaꞌi. Ma haꞌataꞌinia doꞌa ꞌome sigihiraau roꞌu i nei ra aiꞌa Jiu naꞌi ꞌoha na banea tanaraaui Hiꞌona Maea ꞌonaai banea ana roꞌu tanagia. 
ACT.15.9	Mana here na haua tanaraau ꞌa taꞌisada beiai here na haua nagaau. ꞌInia ꞌoha raugu hinihinia ma haꞌa-aiꞌaꞌi ora-oraꞌa adaaꞌi ꞌonaai bwane haua ana beigaau. 
ACT.15.10	Naasi, ni ꞌuaana namou raba haꞌataesuꞌaa ꞌinia God naꞌi ꞌoha namou haꞌa-ꞌusuꞌusuraaui nei nara aiꞌa Jiu ꞌanai suriꞌi mwane ringe anaꞌia Moses? Aiꞌa odo-odo ꞌanai haꞌa-hihiꞌaraaui sae hinihini nara aiꞌa Jiu ꞌiniꞌi ringe na ꞌigaau miraaui wauwa agaaꞌi rau bwara roꞌu ꞌanai haꞌisuriꞌi! 
ACT.15.11	ꞌIgaau gau hinihinia do ꞌia Araha aga Jisas ꞌa ruhasigia ꞌiniai goro ana ꞌinigia, ꞌonaai ruhasiraau ana roꞌu i nei narau aiꞌa Jiu.”
ACT.15.12	ꞌIraau hako rau ngotoburu marau rongobahua Banabas mea Pol, maania adaruai mena na haua God tanararua nararugu haaꞌi ꞌiniꞌi mwani haꞌabuꞌoahu mana haꞌara tanaraaui nei ra aiꞌa Jiu.
ACT.15.13	ꞌOha raru mamaani hako, mia Jems ꞌa oꞌani, “Arai doꞌora, moisu rongoai maho wai maaniani. 
ACT.15.14	ꞌIa Saemon Pita ꞌa buraꞌi maania moi tanagaau doꞌia God ꞌa taꞌahiraaui nei narau aiꞌa Jiu ma ꞌome sigihiꞌi taraꞌi nei ꞌanai haꞌi noni anaꞌi. 
ACT.15.15	ꞌA taꞌisada ꞌonaai maho narau usuai rarabea oꞌani,
ACT.15.16	‘ꞌInaua God wai ahoꞌi mai
ACT.15.16	mawai haꞌa-urasia ahoꞌi ruma ana Deved
ACT.15.16	Wai tagoraa ahoꞌi ꞌiniꞌi hau ꞌana nara ꞌadarara.
ACT.15.17	Wai haua oꞌasi neina ꞌiraaui nei narau aiꞌa Jiu rai matai rihosi mai tanaau,
ACT.15.17	marai haꞌi inoni aguꞌi.
ACT.15.17	ꞌIa God na haꞌatee oꞌasi,
ACT.15.18	ꞌiia ꞌa bwane ꞌunuꞌi mau mai doni mwane mareho ꞌisi rai toꞌo.’ ”
ACT.15.19	Mia Jems ꞌa oꞌani roꞌu, “Naasi, naꞌi ꞌadoꞌadogu, gai abu haꞌa-hihiꞌaraaui nei narau aiꞌa Jiu narau rihotaꞌi tanaa God ꞌanai araisuriꞌi hakoi ringe agaaꞌi Jiu. 
ACT.15.20	Gai usu-usu moi tanaraau magai ꞌunua tanaraau dorai abui wawaasuaꞌa maꞌua ngaaꞌi mahoingau ra hoꞌasiꞌi ꞌiniai araaranunu. Marai abu ngaaꞌi ꞌabudi mwamwaa maꞌuasi ngaaꞌi hasiꞌodi mwamwaa nara riꞌoiꞌi. 
ACT.15.21	Rai abui hauꞌi mareho oꞌasi, suria na ringe ꞌisi, raꞌi ringe anaꞌia Moses nara bwane maaniꞌi tarau suriꞌi mwani ꞌomaa hako mara ꞌohaꞌiniꞌi ꞌado ꞌoha gau boi goni suriꞌi dangi ni mamaro.”
ACT.15.22	ꞌIraaui Haꞌataari miraaui naꞌotara miraau hakoi sae hinihini naꞌi Jerusalem, rau ꞌadomaꞌinia dorai haꞌataariꞌi taraꞌi sae beia Pol mea Banabas ꞌari Antiok. Rau ꞌome sigihia Saelas mea Jiudas Basabas, ꞌirarua ꞌe rua naꞌotara naꞌi heisoi. 
ACT.15.23	Ra hauai usu-usu ꞌanai haꞌataaria beirarua. Ma naꞌi raronai usu-ususi ꞌa oꞌani,
ACT.15.23	ꞌIꞌameui Haꞌataari miraaui naꞌotara, meu haua woui haꞌatee waꞌewaꞌe ameeu tanaꞌamoui nei mou aiꞌa Jiu naꞌi ꞌomaai Antiok mei Siria manaꞌi Silisia namou ahoꞌitaꞌi sae hinihini.
ACT.15.23	Arai doꞌorameeꞌi naꞌi Kraest, 
ACT.15.24	meu rongoa do raꞌi sae nara hano ꞌini, rau ꞌari wou marau maaniꞌi mareho tanaꞌamou nara torakoke ꞌiniꞌi ꞌadomaꞌimooꞌi. ꞌIꞌameu meu aiꞌa haꞌataariꞌi sae ꞌisi. 
ACT.15.25	Meu rurugoni mameu ꞌadomaꞌi aratara hako ꞌanai ꞌome sigihiꞌi sae ꞌanai haꞌataariꞌi wou tanaꞌamou. Rai hano beiraruai rua gere sae goro ameeu, ꞌia Banabas mea Pol, 
ACT.15.26	nararu bwane siriꞌa gaꞌu naꞌi maemaeha ꞌiniai tauꞌaro adarua tanaa Araha aga Jisas Kraest. 
ACT.15.27	Naasi mei haꞌataaria woua Jiudas mea Saelas, ꞌirarua rarui maaniꞌi roꞌu mau tanaꞌamoui maho nameu maaniꞌi naꞌi usu-usuni.
ACT.15.28	I Hiꞌona Maea ꞌa haꞌataꞌinia tanaꞌameu mameu ꞌadomaꞌi aratara beia domei abu haꞌahihiꞌamou ꞌiniꞌi mwani ringeringe. Maꞌata ꞌa gaꞌi goro do moi haꞌisuriꞌi mareho ꞌini. 
ACT.15.29	Moi abui ngaaꞌi mahoingau nara hoꞌasiꞌi ꞌiniai araaranunu, mana ngaaꞌi ꞌabudi mwamwaa, maꞌuasi ngaaꞌi hasiꞌodi mwamwaa nara riꞌoiꞌi, mamoi abui wawaasuaꞌa. ꞌOnaa moi haꞌisuriꞌi ringeringe ꞌini, ꞌiꞌamou mou suriai taha na odo-odo.
ACT.15.29	ꞌIo, moigui mauru goroꞌa.
ACT.15.30	Miraaui waira haisi rau hano baaniai Jerusalem marau ada naꞌi Antiok. Rau soigoniraau mai sae hinihini marau tarangaꞌinia tanaraaui usu-usu. 
ACT.15.31	ꞌOha rau ꞌohaꞌiniai usu-usu, rau waꞌewaꞌe diꞌu, ꞌinia ꞌa haꞌa-ꞌoꞌoriꞌi tahingadaaꞌi. 
ACT.15.32	ꞌIa Jiudas mea Saelas ꞌe rua sae nararu matai haꞌarangasiꞌi huraꞌa i ꞌadoꞌadonaꞌi a God, raru hadahada orea tanaraaui sae hinihini mararu haꞌa-weteweteai hinihinidaau.
ACT.15.33	Raru awa gere orea gaꞌu naꞌi Antiok. Manaꞌi ꞌoha raru haꞌaagau ꞌanai ꞌari ahoꞌi Jerusalem, ꞌiraau sae hinihini rau hauai haꞌatee haꞌagorohi mana haihaꞌari adaau tanararua. 
ACT.15.34	Mia Saelas ꞌagu ꞌadomaꞌinia doꞌai awa moi.
ACT.15.35	Mia Pol mea Banabas raru awa mau naꞌi Antiok. ꞌIraau goni taraꞌi sae roꞌu, rau haꞌausuri marau tarohaꞌiniai Taroha Goro ana Araha tanaraaui sae.
ACT.15.36	Naꞌi muri, mia Pol ꞌa ꞌunua tanaa Banabas do rarui ꞌari gaariri suriꞌi ꞌomaa raru bwane tarohaꞌiniai tarohana Araha suriꞌi mararui aidangisia ꞌa heꞌuai tahingadaaꞌi sae hinihini. 
ACT.15.37	Mea Banabas ꞌa rabasia do rarui waia Jon Mak. 
ACT.15.38	Mia Pol ꞌa aiꞌa rabasia oꞌasi, ꞌinia Mak ꞌa ahoꞌi moi baanirarua naꞌi ꞌoha rau taha gaꞌu naꞌi Pamfilia, maagu aiꞌa tagoraꞌa beirarua.
ACT.15.39	Raru kae heiraeraesi suria mararu heihoahoaꞌa. ꞌIa Banabas ꞌa waia Mak mararu taꞌe naꞌi haka ꞌanai huraꞌai Saepras. 
ACT.15.40	Mia Pol ꞌa ꞌome sigihia Saelas ꞌanai ꞌaꞌauhia. Miraaui sae hinihini rau haꞌarahesi ꞌaꞌauhirarua marau haꞌangonia God ꞌanai ꞌomesurirarua. 
ACT.15.41	Naasi, raru ꞌari daaraꞌiniai Siria mei Silisia, raru hadahada haꞌa-ꞌoꞌoriraau sae ni heisoi.
ACT.16.1	ꞌIa Pol mea Saelas raru ꞌari Debe mei Listra, mararu sadoiai sae hinihini na atana ꞌia Timoti. ꞌIa inana ꞌe urao hinihini ni Jiu mia amana ꞌe ai Grik. 
ACT.16.2	ꞌIraaui sae hinihini naꞌi Listra mei Aekoniam rau haaꞌi mamaani rongo goro ꞌinia Timoti. 
ACT.16.3	Naasi mia Pol ꞌa rabasia dorai taꞌi hanoa Timoti. Ma aha haꞌara gaꞌua Timoti, ꞌinia ꞌia Pol ꞌa rabasia do ꞌiraaui Jiu naꞌi dorasi rai waꞌewaꞌe ꞌanai bahurongoa Timoti. ꞌIraau Jiu ꞌisi rau ꞌiraraa do ꞌia Timoti, aiꞌa ꞌoha nai aha haꞌara, ꞌinia amana ꞌe ai Grik. 
ACT.16.4	Naꞌi ꞌoha ꞌiraaua Pol rau ꞌaariha suriꞌi ꞌomaa, rau maaniꞌi tanaraaui sae hinihini ringe ꞌiraaui Haꞌataari miraaui naꞌotara naꞌi Jerusalem rau ꞌunua tanaraaui sae ꞌanai araisuriꞌi. 
ACT.16.5	Mana hinihinidaaꞌi sae hinihini ꞌagu wetewete diꞌu roꞌu wou. Ma ragoi nei rau hinihinia Jisas ꞌado dangi.
ACT.16.6	ꞌIraaua Pol rau riuhoro naꞌi Provensi Frijia mana Galesia ꞌiniai Hiꞌona Maea ꞌa aiꞌa haꞌawateraau dorai heitarohaꞌi naꞌi Provensi Eisia naꞌi ꞌohasi. 
ACT.16.7	Naꞌi ꞌoha rau ada naꞌi tariha anai Provensi Mesia, rau taraawaꞌai siri naꞌi Provensi Bitinia mana Hiꞌona Maea ꞌa aiꞌa haꞌawateraau. 
ACT.16.8	Marau riuhoro naꞌi Mesia naraugu boi naꞌi ꞌomaai Troas.
ACT.16.9	Naꞌi rodo mia Pol ꞌa ꞌomesia naꞌi mauruꞌaa doꞌe saeni Masidonia na ura ma bongaꞌinia doꞌai ꞌari beiraau naꞌi Masidonia maai ꞌaꞌauhiraau. 
ACT.16.10	Naꞌi moi murinai mauru na hauasi, mameu haꞌatauraꞌiꞌa ꞌanai ꞌari Masidonia. ꞌInia meu aidangisia haꞌa-momori doꞌia God ꞌa ꞌirisia domei tarohaꞌiniai Taroha Goro naꞌisi.
ACT.16.11	Meu taꞌe naꞌi haka naꞌi Troas mameu hano daaraꞌi ꞌanai Samotres. Naꞌi nata dangi mameu ada naꞌi Niapolis. 
ACT.16.12	Meu hano naꞌi ꞌisi mameu ꞌari Pilipae, ꞌe ꞌomaa ororiu naꞌi Provensi Masidonia na ꞌiraaui Rom ra tagorahia mana saemaua adaaꞌi ra marungia. Meu awa suriai taringai dangi naꞌi Pilipae.
ACT.16.13	Ma naꞌi dangi ni mamaro adaaui Jiu, meu hano beiraꞌi huraꞌa baaniai ꞌomaa mameu dio naꞌi bobonai wai. Meu ꞌadomaꞌinia doꞌe dora narau matai goni ei saeni Jiu ꞌanai haꞌarahesi. Meu heinagu mameu mamaani beiraaui urao narau goni ꞌisi. 
ACT.16.14	ꞌE taꞌi ꞌiniraau naasia Lidia. ꞌIia ꞌe urao ni Taeataera na ꞌadomaꞌi haꞌahihiꞌaa God. Mana tauꞌaro ana ꞌanai raoraongaꞌi bwana wangawanga nara hori bwara diꞌu. Hoita, naꞌi ꞌoha na rongobahua Pol, ꞌia God ꞌa haꞌamarewaai ꞌadomaꞌina ma hinihiniꞌi maho na maaniꞌia Pol. 
ACT.16.15	Mia Lidia miraau hakoi ruma ana ra bwareomaearaau. Ma taringai ꞌunua tanaꞌameu ꞌonaa meu ꞌadomaꞌinia do ꞌiia ꞌa hinihinia haꞌa-momoria Araha mamei ꞌari awa naꞌi ruma ana. Mameugu buna ꞌari mameu awa naꞌi ruma ana.
ACT.16.16	ꞌE taꞌi dangi, nameu ꞌari naꞌi dora ni haꞌarahesi ani ma meu heisadoi beiai gare urao nara haꞌi slev ꞌinia. ꞌE adaro na bwaunia ma matai maaniꞌi maho nara aiꞌa toꞌo mau. Ma tatari kae haꞌa ꞌiniai mahosi tanaraaui saemaua narau haꞌatauꞌaroa. 
ACT.16.17	Mana gare uraosi ꞌa suriꞌameua Pol ma awaawara oꞌani, “ꞌIraaui sae ꞌini, raꞌi sae tatauꞌaro anaꞌia God na ahaaha. Rai maaniꞌi tanaꞌamoui here namoi tahi ꞌinia.”
ACT.16.18	ꞌA hauai heresi suriaꞌai taringai dangi. Mia Pol ꞌa waiꞌateꞌa ngaꞌiniai here na hauasi, ma rihotaꞌi ma haꞌatee tanaai adaro oꞌani, “Naꞌi atana Jisas Kraest, ꞌoi huraꞌa baaniai gare uraoni!” Naꞌi mau ꞌohasi, mana adaro ꞌa huraꞌa baania.
ACT.16.19	Naꞌi ꞌoha ꞌiraaui sae narau tatari haꞌa ꞌiniai gare uraosi raugu ꞌiraraa doni garesi ꞌagu bwaꞌi tatari haꞌa-ꞌa roꞌu nadaau, rau taesuꞌa diꞌu marau daua Pol mea Saelas. Naasi marau wairarua ꞌari tanaraaui sae hihiiri nara awa naꞌi dora ni rurugoni. 
ACT.16.20	Rau oꞌani, “ꞌIraruai rua ai Jiuni, raru haꞌa-awataꞌairaaui noni naꞌi ꞌomaa agaauni. 
ACT.16.21	Raru ꞌunuꞌi tanagaaui ai Rom dogai haaꞌi maho ra aiꞌa haꞌawategaau ꞌanai haaꞌi.”
ACT.16.22	ꞌIraaui sae rau ꞌari wou, rau goni ꞌana Pol mea Saelas, rau regehirarua. Miraau sae hihiiri rau ꞌunua tanaraaui sae heheiꞌoi dorai rahiꞌi bwana adaruꞌi marai rabusirarua ꞌiniai hasiꞌei. 
ACT.16.23	Naꞌi ꞌoha ra roho haꞌataꞌairarua hako maragu nugararua naꞌi rumanihoꞌo. Rau ꞌunua tanaa moꞌo na ꞌomesuriai rumanihoꞌo doꞌai haꞌa-bwarasiꞌararua goro. 
ACT.16.24	Mia araisuriraau, ꞌa nugararua haꞌatau siri raronai rumanihoꞌo. Ma haꞌabwarasiꞌi uwadaruꞌi suriꞌi riwa naꞌi rua kae wahidai baba hihiꞌa.
ACT.16.25	Naꞌi gaarangiai ꞌubutanai rodo, ꞌia Pol mia Saelas raru rihungaꞌi mararu gana haꞌaasaa God. ꞌIraau taraꞌi sae rau awa roꞌu naꞌi rumanihoꞌo rau bahurongorarua. 
ACT.16.26	Raugu ꞌasuꞌa mana taꞌi kaeni nunu raha ꞌa ꞌiharaꞌiniaꞌai rumanihoꞌo. Ni maraaruma ra wawaa hako mana arihau nara hoꞌosiraau ꞌiniꞌi sae naꞌi rumanihoꞌo ra ahoda hako. 
ACT.16.27	ꞌIa moꞌo na ꞌomesuriai rumanihoꞌo ꞌa rarai ma reꞌia dona honohono ra wawaa hako. Ma ꞌadomaꞌinia doni mwani sae naꞌi rumanihoꞌo ra hora hakoꞌa ma rahiai naihi ana doꞌai ngahuia haaria. 
ACT.16.28	Mia Pol ꞌa awaraia, ꞌa oꞌani, “ꞌOi abu ngahuiꞌo haariꞌo! Aiꞌa ta abe nai huraꞌa!”
ACT.16.29	Mia moꞌosi ꞌa haꞌangoniai raita ma ꞌeba siri raronai rumanihoꞌo. Ma topiraꞌi ruru tanaa Pol mea Saelas haꞌi ꞌidiꞌidi. 
ACT.16.30	Ma wairarua huraꞌa baaniai rumanihoꞌo ma songaꞌinirarua oꞌani, “Rua saemaua, ꞌe taha nawai haua nawai tahi ꞌinia?”
ACT.16.31	Mirarua aramia oꞌani, “ꞌOi hinihinia Araha Jisas, mia God ꞌai haꞌatahiꞌo baaniꞌi ora-oraꞌa amuꞌi miraau hakoi ruma amua rai oꞌasi roꞌu.”
ACT.16.32	Naasi ꞌia Pol mea Saelas raru maaniai Taroha Goro ꞌinia Araha tanaa moꞌosi miraau hakoi sae naꞌi ruma ana. 
ACT.16.33	Naꞌi mau i rodo, mia moꞌosi ꞌa waia Pol mea Saelas ꞌanai wasi haꞌa-wadiwadiꞌi maaradaruꞌi. Ma naꞌi ꞌohasi roꞌu, ꞌiia miraau hakoi sae naꞌi ruma ana rau bwareomaea. 
ACT.16.34	Marau waꞌewaꞌe diꞌu ꞌiniai hinihinia adaaua God. Mia moꞌosi ꞌa waia Pol mea Saelas ꞌari ruma ana ma hanganirarua.
ACT.16.35	Naꞌi muri rau ahoꞌi ꞌari rumanihoꞌo. Ma naꞌi nata hahoꞌoa, ꞌiraaui sae hihiiri rau haꞌataariꞌi taraꞌi pulis ꞌanai ꞌunua tanaa moꞌo na ꞌomesuriai rumanihoꞌo doꞌai haꞌahuraꞌahia Pol mea Saelas. 
ACT.16.36	ꞌIa moꞌosi ꞌa ꞌunua tanaa Pol mea Saelas do ꞌiraaui hihiiri rau ꞌunua tanaa doꞌai haꞌa-huraꞌahirarua baaniai rumanihoꞌo. Magu oꞌani ꞌinirarua, “Murugui awa goroꞌa.”
ACT.16.37	Mia Pol ꞌa ꞌunua tanaraaui pulis oꞌani, “ꞌIꞌamiria raꞌi sae auhenua ni Rom neimiriani. Ma reiꞌuaa na oꞌasi, rau aiꞌa ꞌiꞌiꞌamiria gaꞌu. Rau rohoamiria moi naꞌi maadaaui noni hunga marau nugamiria naꞌi rumanihoꞌo. Ma naꞌi ꞌohani rau raba haꞌa-huraꞌahiꞌamiria girugiru moi! ꞌA bwaꞌi! ꞌIraau sae hihiiri rai boi haariraau marai haꞌa-huraꞌahiꞌamiria.”
ACT.16.38	ꞌOha ꞌiraaui pulis rau maaniai mahosi tanaraaui noni hihiiri ꞌa rigi ahudaaꞌi ꞌiniai rongo adaau doꞌia Pol mea Saelas raꞌi ai Rom. 
ACT.16.39	Rau boi marau sore tanararua, maraugu wairaau huraꞌa baaniai rumanihoꞌo. Marau haꞌangonirarua do rarui huraꞌa baaniai ꞌomaasi. 
ACT.16.40	Raru ꞌari ahoꞌi ruma ana Lidia. Raru rurugoni beiraaui sae ni heisoi mararu hadahada haꞌa-ꞌoꞌoriraau ma rarugu hano.
ACT.17.1	ꞌIa Pol mea Saelas raru riuhoro naꞌi ꞌomaai Amfipolis manaꞌi Apolonia ꞌanai Tesalonaeka. Naꞌi Tesalonaeka ꞌe ruma ni haꞌarahesi adaaui Jiu na awa naꞌiei. 
ACT.17.2	Ma ꞌonaai bwane hahaua ana, ꞌia Pol ꞌa ꞌari ruma ni haꞌarahesi ꞌanai rihungaꞌi. ꞌE oru dangi ꞌiniꞌi dangi ni mamaro na ꞌohaꞌiniai Usu-usu Maea tanaraaui sae ma haꞌausuriraau ꞌinia. 
ACT.17.3	ꞌA haꞌa-aidangisiraau ꞌiniꞌi dora ra hadangaꞌi haꞌarawamataa naꞌiei doni Haꞌatahi ꞌai rongomaataꞌi maꞌai surutaꞌe ahoꞌi roꞌu baaniai mae. Mia Pol ꞌa maania roꞌu tanaraau doꞌia Jisas naasi Haꞌatahi. 
ACT.17.4	Taraꞌi Jiu rau hinihinia Jisas marau aba beia Pol mea Saelas. Ma ꞌe kae ruruhani ai Grik narau bwane ꞌadomaꞌi haꞌahihiꞌaa God, goni beiꞌi taraꞌi urao mwanimaua naꞌi ꞌomaasi, ꞌiraau hako rau hinihinia roꞌua Jisas.
ACT.17.5	ꞌIraau bwauodo adaaꞌi Jiu rau taesuꞌa diꞌu ꞌiniai rago anai sae nara boboi beia Pol. Rau soi goniraaui sae hehere taꞌaa narau awa pwaranga moi naꞌi maketi ꞌanai taraawaꞌana ta haꞌagogoru. ꞌIraau hako i sae ꞌisi rau ꞌari ruma ana Jeson ma taraꞌi abe rau rubu tahangiai honohono marau siri wou ꞌanai sibania Pol mea Saelas dorai wairarua huraꞌa tanaraaui noni hunga. 
ACT.17.6	Maraugu aiꞌa sadoirarua, raugu daua moia Jeson beiꞌi taraꞌi sae hinihini mara wairaau tanaraaui bwauodo naꞌi ꞌomaasi. Rau awara oꞌani, “ꞌIa Pol mea Saelas raru haꞌa-awataꞌairaaui noni suriꞌi mwani ꞌomaa. Ma naꞌi ꞌohani raru adaꞌa roꞌu mai ꞌini. 
ACT.17.7	Mia moꞌoni, ꞌia Jeson, ꞌa haꞌawaterarua ꞌanai awa naꞌi ruma ana. ꞌIraau hako rau horosiai ringeringe anaꞌi Mwaeraha ni Rom. Rau ꞌunua do ꞌe sae heꞌeteꞌi na huunai Mwaeraha, ma do sae naasi ꞌia Jisas.”
ACT.17.8	ꞌOha ꞌiraau saeni ꞌomaasi miraaui bwauodo rau rongoa oꞌasi, ꞌa haꞌatorakokeꞌi diꞌu i ꞌadomaꞌidaaꞌi. 
ACT.17.9	Miraaui bwauodo rau haꞌagaasi haꞌa
ACT.17.10	Naꞌi rodo miraaui sae ni heisoi rau haꞌahanoria Pol mea Saelas ꞌari Berea. ꞌOha raru ada naꞌi ꞌomaasi, raru ꞌari ruma ni haꞌarahesi adaaui Jiu. 
ACT.17.11	ꞌIraau sae naꞌi ꞌomaasi rau aiꞌa rongoasa ꞌonaairaaui saeni Tesalonaeka. Rau mwaꞌemwaꞌe diꞌu ꞌanai bahurongoꞌi mamaani anaꞌia Pol. ꞌAdo dangi rau sibaniꞌi mamaani na haaꞌia Pol naꞌi Usu-usu Maea, ꞌonaa raꞌi mareho haꞌa-momori maꞌua aiꞌa. 
ACT.17.12	ꞌA ragoi saeni Jiu rau taraawaꞌai hinihinia Jisas. Miraau roꞌu i Grik, ꞌa ragoi urao mwanimaua mana sae mwane adaaꞌi nara hinihini roꞌu.
ACT.17.13	Naꞌi ꞌoha ꞌiraaui bwauodo adaaꞌi Jiu naꞌi Tesalonaeka rau rongoa doꞌia Pol ꞌa tarohaꞌiniai tarohana Araha naꞌi Berea, rau ꞌari marau mamaani haꞌa-taesuꞌaraaui sae naꞌi ꞌisi ꞌanai ura bwarasia Pol. 
ACT.17.14+ACT.17.15	Naasi miraaui sae ni heisoi naꞌi Berea rau haꞌataaria Pol dioi one ꞌanai haꞌahanoria ꞌari ꞌomaai Atens. Taraꞌi sae hinihini narau atongia Pol, ꞌia Saelas mea Timoti raru awa moi naꞌi Berea. Naꞌi ꞌoha narau taha wou naꞌi Atens, ꞌiraau sae ꞌisi raugu ahoꞌi baania Pol ꞌari Berea marau maania tanaa Saelas mea Timoti doꞌia Pol ꞌa ꞌirisia do rarui ada ꞌari raurau beia.
ACT.17.16	Naꞌi ꞌoha ꞌia Pol ꞌa mamasi ꞌinia Saelas mea Timoti naꞌi Atens, ꞌa arunga taꞌaa diꞌu ꞌiniai reꞌiꞌi anaꞌi mwani araaranunu naꞌi ꞌomaasi. 
ACT.17.17	Naasi ꞌa siri ruma ni haꞌarahesi adaaui Jiu ma heitohetohe beiraau miraau roꞌu i nei ra aiꞌa Jiu nara ꞌadomaꞌi haꞌahihiꞌaa God. ꞌAdo dangi ꞌa hadahada tanaraaui sae na heisadoi beiꞌi naꞌi maketi.
ACT.17.18	Taraꞌi haꞌausuri baaniꞌi ruruha narau ꞌunuraau ꞌiniai Epikiurian mana Stoik rau taraawaꞌa heitohetohe beia Pol ꞌiniꞌi hinihini adaaꞌi. Naꞌi ꞌoha ꞌia Pol ꞌa maania Jisas ma maania roꞌu i surutaꞌe ahoꞌi ana, taraꞌi nei rau oꞌani, “ꞌIa moꞌosi ꞌa taraa toꞌo hadahada moina. ꞌE taha na raba maaniasi?” Ma taraꞌi nei rau oꞌani, “Gasi ꞌidi ꞌa rabasia dogai haꞌarahesiꞌi taraꞌi hiꞌona ni dora heꞌeteꞌi.”
ACT.17.19	Marau waia ꞌari beiai ruruhai Kansol adaau nara ꞌunuraau ꞌiniai Ariopagas, rau oꞌani ꞌinia, “ꞌIꞌameu meu raba aidangisiai haꞌausuringaꞌi haoru naꞌo hadangaꞌiniasi. 
ACT.17.20	Taraꞌi maho noꞌo maaniꞌisi ra rongo heꞌeteꞌi diꞌu, meu aiꞌa aidangisiꞌi.” 
ACT.17.21	(Rau haꞌatee oꞌasi, ꞌinia ꞌiraau saeni dorasi miraau sae narau boi awa beiraau naꞌi ꞌomaasi, rau rabasia moi ꞌanai rongoꞌi marau raba maaniꞌi mwani ꞌadoꞌado haoru naꞌi marewana.)
ACT.17.22	Mia Pol ꞌa ura araꞌa naꞌi maadaaui Kansol ma oꞌani, “ꞌIꞌamou saeni Atens, ꞌau ꞌiraramou do ꞌiꞌamou raꞌi sae namou haꞌahouꞌi diꞌu i hiꞌona namou haꞌarahesiꞌi. 
ACT.17.23	Naꞌi ꞌoha nau hano gariai ꞌomaa amoouni, ꞌau ꞌomesiꞌi mwane araaranunu namou haꞌarahesiꞌi, mau sadoiai taꞌi dora maea amoou nara usuai usu-usu naꞌiei na oꞌani, ‘Tanaai hiꞌona na aiꞌa sae nai ꞌiraraa.’ I hiꞌona namou haꞌarahesia mamou aiꞌa ꞌiraraasi, ꞌau raba haꞌa-ꞌiraraꞌamou goro ꞌinia.
ACT.17.24	“ꞌIia na haꞌapwaꞌaraai marewana mana mwani maho naꞌi rarona. ꞌA marungiꞌi mwani maho naꞌi aro mana ano, ma aiꞌa mono suriꞌi ruma maea nara tagorahiꞌi sae. 
ACT.17.25	ꞌIa God ꞌa aiꞌa toho ꞌinia ta maho neina do gai ꞌaꞌauhia. Me ꞌiia haaria na hauai tahi mana mwane mareho tanaraaui mwane noni hako. 
ACT.17.26	Baania moi taꞌi sae, na haꞌapwaꞌaraꞌi hako ꞌiniꞌi mwani burungai noni ꞌanai awa suriꞌi mwani dora hako naꞌi marewanani. ꞌIia haaria na nugaa mau mai madoraa ꞌadaꞌi ꞌanai heimarungi, mana tariha ꞌadaꞌi dora ra awa suriꞌi. 
ACT.17.27	ꞌIa God ꞌa haua oꞌasi do ꞌiraaui noni rai sibania. Ma ꞌonaa rai sibania, rai matai sadoia, ꞌinia ꞌiia aiꞌa haꞌatau baanigia. 
ACT.17.28	ꞌIia na hauai tahi tanagia neina gai matai awa mana hahano hairiu naꞌi marewana. ꞌA ꞌonaai usu haꞌarangasia adaaꞌi taraꞌi sae madoma amooꞌi oꞌani, ‘ꞌIgaau raꞌi warowaronaꞌi.’
ACT.17.29	“Naasi, suria ꞌigaau raꞌi warowaronaꞌi a God, ꞌigaau gai abu ꞌadomaꞌinia do aiꞌa tahitahi ꞌonaai araaranunu nara tagorana ꞌiniai gol maꞌua silva maꞌua huai hau. ꞌIia ꞌa aiꞌa ꞌonaai araaranunu na ꞌadomaꞌinia moi sae ma tagorahiaꞌa. 
ACT.17.30	Naꞌi naꞌo, ꞌia God ꞌa aiꞌa haꞌa-mamaꞌairaaui sae nara haꞌarahesiꞌi araaranunu, suria rau aiꞌa aidangisia God. Maꞌata naꞌi ꞌohani, ꞌa ꞌunua do ꞌiraau hakoi sae rai rihotaꞌi tanaa. 
ACT.17.31	ꞌInia ꞌiia ꞌa bwani nugaai madoraa nai hauai hihiiri odo-odo tanaraau hakoi noni naꞌi marewana. ꞌA ꞌome sigihia roꞌua moꞌo nai hauai hihiiri naasi. ꞌOha na haꞌa-surutaꞌea ahoꞌi moꞌosi baaniai mae, ꞌa haꞌataꞌinia tanagia do ꞌiia naasi nei naꞌia God na ꞌome sigihia.”
ACT.17.32	Naꞌi ꞌoha ꞌiraaui sae rau rongoai ꞌunua ana Pol doꞌe sae na surutaꞌe ahoꞌi baaniai mae, taraꞌi sae raugu haa marau taraawaꞌa daꞌataꞌiniaꞌa. Ma taraꞌi sae rau oꞌani ꞌinia, “ꞌOigu maaniai marehosi tanaꞌameu ta madoraa heꞌeteꞌi roꞌu.” 
ACT.17.33	ꞌOha nagu hanoa Pol baaniraaui Kansol, 
ACT.17.34	marau taꞌi hanoꞌa taraꞌi sae, marau taraawaꞌai hinihinia Araha. ꞌE taꞌi abe naasi ꞌe taꞌi ꞌiniraaui ruruhai Kansol na atana ꞌia Daeonisias, maꞌe taꞌi ꞌe urao na atana ꞌia Damaris, ma taraꞌi sae roꞌu.
ACT.18.1	Naꞌi murinai hadahada ana Pol beiraau i Kansol, ꞌia Pol ꞌa hano baaniai Atens ma ꞌari Korin. 
ACT.18.2	Naꞌi ꞌisi ꞌa heisadoi beia Akuila, ꞌe ai Jiu na huta naꞌi Provensi Pontas. ꞌIia mana urao ana, ꞌia Prisila, rarugu buraꞌi boi baaniai ꞌomaai Rom naꞌi Itali, suria na mwaeraha anai Rom na atana ꞌia Klodias, ꞌa ꞌunua do ꞌiraau hakoi saeni Jiu naꞌi dorasi rai huraꞌa. Mia Pol ꞌa ꞌari garihia Akuila mea Prisila, 
ACT.18.3	ma sadoia do ꞌiraruasi raru matai taiꞌi roꞌu i ruma saira ꞌonaaia. ꞌIrarua raru hauai mahosi ꞌanai tatari haꞌa mia Pol ꞌa awa beirarua ꞌanai ꞌaꞌauhirarua.
ACT.18.4	ꞌAdo dangi ni mamaro ꞌa ꞌari ruma ni haꞌarahesi adaaui Jiu ma mamaani tanaraaui Jiu miraau roꞌu i nei ra aiꞌa Jiu, ꞌa bonasia dorai hinihini.
ACT.18.5	Naꞌi murinai boi ana Saelas mea Timoti baaniai Masidonia, ꞌia Pol ꞌa mamaroꞌa ꞌanai tauꞌaro beia Akuila. Ma ꞌado dangi ꞌa awa moi ꞌanai maania tanaraaui Jiu do ꞌia Jisas naasi Haꞌatahi. 
ACT.18.6	Raugu haa marau ura bwarasiaꞌa marau haꞌatee haꞌataꞌaia. Mia kakahuru ngaꞌiniꞌi kahuadi bwana anaꞌi, ꞌe haꞌara doꞌai suꞌamuriraau ma oꞌani, “ꞌOnaa namoi mae mamoi ꞌari naꞌi dora ni rongomaataꞌi, ꞌe taritariꞌa amoou haariꞌamou. Moi abui haꞌahuniau ꞌinia. Taraawaꞌa naꞌi ꞌohani ma ꞌariꞌa, wai heitarohaꞌi moi tanaraaui sae ra aiꞌa Jiu.”
ACT.18.7	Naasi ma sara ꞌari ruma anai sae na atana ꞌia Titias Jastas. ꞌIa moꞌosi ꞌa ꞌadomaꞌi haꞌahihiꞌaa roꞌua God. Ni ruma ana ꞌa awa moi naꞌi bobonai ruma ni haꞌarahesi adaaui Jiu. 
ACT.18.8	ꞌIa Krispas naasi bwauodo anai ruma ni haꞌarahesisi. ꞌIa Krispas miraau hakoi ruma ana rau hinihinia Araha. Ma rago roꞌu i nei naꞌi Korin narau bahurongoa Pol marau hinihini. Naasi marau dauai bwareomaea.
ACT.18.9	ꞌE taꞌi rodo, ꞌia Araha ꞌa haꞌatee tanaa Pol naꞌi mauruꞌaa. ꞌA oꞌani, “ꞌOi abui mamaaꞌu, ꞌoi heitarohaꞌi moi. ꞌOi abu agohe! 
ACT.18.10	ꞌInau ꞌau awa beiꞌo, ꞌabwaꞌi sae nai haꞌamaaraꞌo, ꞌinia rau ragoi sae aguꞌi naꞌi ꞌomaani narai ꞌaꞌauhiꞌo.” 
ACT.18.11	Naasi mia Pol ꞌa awa moi naꞌi Korin suriai taꞌi harisi mana aba ꞌanai haꞌausuriraaui sae ꞌiniai haꞌatee ana God.
ACT.18.12	Naꞌi madoraasi, ꞌia Galio na haꞌi Primia naꞌi Provensi Akaea. Ma taraꞌi Jiu rau ꞌadomaꞌi aratara ꞌanai daua Pol. Rau waia ꞌari tanaa Galio ꞌanai hiiria. 
ACT.18.13	Rau oꞌani, “ꞌIa moꞌoni ꞌa bonasiraaui sae dorai haꞌarahesia God naꞌi here na horosiai ringeringe anai gaumani.”
ACT.18.14	ꞌIa Pol ꞌagu raba aramiraaui Jiu mia Galio ꞌa oꞌaniꞌa, “ꞌOnaa moi haꞌahunia moꞌoni ꞌiniai maho taritariꞌa maꞌuasi ta maho taꞌaa na haua, ꞌau gaꞌi matai rongosuriꞌamou moi. 
ACT.18.15	Me mou heitaꞌia moi ꞌiniꞌi ꞌadoꞌado ꞌadaꞌi haꞌatee mana ata mana ringeringe amooꞌi. Naasi moi hiiria moi haariꞌamou. ꞌInau ꞌau bwaꞌi haua.” 
ACT.18.16	Ma haꞌa-huraꞌahiraau baaniai ruma ni hihiiri. 
ACT.18.17	Miraaui noni hunga rau dauai bwauodo anai ruma ni haꞌarahesi adaaui Jiu, ꞌia Sostenes, marau ngahuia naꞌi moi maanai ruma ni hihiiri. ꞌIa Galio ꞌa aiꞌa taꞌaabena ꞌiniai maho narau hauasi.
ACT.18.18	ꞌIa Pol ꞌa gere awa orea beiraaui sae ni heisoi naꞌi Korin, magu haihaꞌari beiraau ma hano beia Akuila mea Prisila marau ꞌari Kenkria. Naꞌi ꞌisi, ꞌia Pol ꞌa risi pou ꞌanai haꞌataꞌinia do ꞌa hauai duruduru tanaa God. Naꞌi muri, rau taꞌe naꞌi haka ꞌanai ꞌari Siria. 
ACT.18.19	Rau siri gaꞌu naꞌi Efesas. Naꞌi ꞌomaasi ꞌia Pol ꞌa ꞌadomaꞌinia doꞌai hano baania Akuila mea Prisila mararui awa gaꞌu. Maꞌata ꞌia Pol ꞌa ꞌari gaꞌu i ruma ni haꞌarahesi adaaui Jiu na mamaani beiraau. 
ACT.18.20	Rau ꞌunua tanaa doꞌai gere awa gaꞌu, me ꞌiia ꞌa ꞌunua tanaraau dona ꞌabwaꞌi. 
ACT.18.21	ꞌA haua moi haꞌatee haihaꞌari tanaraau ma ꞌunua do ꞌonaa ꞌia God ꞌai haꞌawatea, maai ahoꞌi roꞌu mau mai. Naꞌi muri, ꞌa sadoiai haka ma hano baania Efesas 
ACT.18.22	ma ꞌari Sisaria. Naasi ꞌa hano ma taꞌeha i Jerusalem na garihiraaui sae ni heisoi magu hano roꞌu ꞌanai Antiok. 
ACT.18.23	ꞌA awa gaꞌu suriai gere madoraa maagu gaariri suriꞌi taraꞌi ꞌomaa naꞌi Galesia ma naꞌi Frijia. ꞌA hadahada haꞌa-ꞌoꞌoriꞌi hinihinidaaꞌi sae ni heisoi naꞌisi.
ACT.18.24	Naꞌi mau ꞌohasi, ꞌe taꞌi ai Jiu na huta naꞌi Aleksandria ꞌa boi naꞌi Efesas, na atana ꞌia Apolos. ꞌIiani ꞌe sae na matai mamaani diꞌu ma aidangisia goroi Usu-usu Maea. 
ACT.18.25	Ra bwane haꞌausuria ꞌiniai Taroha Goro ꞌinia Araha ma goro ana diꞌu ꞌanai maania. Mana maho na maaniꞌi ꞌinia Araha ra haꞌa-momori. Naꞌi ꞌohasi, ꞌa aiꞌa mataia do ꞌiraaui noni hinihini rai bwareomaea ꞌiniai hinihinia adaaua Jisas. Na bwareomaea moi ana Jon na aidangisia. 
ACT.18.26	Naꞌi ꞌoha na mamaani naꞌi ruma ni haꞌarahesi adaaui Jiu, ꞌa mamaani ramoramoꞌa diꞌu. Mia Akuila mea Prisila raru rongobahua mararu waia ꞌari ruma adarua nararu haꞌa-aidangisia roꞌu diꞌu wou ꞌiniai Taroha Goro ꞌabaia Araha.
ACT.18.27	Mia Apolos ꞌa raba ꞌari Akaea miraaui sae ni heisoi naꞌi Efesas rau haꞌa-weteweteai ꞌadomaꞌina ꞌanai hano marau hauai usu-usu tanaraaui sae hinihini naꞌi ꞌomaasi. Rau haꞌataꞌuꞌuraau dorai haꞌamaotoa Apolos. ꞌIraau sae ꞌisi naꞌi Akaea rau bwane hinihinia Jisas ꞌinia i goro na haua God tanaraau. Hoita, naꞌi ꞌoha na ada Apolos naꞌi Akaea, ꞌa ꞌaꞌauhiraau diꞌu. 
ACT.18.28	ꞌInia naꞌi ꞌoha ꞌia Apolos ꞌa heitohetohe beiraaui Jiu naꞌi maadaaui noni hunga, ꞌa haꞌataꞌinia tanaraaui taha ra awa naꞌi Usu-usu Maea na haꞌataꞌinia haꞌa-momori doꞌia Jisas naasi Haꞌatahi.
ACT.19.1	Naꞌi ꞌoha na ꞌia Apolos ꞌa awa naꞌi Korin, ꞌia Pol ꞌa tahahoro naꞌi ꞌubutanai Provensi Eisia maagu huraꞌa naꞌi Efesas ma heisadoi beiꞌi taraꞌi sae ni heisoi naꞌi ꞌomaasi. 
ACT.19.2	Ma songaꞌiniraau oꞌani, “Naꞌi ꞌoha mou hinihinia Araha, mou daua roꞌu i Hiꞌona Maea?”
ACT.19.2	Miraau oꞌani, “Aiꞌa. ꞌIꞌameu meu aiꞌa rongoa roꞌu ta mamaani ꞌiniai mahosi.”
ACT.19.3	Mia Pol ꞌa oꞌani, “Bwareomaea heꞌua namou daua?”
ACT.19.3	Miraau oꞌani, “Meu dauai bwareomaea na ꞌia Jon na maania.”
ACT.19.4	Mia Pol ꞌa oꞌani, “ꞌIa Jon ꞌa bwareomaearaaui nei narau rihosi baaniꞌi ora-oraꞌa adaaꞌi. Ma ꞌunua tanaraau do ꞌe sae nai boi mau rai hinihinia. ꞌIa Jisas naasia moꞌo na ꞌia Jon ꞌa hadangaꞌiniasi.”
ACT.19.5	Naꞌi ꞌoha rau rongoꞌi haꞌatee anaꞌia Pol maraugu bwareomaea ꞌanai haꞌataꞌinia dorau hinihinia Araha Jisas. 
ACT.19.6	ꞌA dauꞌi bwaudaaꞌi mana Hiꞌona Maea ꞌa sirihiraau. Rau hadahada ꞌiniꞌi taraꞌi haꞌatee heꞌeteꞌi hairiu marau haꞌarangasiꞌi huraꞌa i ꞌadoꞌadonaꞌi a God. 
ACT.19.7	ꞌA ꞌonaai taꞌi tangahuru mana rua mwane naꞌi ruruhasi.
ACT.19.8	ꞌE oru hura naꞌia Pol ꞌa hadahada ramoramo tanaraaui Jiu naꞌi ruma ni haꞌarahesi adaau ꞌabaiai heimarungi ana God. ꞌA bonasia dorai hinihini. 
ACT.19.9	Taraꞌi sae ra rongoasa diꞌu mara kakawa hinihini. Ra haꞌatee haꞌataꞌaiai Taroha Goro naꞌi maadaaꞌi noni hunga. Mia Pol ꞌa wairaau huraꞌai noni hinihini ꞌari rumani skuru ana Tiranas. Naꞌi ꞌisi naagu mamaani naꞌiei ꞌado dangi tanaraau 
ACT.19.10	suriai rua harisi. Ma naasi, ꞌa gaarangi ꞌiraau hakoi ai Grik mana ai Jiu naꞌi Provensi Eisia narau rongoai Taroha Goro ꞌinia Araha.
ACT.19.11	ꞌIa God ꞌa hauai mena tanaa Pol ma haaꞌi kae haꞌabuꞌoahu raha. 
ACT.19.12	Reiꞌuaa na hangete mana bwana na ꞌia Pol ꞌa karohiꞌi, ꞌoha nara waaꞌi tanaraaui nei ra daoha mana nei na adaro ꞌa bwauniꞌi, na daoha ra goro mana adaro ra huraꞌa.
ACT.19.13	Taraꞌi ai Jiu ra taraawaꞌa hano hairiu ꞌanai taariꞌi huraꞌai adaro baanirai sae ꞌiniai atana Araha Jisas. Ra oꞌani ꞌiniai adaro, “Naꞌi atana Jisas na tarohaꞌinia Pol, ꞌoi huraꞌa!” 
ACT.19.14	Maꞌe Naꞌohadaaui Piriisi na atana ꞌia Skiva ꞌa toꞌoraai biu gare mwane narau haua oꞌasi roꞌu.
ACT.19.15	Ma naꞌi ꞌoha rau haꞌimaania taariai adaro, ni adaro ꞌa oꞌani ꞌiniraau, “ꞌInau ꞌiraraa Jisas mau rongo tarohana Pol. Miꞌamou ꞌiatei?”
ACT.19.16	Mia moꞌo na bwauniai adaro, ꞌa asihura ma diohiraauꞌa. Miraau hora huraꞌa baaniai ruma haꞌi waꞌaroko, na abedaaꞌi ra maara hako.
ACT.19.17	ꞌOha ꞌiraau Jiu mana ai Grik narau awa naꞌi Efesas rau rongoa, rau mamaaꞌu diꞌu marau ꞌadomaꞌi haꞌahouai atana Araha Jisas. 
ACT.19.18	Miraaui nei raugu buraꞌi hinihinia Jisas rau taraawaꞌa haꞌarangasiꞌi here taꞌaꞌi narau haaꞌi. 
ACT.19.19	ꞌIraaui nei ra hahaiꞌuaasi ra waaꞌi mai buka ni hahaiꞌuaasi adaaꞌi mara suungiꞌi naꞌi maadaaꞌi noni hunga. Ni horihoridi buka ꞌisi ꞌa ꞌonaai rima tangahurui merui korai silva.
ACT.19.20	Suriai toꞌo adaꞌi mwani maho ꞌisi, na tarohana Araha ꞌa ꞌadarara ꞌari suriai mwani dora mara rago i sae narau hinihini.
ACT.19.21	Naꞌi muri, ꞌia Pol ꞌa ꞌadomaꞌi wetewete ꞌanai ꞌari Jerusalem. Ma ꞌadomaꞌinia do ꞌai tahahoro naꞌi Provensi Masidonia ma naꞌi Provensi Akaea maigui taha naꞌi Jerusalem. Ma naꞌi muri ꞌaigu ꞌari roꞌu i Rom. 
ACT.19.22	Mia haꞌataariai rua heiꞌaꞌauhi ana naꞌi naꞌo ꞌari Masidonia, ꞌia Timoti mea Erastus. ꞌIia ꞌa awa gaꞌu suriai gere madoraa naꞌi Eisia.
ACT.19.23	Naꞌi madoraasi, taraꞌi saeni Efesas rau haꞌatoꞌoai kae haꞌagogoru. Rau taesuꞌa suria ra ragoi nei nara taraawaꞌai hinihinia Jisas. 
ACT.19.24	ꞌE taꞌi sae, atana ꞌia Dimitrias, ꞌiia ꞌa taarai haꞌa ꞌiniꞌi gere ruma na tauꞌarodi ꞌiniꞌi silva, nununai ruma maea anai godi urao ra ꞌunua ꞌinia Atemis. ꞌIraau nei rau tauꞌaro tanaa, rau dau haꞌa raha diꞌu. 
ACT.19.25	Mia Dimitrias ꞌa ꞌunuraau goni mai sae tatauꞌaro anaꞌi beiraaui nei rau taarai haꞌa ꞌiniai taꞌi tagora ma oꞌani ꞌiniraau, “Romwane! Moi aidangisia do ꞌigaau gau kae toꞌo haꞌa ꞌiniai tauꞌaro gau hauani. 
ACT.19.26	Miꞌamou mou reꞌia mamou rongoai maho na haua Pol. ꞌA haꞌataihiꞌi ꞌadomaꞌidaaꞌi sae rago, aiꞌa do naꞌi moi Efesas, me gaarangi hakoi mwani dora naꞌi Eisia. ꞌA ꞌunua dona araaranunu na sae moi nara tagoradi ra aiꞌa huunai god! 
ACT.19.27	Raigu haa marai taraawaꞌa haꞌatee haꞌataꞌaiai maho gau taarai haꞌa ꞌinia. Maragu bwaꞌi haꞌahouaꞌai ruma maea anai urao god Atemis nara haꞌarahesia naꞌi ꞌini naꞌi Eisia ma naꞌi marewana hako. Ni godi urao hauasa agaausi, ꞌaigui ꞌariwou marai ꞌadomaꞌi mara maho haaria moeꞌa ꞌinia!”
ACT.19.28	Naꞌi ꞌoha ꞌiraaui sae tatauꞌaro ꞌisi raugu rongoai maho na ꞌunuasia Dimitrias, marau taesuꞌa diꞌuꞌa, rau taraawaꞌai awara oꞌani, “ꞌIa Atemis, i godi urao agaau Efesas, na ororiu diꞌuꞌi mwane god.” 
ACT.19.29	Gaarangi ꞌiraau hakoi kae ꞌomaasi rau siri naꞌi haꞌagogorusi. Miraau hakoi sae rau ꞌeba ꞌari naꞌi kae dora ni gonigoniha. Taraꞌi sae ra daua Gaeas mea Aristakas marau wairarua roꞌu ꞌari. ꞌIraruani rau taꞌi boia Pol baaniai Masidonia. 
ACT.19.30	ꞌIa Pol ꞌa raba ꞌari ꞌanai hadahada tanaraau i noni hunga, miraau sae ni heisoi rau ura bwarasia. 
ACT.19.31	Taraꞌi saemaua naꞌi Provens naasi narau haguhagu goro beia Pol, rau haꞌataari hadahada tanaa marau haꞌabasua doꞌai abu ꞌari naꞌi dora ra goni naꞌieisi.
ACT.19.32	ꞌIraaui sae rau goni ꞌisi, rau rongo raha diꞌu. Taꞌi ruruha ra awarangaꞌinia taꞌi maho mana nata ruruha ra awarangaꞌiniai nata maho ꞌetea roꞌu. ꞌA kakui ahudaau, ꞌinia ꞌa ragoi nei ra aiꞌa aidangisiai maho ra goni wou ꞌana. 
ACT.19.33	Ma taraꞌi bwauodo adaaꞌi Jiu rau burusia huraꞌai sae nara ꞌunua ꞌinia Aleksanda naꞌi maadaaui noni hunga marau ꞌunua tanaa i taha nai maania. ꞌOha ꞌiraau i noni rau ꞌomesia, rau ꞌadomaꞌinia do ꞌia moꞌosi na taraawaꞌanai haꞌagogorusi. Mia Aleksanda ꞌa hauai haꞌara ꞌiniai rimana dorai papaku, ꞌinia ꞌa raba mamaani ruhasia tanaraau do ꞌiraaui Jiu naꞌi Efesas rau aiꞌa aba beia Pol. 
ACT.19.34	Me naꞌi ꞌoha rau ꞌome ꞌiraraa doꞌiia ꞌe ai Jiu, rau awara oꞌani suriai rua ꞌaoa, “ꞌIa Atemis, i godi urao ameeu Efesas na ororiu diꞌuꞌi mwane god!”
ACT.19.35	ꞌE taꞌi sae mwanimaua ni ꞌomaasi nagu haꞌa-papakuraau, ꞌa oꞌani, “ꞌIꞌamou saeni Efesas, mwani sae hako rau ꞌiraraa doni ahuinai dora anai haꞌarahesia ei godi urao Atemis naꞌi ꞌomaa agaaunisi. Marau aidangisia roꞌu doni araaranununa na ahoda baaniai aro ꞌa awa naꞌi ꞌini. 
ACT.19.36	ꞌA bwaꞌi sae nai matai tohe huniai mahosi! Naasi moi papaku mamoi abu haaꞌi maho bweubweuꞌa. 
ACT.19.37	ꞌIꞌamou namou wairarua mai rua mwaneni, ma aiꞌa ta maho rarui rahia baaniai ruma maea agaau maꞌuasi rarui haꞌatee haꞌataꞌaiai god agaau. 
ACT.19.38	ꞌOnaa ꞌia Dimitrias miraaui sae tatauꞌaro anaꞌi rau raba haꞌahunia ta sae ꞌinia ta maho, ꞌiraau ꞌiraraꞌi moi dora agaaꞌi ꞌanai kooti miraau sae hihiiri ra awa moi ꞌanai bahurongo. 
ACT.19.39	Ma ꞌonaa mou raba ꞌunua ta maho roꞌu mamoigu haꞌa-aratara naꞌi ꞌoha rai hauai gonigoniha raha ꞌanai ꞌomaani. 
ACT.19.40	I haꞌagogoru na toꞌo naꞌi danginisi, gaumani naꞌi Rom ra gaꞌi matai haꞌahunigaau moi ꞌinia do ꞌigaau nagau taraawaꞌana. Ma bwaꞌi maho nagaigu ꞌunua ꞌiniai taranai taha nagau haꞌagogoru ꞌinia.”
ACT.19.41	ꞌA haꞌatee hako ma ꞌunua tanaraau do rai ꞌari ahoꞌi suriꞌi ruma adaaꞌi.
ACT.20.1	Naꞌi murinai haꞌagogoru, ꞌia Pol ꞌa ꞌunuraau goni noni hinihini ma hadahada haꞌa-ꞌoꞌoriraau. Ma hauai haꞌatee haihaꞌari tanaraau magu hano ꞌanai Provensi Masidonia. 
ACT.20.2	Naꞌi Masidonia ꞌa haaꞌi mwani hadahada haꞌa-ꞌoꞌori tanaraaui noni hinihini suriꞌi ꞌomaa na ada suriꞌi. Magu ꞌari Gris 
ACT.20.3	na awa naꞌi ꞌisi suriai oru hura. Mia raba taꞌe naꞌi haka ꞌanai ꞌari Siria magu rongo sadoia moi do ꞌiraaui saemaua adaaꞌi Jiu rau haꞌa-radongaꞌinia ꞌanai ngahu haꞌamaesia, ma ꞌadomaꞌinia doꞌai ahoꞌi gaꞌu ꞌari naꞌi Masidonia maigui tanoꞌi ꞌari Siria.
ACT.20.4	Taraꞌi sae rau taꞌi hanoa Pol, ꞌia Sopata garena Piras baaniai Berea, mia Aristakas mea Sekandas baaniai Tesalonaeka. Mia Gaeas saeni Debe rau taꞌi hano roꞌu, mia Timoti mana rua saeni Eisia, ꞌia Tikikas mia Trofimas. 
ACT.20.5	ꞌIraausi rau naꞌo ꞌari Troas naꞌi haka naraugu mamasiꞌameu naꞌisi. 
ACT.20.6	Miꞌameua Pol meu ꞌari Pilipae. Ma naꞌi murinai rongo ꞌiniai bredi nara aiꞌa doraria ꞌiniai draebam, meu hano baaniai Pilipae naꞌi haka suriai rima dangi mameugu ada roꞌu beiraau naꞌi Troas. Meu awa naꞌi ꞌisi suriai taꞌi sade.
ACT.20.7	Naꞌi suꞌurahi dangi sade meu goni ꞌanai ngau maea naꞌi taꞌi dora. Mia Pol ꞌa taraawaꞌa skuru hadahada naꞌi suꞌurahi tari ꞌubutanai rodo, ꞌinia naꞌi hahoꞌoa maai hanoꞌa. 
ACT.20.8	I ahii nameu goni naꞌiei, ꞌa awa naꞌi orunai bwea naꞌi ruma ahaaha. Raꞌi mwani raita ra marewa naꞌisi. 
ACT.20.9	Ma ꞌe taꞌi geresae na atana ꞌia Iutikas, ꞌa heinagu naꞌi windo magu rongobahua Pol ꞌoha na mamaani ma mamauruꞌaꞌa. ꞌAgu haa ma mauru ma ahodaꞌa na toꞌo naꞌi ano. Raugu suruꞌia, mia bwane mae. 
ACT.20.10	Mia Pol ꞌa dio ma topiraꞌi ruru auru ma ꞌagoia ma oꞌani, “ꞌAi abu taꞌaabemoou, ꞌa tahiꞌa ahoꞌi.” 
ACT.20.11	Naasi meu taꞌeha ahoꞌi naꞌi ahiisi mameu hauai ngau maea mameu taꞌi ngau. Mia Pol ꞌagu mamaani ahoꞌi roꞌu ꞌari tari hahoꞌoa mameugu hano. 
ACT.20.12	Miraaui noni hinihini rau waia Iutikas ꞌari ruma ana mana ꞌadomaꞌidaaꞌi ragu goro ahoꞌi ꞌiniai tahi ahoꞌi ana.
ACT.20.13	ꞌIꞌameu meu taꞌe naꞌi haka ꞌari Asos, mia Pol ꞌa hatare. Naꞌi naꞌo mameugu hano, ꞌia Pol ꞌa bwane ꞌunua do meigui heisadoi ahoꞌi naꞌi Asos. 
ACT.20.14	ꞌOha na ada magu taꞌe beiꞌameu mameu ꞌari Mitilini. 
ACT.20.15	Meu huraꞌa baaniai Mitilini manaꞌi nata dangi meu boi gaarangiai maraui Kios. Manaꞌi nata dangi haisuri meu ada naꞌi maraui Samos. Naꞌi moi nata dangi ahora mameu ada roꞌu naꞌi Maelitas. 
ACT.20.16	ꞌIa Pol ꞌa ꞌunua domei diꞌua moi Efesas, suria ꞌa aiꞌa raba awa orea naꞌi Provensi Eisia. ꞌA rabasia do ꞌonaa nai mwadaꞌu, mei ataha naꞌi Jerusalem naꞌi dangi na ꞌiraaui Jiu rau haꞌatoꞌoai Rongo nara ꞌunua ꞌiniai Pentikos, tarana naasi na haꞌa-osaosa ꞌinia.
ACT.20.17	Naꞌi Maelitas ꞌia Pol ꞌa haꞌataariai taroha tanaraaui bwauodo adaaꞌi heisoi naꞌi Efesas dorai boi reꞌia. 
ACT.20.18	ꞌOha rau ada, ꞌa oꞌani ꞌiniraau, “ꞌIꞌamou mou ꞌiraraꞌi hakoi mwani maho nau haaꞌi ꞌoha nau awa beiꞌamou taraawaꞌa naꞌi ꞌoha nau ada tahamora naꞌi Eisia. 
ACT.20.19	Reiꞌuaa na ꞌiraaui Jiu rau haaꞌi mwane haꞌaradorado taꞌaꞌi nara haꞌa-rongomaataꞌiau, ꞌinau ꞌau tauꞌaro moi tanaa Araha haꞌi manego ma ragoi madoraa na wai ra udu baaniai maagu. 
ACT.20.20	ꞌOnaai ꞌiraraa amoou, nau haꞌausuriꞌamou ꞌiniai Taroha Goro naꞌi maadi noni hunga ma roꞌu suriꞌi ruma amooꞌi. Ma naꞌi ꞌoha nau haua, ꞌau aiꞌa girua taꞌiniꞌamou ta maho do nau gaꞌi maania ꞌanai ꞌaꞌauhiꞌamou. 
ACT.20.21	Mau ꞌunua tanaraaui Jiu miraaui nei ra aiꞌa Jiu dorai rihosi baaniꞌi ora-oraꞌa adaaꞌi tanaa God marai hinihinia Araha aga Jisas. 
ACT.20.22	Ni Hiꞌona Maea ꞌa ꞌunua tanaau dowai ꞌari Jerusalem. Ma reiꞌuaa nau aiꞌa ꞌiraraai taha nai toꞌiau naꞌi ꞌoha wai ada ꞌisi, wai araisuria moi. 
ACT.20.23	ꞌAdo ꞌomaa nau gaariri suriꞌi, Hiꞌona Maea ꞌa haꞌabasuau moeꞌa do ꞌinau rai nugaau naꞌi rumanihoꞌo marai haꞌa-rongomaataꞌiau naꞌi ꞌoha wai ada naꞌi Jerusalem. 
ACT.20.24	Maꞌata ꞌinau ꞌa aiꞌa taꞌaabegu ꞌiniai taha nai toꞌiau. Maho moi nau rabasia, naasi dowai haꞌahakoai tauꞌaro na haꞌa-ꞌuꞌuriau ꞌinia Araha Jisas—ꞌanai tarohaꞌiniai Taroha Goro ꞌiniai goro ana God ꞌinigia.
ACT.20.25	“Ni maho nau awa gaꞌu ꞌinia beiꞌamou ani, naasi ꞌanai tarohaꞌiniai heimarungi ana God tanaꞌamou. Manaꞌi ꞌohani nau ꞌiraraa do ꞌa bwaꞌi abe ꞌiniꞌamou naigu ꞌomesiauꞌa roꞌu ta ꞌoha. 
ACT.20.26	Naasi wai ꞌunua tanaꞌamou, ꞌonaa tanei ꞌiniꞌamou na aiꞌa daua nanai tahi tarau, ꞌa aiꞌa taritariꞌa agua, 
ACT.20.27	ꞌinia ꞌinau ꞌau bwane maaniꞌi hakoꞌai maho na ꞌirisia God domoi aidangisiꞌi.
ACT.20.28	“Naasi moi ꞌomesuriꞌamou haariꞌamou, beiraau roꞌu i nei na Hiꞌona Maea ꞌa haꞌa-ꞌuꞌuriꞌamou ꞌiniraau. Moi ꞌonaai ꞌomesuri siip nara ꞌomesuri haꞌagorohiꞌi siip naꞌi heisoi ana God na horia ꞌiniai ꞌabunai garena. 
ACT.20.29	ꞌAu ꞌiraraa do naꞌi ꞌoha wai hano, taraꞌi haꞌausuri pwapwaariꞌi rai siri mai beiꞌamou ꞌonaai misutari marai bonasiai haꞌataꞌaiꞌi siip amooꞌi. 
ACT.20.30	Ma roꞌu, taraꞌi sae hinihini roꞌu moi naꞌi ꞌomaa amoou narai hiosiai huunai haꞌausuringaꞌi neina taraꞌi nei rai suriraau haariraau. 
ACT.20.31	Naasi moi ꞌomeꞌome goro! Moi ꞌadoꞌadoai ꞌoha nau awa beiꞌamou ani. Suri rodo mana dangi suriai oru harisi nau haꞌabasuꞌamou haꞌi angiangi.
ACT.20.32	“Naani ꞌau nugaꞌamou naꞌi bwabwahenai rimana God. Mana taroha ꞌiniai goro ana God ꞌinigia ꞌai ꞌaꞌauhiꞌamou roꞌu. Ni tarohasi, ꞌai ꞌaꞌauhiꞌamou ꞌanai haꞌa-weteweteꞌamou suriꞌi hinihinimooꞌi maai haaꞌi tanaꞌamoui maho goro naꞌia God nai wateꞌi tanaraau hakoi inoni anaꞌi.
ACT.20.33	“Aiꞌa ꞌoha nawai naga ꞌiniꞌi haꞌa maꞌuasi bwana ana ta sae. 
ACT.20.34	ꞌIꞌamou mou ꞌiraraa do ꞌinau ꞌau tauꞌaro ꞌiniai rimagu ꞌanai horiꞌi taha nau rabasiꞌi, miraaui sae nameu taꞌi hano. 
ACT.20.35	ꞌAu tauꞌaro raha oꞌasi ꞌanai haꞌataꞌinia tanaꞌamoui herehere namou gaꞌi haua ꞌanai ꞌaꞌauhiraaui nei ra ha-haꞌarohaꞌa. Ma moi ꞌadoꞌadoai haꞌatee ana Araha Jisas na oꞌani, ‘ꞌIa moꞌo na hisu, ꞌa waꞌewaꞌe diꞌua moꞌo na daai mareho nara hisungia ꞌinia.’ ”
ACT.20.36	ꞌIa Pol ꞌagu haꞌatee oꞌasi ma topiraꞌi ruru auru beiraau ma haꞌarahesi. 
ACT.20.37	ꞌIraau hako rau angi marau ꞌagoia marau ngoonia. 
ACT.20.38	Mana maho rau ahutotou diꞌu ꞌinia, i ꞌunua ana Pol doꞌa bwaꞌi ta ꞌohaꞌa roꞌu raigu reꞌia. Marau taꞌi hano dioi one ꞌanai haꞌahanoria naꞌi haka.
ACT.21.1	Meu haihaꞌari mameu taꞌe odo-odo ꞌanai maraui Kous. Naꞌi nata dangi meu ada naꞌi maraui Rodis, mameugu hano roꞌu ꞌanai ꞌomaai Patara. 
ACT.21.2	Naꞌi ꞌisi meu adoiai haka na ꞌari Ponisia mameu taꞌeꞌa iei. 
ACT.21.3	ꞌOha meu boi naꞌi marau Saepras, meu taha naꞌi aba bo huraꞌa ꞌinia mameugu siri naꞌi Taea, ꞌe ꞌomaa naꞌi Siria. Na haka ꞌai gaasi bori naꞌi ꞌisi. 
ACT.21.4	Meu siri one mameu siba suriraaui sae ni heisoi naꞌi ꞌomaasi, mameu awa beiraau suriai taꞌi sade. Rau haꞌabasua Pol doꞌai abu ꞌari Jerusalem, ꞌinia na Hiꞌona Maea ꞌa bwane haꞌataꞌinia tanaraau i taha nai toꞌo tanaa Pol naꞌi ꞌisi. 
ACT.21.5	ꞌA hakoi taꞌi sade mameu hano roꞌu. ꞌIraau hakoi sae ni heisoi naꞌi ꞌomaasi, ꞌiraaui mwane mana urao mana gare, meu taꞌi huraꞌai one. Meu topiraꞌi ruru auru naꞌi nunuꞌu mameu haꞌarahesi. 
ACT.21.6	Meu haihaꞌari mameugu huraꞌa ahoꞌi haka, miraau rau siri ahoꞌi suriꞌi ruma adaaꞌi.
ACT.21.7	Meu hano baaniai Taea ꞌanai ꞌomaai Tolemes. ꞌOha meu ada, meu bae beiraaui sae ni heisoi naꞌi ꞌisi. ꞌE taꞌi dangi nameu awa beiraau. 
ACT.21.8	Naꞌi dangi ahora meu ꞌari Sisaria mameu awa beia Pilip, ꞌe sae na matai tarohaꞌinia roꞌu i Taroha Goro. ꞌIia ꞌe taꞌi ꞌiniraaui waira biu nara ꞌome sigihia ꞌanai ꞌaꞌauhiraaui Haꞌataari. 
ACT.21.9	ꞌA toꞌoraai hai gare urao nara aiꞌa haꞌiwai mau narau matai haꞌatee rarabeangaꞌiniꞌi mareho.
ACT.21.10	Meu awa naꞌi Sisaria suriai taringai dangi. Maꞌe Rarabea na atana ꞌia Agabas ꞌa boi beiꞌameu, ꞌiiani baaniai Jiudea. 
ACT.21.11	ꞌA hauai rorowaꞌa ana Pol ma hoꞌosiꞌi ꞌiniai rimana mana uwana haaria. Ma oꞌani ꞌiniꞌameu, “I Hiꞌona Maea ꞌa haꞌarangasia do raꞌi bwauodo adaaꞌi Jiu naꞌi Jerusalem rai hoꞌosia moꞌo na toꞌoraai rorowaꞌani. Marai usuhaꞌinia tanaraaui nei ra aiꞌa Jiu.”
ACT.21.12	Naꞌi murinai haꞌatee oꞌasi ana Agabas, ꞌiꞌameu miraaui sae ni heisoi naꞌi ꞌomaasi, meu bongaꞌinia Pol doꞌai abu ꞌari Jerusalem. 
ACT.21.13	Mia Pol ꞌa oꞌani, “Ni ꞌuaana na mou angi haꞌa-ahutotouau ꞌinia? ꞌOnaa rai hoꞌosiau naꞌi rumanihoꞌo naꞌi Jerusalem ꞌiniai hinihinia agua Araha Jisas, ꞌinau ꞌau mwaꞌemwaꞌe moi. Mau mwaꞌemwaꞌe roꞌu moi ꞌonaa nawai mae.”
ACT.21.14	Meugu aiꞌa matai rihosiaꞌai ꞌadomaꞌina Pol, mameu agoheꞌa. Mameu oꞌani, “ꞌA goro moi. ꞌOi haua suriai heiꞌirisina Araha.”
ACT.21.15	Mameu haꞌaagau ꞌanai ꞌari Jerusalem. 
ACT.21.16	Taraꞌi sae hinihini naꞌi Sisaria meu taꞌi hano roꞌu. Rau waiꞌameu ꞌari ruma ana Nason nameu awa naꞌiei. ꞌIa moꞌosi ꞌe saeni Saepras na bwane hinihinia mau mai a Jisas.
ACT.21.17	ꞌIraaui sae ni heisoi naꞌi Jerusalem rau haꞌamaotoꞌameu goro. 
ACT.21.18	Naꞌi nata dangi mia Pol ꞌa hano beiꞌameu ꞌanai ꞌari garihia Jems. ꞌIraaui bwauodo naꞌi heisoi ni Jerusalem rau awa roꞌu naꞌi ꞌisi. 
ACT.21.19	Mia Pol ꞌa bae beiraau ma maania tanaraaui mwani mareho naꞌia God na haua suriꞌi tahingadaaꞌi nei ra aiꞌa Jiu ꞌoha naꞌia Pol ꞌa heitarohaꞌi tanaraau.
ACT.21.20	Rau haꞌaasaa God ꞌiniai maho na maaniꞌi Pol marau oꞌani ꞌinia, “Doꞌora, iꞌoe ꞌiraraa doꞌe taringai merui Jiu narau hinihiniaꞌa Jisas marau hinihiniꞌi wetewete roꞌu mau i Ringe anaꞌia Moses. 
ACT.21.21	Maraugu rongo haꞌatariꞌaa do iꞌoe ꞌo haꞌausuriraaui Jiu narau awa beiraaui nei ra aiꞌa Jiu dorai abu suriꞌi Ringe anaꞌia Moses, marau ꞌunua do iꞌoe ꞌo haꞌaabua dorai aha haꞌaraꞌi gare mwane adaaꞌi mana suriꞌi ringeringe adaaꞌi wauwa agaaꞌi.
ACT.21.22	“Hoita naasi, ꞌe taha gaigu haua? ꞌInia ꞌa bwaꞌi adaraꞌa rai rongoa do ꞌo awaꞌa ꞌini. 
ACT.21.23	Naani maho nameu ꞌadomaꞌinia doꞌoi haua. I waira haini rau hauai duruduru tanaa God. 
ACT.21.24	Moi taꞌi ꞌari Ruma Maea ana God mamoi hauai herehere ꞌanai haꞌa-wariwariꞌamou naꞌi maana God
ACT.21.25	“Miraaui nei ra aiꞌa Jiu narau hinihini, meu bwane haua huraꞌai usu-usu tanaraau ꞌiniꞌi ringeringe narai suriꞌi. Meu haꞌabasuraau dorai abu ngaaꞌi mahoingau nara hoꞌasiꞌi ꞌiniꞌi araaranunu. Mameu ꞌunua tanaraau dorai abui wawaasuaꞌa marai abui ngau ꞌabu mana ngaaꞌi hasiꞌodi mwamwaa nara riꞌoiꞌi.”
ACT.21.26	Naꞌi nata dangi ꞌia Pol ꞌa hano beiraaui wera hai marau hauai ringei haꞌa-wariwarisi. Naꞌi muri ꞌa siri Ruma Maea ana God ma haꞌarongoraaui Piriisi ꞌiniai madoraa naigu hakoi biunai dangi ꞌanai haꞌahakoai duruduru adaaui waira haisi, neina rai suu hoꞌasi tanaraau naꞌi ꞌohasi.
ACT.21.27	Naꞌi ꞌoha na biu dangi ni haꞌahakoai duruduru ꞌa gaarangi hakoꞌa, taraꞌi Jiu baaniai Eisia rau reꞌia Pol naꞌi Ruma Maea ana God. Rau hauai ruruha raha marau daua Pol. 
ACT.21.28	Marau awara oꞌani, “ꞌIꞌamou saeni Israel, moi ꞌaꞌauhiꞌameu! ꞌIa moꞌoni ꞌa ꞌari suriꞌi mwani ꞌomaa rago na mamaani haꞌa-taꞌaigaaui Jiu mana Ringe anaꞌia Moses mana Ruma Maeani. Ma haꞌadoꞌoa roꞌu i Ruma Maea, ꞌa waa siri sae nara aiꞌa Jiu naꞌiei.” 
ACT.21.29	Rau haꞌatee oꞌasi, ꞌinia taraꞌi abe rau ꞌadomaꞌinia doꞌia Pol ꞌa waia Trofimas, saeni Efesas, siri naꞌi Ruma Maea ana God. ꞌInia rau reꞌiai taꞌi hahano goni adarua naꞌi ꞌomaasi.
ACT.21.30	Mana ꞌomaa hako rau rongo rahaꞌa, rau ꞌeba mai marau goni naꞌi dorasi. Rau daua Pol, rau oge raꞌiraꞌiꞌa huraꞌa baaniai Ruma Maea ana God. Raugu ꞌasuꞌa mana maraaruma ra honohonoꞌa. 
ACT.21.31	Rau taraawaꞌa ngahuia Pol ꞌanai haꞌamaesia mana naꞌohadaaui heheiꞌoi-ni Rom ꞌa rongoa do ꞌiraau hakoi Jerusalem rau taraawaꞌa haꞌagogoruꞌa. 
ACT.21.32	Ma ꞌunuraau taraꞌi heheiꞌoi ma taraꞌi bwauodo adaaꞌi narau ꞌeba ꞌari naꞌi dora ra goni naꞌiei. ꞌOha rau reꞌiai naꞌohanai heheiꞌoi beiraaui heheiꞌoi anaꞌi maraugu mamarotaꞌi rubua Pol. 
ACT.21.33	Mana naꞌohanai heheiꞌoi ꞌa ꞌariwou ma daua Pol ma ꞌunua dorai tosia ꞌiniai rua arihau. Ma songaꞌiniraaui noni ꞌinia ꞌiatei naasia moꞌosi ma ꞌe taha na haua. 
ACT.21.34	ꞌE taꞌi aba ꞌiniai ruruhasi rau awarangaꞌiniai taꞌi maho mana nata aba rau awarangaꞌiniai maho heꞌeteꞌi roꞌu. Rau rongo raha diꞌu na naꞌohadaaui heheiꞌoi ꞌagu aiꞌa rongo tahaꞌa. Ma ꞌunua tanaraaui sae heheiꞌoi dorai waia Pol ꞌari ruma baabau adaaui heheiꞌoi. 
ACT.21.35	ꞌOha rau waia Pol tari naꞌi buuhane anai dora adaaui heheiꞌoi, me ꞌiraaui noni hunga rau wetewete diꞌu roꞌu wou. Naꞌi ꞌohasi ꞌiraaui heheiꞌoi raugu suruꞌia Pol. 
ACT.21.36	Mana kae ruruhasi, rau haisuri rau awaawara oꞌani, “Haꞌamaesia, haꞌamaesia!”
ACT.21.37	Naꞌi ꞌoha ra gaarangi waiꞌa Pol siri ruma adaaui sae heheiꞌoi, ꞌa haꞌatoho beiai naꞌohadaaui sae heheiꞌoi doꞌa raba ꞌunua ta maho tanaa.
ACT.21.37	Mana naꞌohadaaui sae heheiꞌoi ꞌa oꞌani ꞌinia, “Iꞌoe ꞌo matai maramara Grik! 
ACT.21.38	Nau ꞌadomaꞌinia gaꞌu do iꞌoe naasi ai Ijip na taraawaꞌanai haꞌagogoru beiai Gaumani naꞌi ꞌohaani, ma naꞌotaranai hai merui sae taꞌaa anaꞌi ꞌanai awa naꞌi dora mangasara.”
ACT.21.39	Mia Pol ꞌa aramia oꞌani, “ꞌInau aiꞌa! ꞌInau ꞌe ai Jiu baaniai Tasas, ꞌe ꞌomaa ororiu naꞌi Silisia. ꞌOi haꞌawateau mawai hadahada tanaraaui sae ꞌini.”
ACT.21.40	Mana naꞌohadaaui sae heheiꞌoi ꞌa haꞌawatea doꞌai hadahada. Mia Pol ꞌa ura araꞌa naꞌi buuhane maagu hauai haꞌara ꞌiniai rimana tanaraaui noni hunga dorai papaku. ꞌOha rau papaku maagu hadahada tanaraau, ꞌa maramara Jiu.
ACT.22.1	“Mwani sae aguꞌi, moisu rongobahuau mawai haꞌa-aidangisiꞌamou ꞌiniai taha nau haua!” 
ACT.22.2	Naꞌi ꞌoha rau rongoai maramara Jiu ana Pol maraugu papaku haꞌatai. Magu oꞌani,
ACT.22.3	“ꞌInau ꞌe ai Jiu nau huta naꞌi ꞌomaai Tasas naꞌi Silisia. Me ꞌau raha araꞌa naꞌi ꞌini naꞌi Jerusalem. ꞌAu awa ꞌanai haꞌausuringaꞌi baania Gamaliel ma haꞌausuriau ꞌiniꞌi mwani ringeringe adaaꞌi wauwa agaaꞌi neina wai araisuriꞌi. Mau haꞌisuriꞌi haꞌa-momori ꞌiniai rabasia agua dowai araisuria God ꞌonaai rabasia amoou ꞌanai araisuria roꞌu naꞌi ꞌohani. 
ACT.22.4	ꞌAu norataꞌairaaui nei rau hinihinia Jisas. Taraꞌi nei ꞌau haꞌahaingahu ꞌiniraau, ma taraꞌi nei ꞌau daaꞌi mau gaasiꞌi naꞌi rumanihoꞌo. ꞌAu aiꞌa hihiiri. Urao mana mwane ra taꞌisada hako moi. 
ACT.22.5	I Naꞌohadaaui Piriisi miraaui ruruhai Kansol rau matai maania moi tanaꞌamou do maho nau maaniasi ꞌa haꞌa-momori. ꞌInia ꞌiraau narau haaꞌi usu-usu nau waaꞌi tanaraaui bwauodo adaaꞌi Jiu naꞌi Damaskas neina wai matai daaꞌi mana hoꞌosiꞌi sae hinihini naꞌisi ꞌanai waiꞌi mai ꞌanai haꞌa-mamaꞌaiꞌi.”
ACT.22.6	“ꞌE taꞌi dangi naꞌi atoaa, ꞌau gaarangiaꞌa wou i Damaskas. ꞌAugu ꞌasuꞌa mana marewa na boi baaniai aro ꞌa wadoriauꞌa. 
ACT.22.7	Mau ahoda aurui ano mau rongoai haꞌatee na oꞌani, ‘Sol, Sol. ꞌA ꞌua ꞌo norataꞌaiau ꞌinia?’
ACT.22.8	“Minau oꞌani, ‘Saemaua, iꞌoe atei?’ Mia oꞌani, ‘ꞌInaua Jisas ni Nasaret naꞌo norataꞌaiausi.’ 
ACT.22.9	ꞌIraaui sae meu taꞌi hano, rau reꞌia moi marewa marau aiꞌa rongoa ta haꞌatee.
ACT.22.10	“Mau oꞌani, ‘Araha, ꞌe taha naꞌo rabasia dowai haua?’ Mia oꞌani, ‘ꞌOi urataꞌe maꞌoi ꞌari Damaskas. ꞌE sae naꞌi ꞌisi naigu ꞌunua tanaꞌoi maho nau bwane ꞌadomaꞌi nunuga ꞌinia tanaꞌo ꞌanai haua.’
ACT.22.11	“Ni marewasi ꞌa wadoraꞌi diꞌu, ꞌa haꞌakuruaꞌai maagu ma bwaraꞌa do waigu wana. ꞌIraaui nei nameu taꞌi hanosi, raugu uruau moeꞌa ꞌari Damaskas. 
ACT.22.12	Naꞌi Damaskas ꞌe sae na awa ꞌisi, atana ꞌia Ananaeas, ꞌiia ꞌa haꞌisuriꞌi goroi Ringe anaꞌia Moses. ꞌIraaui Jiu narau awa ꞌisi rau haꞌahoua diꞌu. 
ACT.22.13	ꞌA boi ma ura naꞌi bobogu ma oꞌani, ‘Doꞌora Sol, ꞌoi wanawana ahoꞌi.’ Naꞌi ꞌohasi ꞌaugu ꞌomeꞌome ahoꞌi, mau wanasia.
ACT.22.14	“Mia Ananaeas ꞌa oꞌani ꞌiniau, ‘ꞌIa God narau haꞌarahesia i wauwa agaaꞌi, ꞌa ꞌome sigihiꞌo ꞌanai aidangisiai heiꞌirisina. ꞌA ꞌome sigihiꞌo roꞌu doꞌoi reꞌiai garena na odo-odo hako naꞌi maana maꞌoi rongoai ringena. 
ACT.22.15	Maꞌoi maania tanaraau hakoi mwani sae i taha naꞌo rongoa maꞌo reꞌia.’ 
ACT.22.16	Ma oꞌani roꞌua Ananaeas, ‘ꞌE taha naꞌogu mamasia? ꞌOi ura araꞌa maꞌoi bwareomaea mia Araha ꞌai haꞌa-aiꞌaꞌi ora-oraꞌa amuꞌi ꞌiniai haꞌangonia amua ꞌanai ꞌadomaꞌi nugasiꞌo.’
ACT.22.17	“Hoita, naꞌi muri ꞌoha nau boi ahoꞌi naꞌi Jerusalem, ꞌe taꞌi dangi nau siri naꞌi Ruma Maea ana God ꞌanai haꞌarahesi. Manaꞌi ꞌomesia agua Araha ꞌa ꞌonaai maho nau mauruꞌaa. 
ACT.22.18	ꞌA oꞌani ꞌiniau, ‘ꞌOi huraꞌa raurau baaniai Jerusalem! ꞌInia ꞌiraaui sae ꞌini rau bwaꞌi raba rongoꞌi maho naꞌoi maaniꞌi ꞌiniau.’
ACT.22.19	“Mau oꞌani ꞌinia, ‘Araha, ꞌiraaui sae ꞌini rau ꞌiraraa doꞌau siri suriꞌi mwani ruma ni haꞌarahesi ameeꞌi Jiu ꞌanai dauraaui sae ra hinihiniꞌo ꞌanai gaasiraau naꞌi rumanihoꞌo marai rohoraau. 
ACT.22.20	Manaꞌi ꞌoha ra haꞌamaesia Stivin, i sae heheitarohaꞌi amua, ꞌinau ꞌau awa roꞌu, mau ꞌadomaꞌi aratara beiraau. ꞌAu ꞌomesuriꞌi bwana adaaꞌi mwane rau buta haꞌamaesiasi.’
ACT.22.21	“Mia Araha ꞌa oꞌani ꞌiniau, ‘ꞌOi huraꞌa! Wai haꞌataariꞌo huraꞌa haꞌatau beiraaui nei ra aiꞌa Jiu.’ ”
ACT.22.22	ꞌIraaui noni hunga rau rongobahua Pol tari ꞌoha nagu haꞌatee oꞌasi, marau taraawaꞌa awaraꞌa ꞌiniai ringe raha, rau oꞌani, “Haꞌamaesia! ꞌIa moꞌosi ꞌa aiꞌa arari ꞌanai tahi.” 
ACT.22.23	Rau awara marau rahiꞌi bwana bohuraꞌa adaaꞌi marau raꞌu ano narau gaasiꞌi ꞌari aro.
ACT.22.24	Mana naꞌohanai sae heheiꞌoi adaaui Rom ꞌa ꞌunua dorai waia Pol siri ruma adaaui sae heheiꞌoi marai rohoa naꞌiei. ꞌA haua oꞌasi doꞌia Pol ꞌai haꞌarangasiai taranai taha naraugu awaraia ꞌinia. 
ACT.22.25	Naꞌi ꞌoha ꞌiraaui sae heheiꞌoi raugu tosia Pol ꞌanai rohoa, ma songaꞌiniaꞌai taꞌi saemaua adaau na ura naꞌi bobona. ꞌA oꞌani, “ꞌA ꞌua? ꞌA odo-odo naꞌi ringe dorai rohoai sae auhenua ni Rom maraigu ꞌiꞌia?”
ACT.22.26	ꞌOha nagu rongoa oꞌasi ma ꞌari beiai naꞌohanai sae heheiꞌoi ma oꞌani ꞌinia, “ꞌE taha naꞌo hauani? ꞌIa moꞌoni ꞌe sae auhenua ni Rom naani!”
ACT.22.27	Mia moꞌosi ꞌa ꞌari beia Pol ma songaꞌinia, “ꞌOi ꞌunua tanaau. Iꞌoe ꞌe sae auhenua ni Rom?”
ACT.22.27	Mia Pol ꞌa aramia oꞌani, “ꞌInau ꞌe nei.”
ACT.22.28	Mana naꞌohanai sae heheiꞌoi ꞌa oꞌani, “ꞌInau ꞌe kae haꞌa nau horia maugu haꞌi sae auhenua ni Rom.”
ACT.22.28	Mia Pol ꞌa oꞌani, “ꞌInau ꞌau huta haꞌi ai Rom.”
ACT.22.29	Miraaui nei rau raba songaꞌinia Pol ꞌoha rau gaarangi rohoa ani, raugu hano baania. Mana naꞌohadaaui sae heheiꞌoi ꞌa mamaaꞌu diꞌu, ꞌiniai hoꞌosia ana Pol magu aidangisia naꞌi muri do ꞌiia ꞌe sae auhenua ni Rom.
ACT.22.30	Naꞌi nata dangi, i naꞌohanai sae heheiꞌoi ꞌa raba aidangisia goro taha na ꞌiraaui bwauodo adaaꞌi Jiu raugu haꞌahunia ꞌinia Pol. ꞌA wagasia Pol ma ꞌunuraau mai naꞌohadaaꞌi Piriisi miraaui Kansol, magu waia maia Pol na haꞌa-urasia naꞌi maadaau.
ACT.23.1	Mia Pol ꞌa wanasiraaui Kansol magu oꞌani, “Mwani sae aguꞌi, ꞌinau ꞌau aiꞌa ninima naꞌi maana God, ꞌinia mwani ꞌoha tari dangini ꞌau haaꞌi moeꞌai maho na ꞌirisia dowai haaꞌi.” 
ACT.23.2	Mia Ananaeas, Naꞌohadaaui Piriisi, ꞌa ꞌunua tanaraaui nei rau ura naꞌi bobona Pol dorai hidariai ngoona. 
ACT.23.3	Mia Pol ꞌa rihotaꞌi tanaai Naꞌohadaaui Piriisi ma oꞌani ꞌinia, “ꞌIa God ꞌai hidariꞌo roꞌu. Iꞌoe ꞌo ꞌonaai bani na bwani ngabo taꞌaa maragu peda haꞌahaorua moi. ꞌO hiiriau suriai Ringe ana Moses magu iꞌoe ꞌo horosia roꞌu moi ringesi. Ni ringe ꞌa haꞌaabua doꞌoi ꞌunua tanaraaui mwane ꞌini dorai hidariau.”
ACT.23.4	Miraaui nei rau ura gaarangia Pol, rau oꞌani ꞌinia, “Ni ꞌuaana noꞌo haꞌatee haꞌataꞌaia ꞌiniai Naꞌohadaaui Piriisi ana God?”
ACT.23.5	Mia Pol ꞌa oꞌani, “ꞌAu aiꞌa aidangisia do ꞌiia ꞌe Naꞌohadaaui Piriisi. Ni Usu-usu Maea ꞌa ꞌunua dogai abu haꞌatee haꞌataꞌaiꞌi naꞌotara agaaꞌi.”
ACT.23.6	Naꞌi ꞌoha ꞌia Pol ꞌa reꞌia do raꞌi abe ꞌiniraaui Kansol raꞌi Sadiusi ma raꞌi nei raꞌi Farisei, ma haꞌatee rahaꞌa, ꞌa oꞌani, “Romwane! ꞌInau ꞌe Farisei miraaui wauwa aguꞌi raꞌi Farisei roꞌu. Maragu ꞌiꞌiau ꞌiniai hinihinia agua do ꞌirai nei ra mae rai haꞌa-surutaꞌera ahoꞌi roꞌu.”
ACT.23.7	Naꞌi ꞌoha naagu haꞌatee oꞌasi a Pol, miraaui Farisei mana Sadiusi rau taraawaꞌa haitaꞌiaꞌa. Mana Kansol ꞌa heihoa ꞌiniai rua ruruha. 
ACT.23.8	ꞌIraaui Sadiusi narau aiꞌa hinihiniꞌi enjel mana adaro mana aunga mana surutaꞌe ahoꞌi adaaꞌi sae baaniai mae, miraaui Farisei narau hinihiniꞌi hakoi maho ꞌisi. 
ACT.23.9	ꞌIraaui rua ruruhasi, raugu haa marau awaawaraꞌa. Taraꞌi haꞌausuri ꞌanai Ringe anaꞌia Moses raꞌi Farisei, rau ura marau haꞌatee wetewete oꞌaniꞌa, “Aiꞌa maho taritariꞌa mei sadoia beia moꞌoni. Gasi ꞌidi ꞌe aunganai sae maꞌua enjel na hadahada gaꞌu tanaa.”
ACT.23.10	Ni heitaꞌia narau hauasi ꞌagu haa ma kae rahaꞌa. Mana naꞌohanai sae heheiꞌoi ꞌa maguguꞌa do rau gasi ꞌado dorana Pol. Ma ꞌunua tanaraaui sae heheiꞌoi dorai siri marai waia huraꞌaꞌa Pol. Marau sirihia Pol narau waia ahoꞌi ꞌari ruma baabau adaau.
ACT.23.11	Naꞌi moi rodo mia Araha ꞌa boi na ura naꞌi bobona Pol magu oꞌani ꞌinia, “ꞌOi abu mamaaꞌu. ꞌOnaai tarohaꞌiniau amua naꞌo haa naꞌi Jerusalem, iꞌoe ꞌoi haua oꞌasi roꞌu naꞌi Rom.”
ACT.23.12+ACT.23.13	Naꞌi hahoꞌoa, ꞌa diꞌuai hai tangahurui sae mwane ni Jiu rau rurugoni marau duruduru dorau bwaꞌi ngau maꞌua gono tari ꞌoha rai haꞌamaesia Pol. 
ACT.23.14	Taraꞌi abe ꞌiniraau ra ꞌari beiraaui Naꞌohadaaui Piriisi ma taraꞌi saemaua roꞌu marau oꞌani ꞌiniraau, “ꞌIꞌameu meu tohe tanaa God domeu bwaꞌi ngau tari ꞌoha mei haꞌamaesia Pol. 
ACT.23.15	ꞌIꞌamou hako beiraaui Kansol moi haꞌataariai taroha tanaai naꞌohanai sae heheiꞌoi mamoi pwariꞌia domou raba sadoiꞌi goroi maho taritariꞌa na haaꞌia Pol. Mamoi haꞌangonia marai waia mai tanaꞌamou ꞌanai ꞌiꞌia. ꞌIꞌameu mei matoo ꞌana naꞌi tara ꞌanai ngahu haꞌamaesia.”
ACT.23.16	Maꞌe taꞌi gare mwane anai asina Pol ꞌa rongo sadoiai haꞌaradoradosi ma ꞌari dora adaaui heheiꞌoi ma maaniai mahosi tanaa Pol. 
ACT.23.17	Mia Pol ꞌa oꞌani ꞌiniai taꞌi ꞌiniraaui naꞌohadaaui heheiꞌoi, “ꞌOi waia ꞌari gere saeni tanaai bwauodo amoou. ꞌE maho na raba ꞌunua tanaa.” 
ACT.23.18	Mana sae heheiꞌoisi ꞌa waia ꞌariꞌa garesi ma oꞌani ꞌiniai bwauodo ana, “ꞌIa Pol, moꞌo na awa naꞌi rumanihoꞌo agaau ani, ꞌa ꞌunua tanaau dowai waia maia moꞌoni tanaꞌo. ꞌE mareho na raba ꞌunua tanaꞌo.”
ACT.23.19	Mana bwauodosi ꞌa dauai rimana ma gere waia beiraꞌi ma oꞌani ꞌinia, “ꞌE taha naꞌo raba maania tanaau?”
ACT.23.20	Mia aramia oꞌani, “Raꞌi Jiu rau haꞌa-radongaꞌinia dorai haꞌangonia doꞌoi waia dioa Pol tanaraaui Kansol adaau hoꞌoa. Rai pwariꞌiꞌo dorau raba sadoiꞌi goroi maho taritariꞌa na haaꞌi. 
ACT.23.21	Maꞌata ꞌoi abu araisuriraau! ꞌInia ꞌa diꞌuai hai tangahurui sae rau matoo ꞌana Pol naꞌi tara ꞌanai ngahu haꞌamaesia. Rau tohe tanaa God dorau bwaꞌi ngau maꞌua gono tari ꞌoha rai haꞌamaesia Pol. Naꞌi ꞌohanisi rau mamasi moeꞌa, ꞌinia rau ꞌadomaꞌinia do iꞌoe ꞌoi ꞌadomaꞌi aratara ꞌanai haꞌataaria Pol tanaraau.”
ACT.23.22	Mana bwauodosi ꞌa haꞌataaria gere saesi huraꞌa ma oꞌani ꞌinia, “ꞌOi abu maania tanaa ta sae doꞌo rangasia tanaau i mahosi.”
ACT.23.23	Mana bwauodonai heheiꞌoi ꞌa ꞌunua mai rua naꞌohadaaꞌi heheiꞌoi ma oꞌani ꞌinirarua, “Murui haꞌaagaua ta rua ꞌarangi sae heheiꞌoi ꞌanai ꞌari Sisaria naꞌi angi siwa deꞌeni rodo. Mamoi haꞌaagaua roꞌu ta biu tangahurui sae heheiꞌoi narai taꞌe suriꞌi hoosi, ma ta rua ꞌarangi sae heheiꞌoi ꞌiniꞌi ooꞌo. 
ACT.23.24	Mamoi haꞌaagauꞌi taraꞌi hoosi roꞌu tanaa Pol. Moi haꞌa-adahia dadaraꞌa beia Primia Filiks.” 
ACT.23.25	Mana bwauodonai heheiꞌoi ꞌa hauai usu-usu ma oꞌani,
ACT.23.26	Tanaꞌo Primia Filiks. ꞌInau moia Klodias Lisias nau hauai usu-usuni.
ACT.23.27	ꞌIo, taraꞌi ai Jiu rau daua moꞌoni marau taraawaꞌa ꞌanai ngahu haꞌamaesia. Naꞌi ꞌoha naugu aidangisia do ꞌiia ꞌe sae auhenua ni Rom, ꞌau wairaaui sae heheiꞌoi aguꞌi mameugu waia Pol baaniraau. 
ACT.23.28	Hoita, ꞌau waia ꞌari beiai Kansol adaau ꞌinia ꞌau raba aidangisiai taha rau haꞌahunia ꞌinia. 
ACT.23.29	Mau sadoia do maho rau haꞌahunia ꞌiniꞌi raꞌi maho moi ꞌabaiꞌi ringeringe adaaꞌi haariraau. ꞌA aiꞌa haua ta maho nai arari do mei haꞌamaesia ꞌinia maꞌuasi do mei nugaa ꞌinia naꞌi rumanihoꞌo. 
ACT.23.30	Manaꞌi ꞌoha naugu aidangisia do rau hauai haꞌaradorado ꞌanai haꞌamaesia, mau haꞌataariaꞌa wousi. ꞌAu ꞌunua tanaraaui bwauodo adaaꞌi do taha rai haꞌahunia ꞌiniꞌi raigu maaniꞌi tanaꞌo naꞌi madoraa naꞌoi ꞌiꞌia.
ACT.23.31	Hoita, miraaui heheiꞌoi rau haaꞌi maho na bwauododaau ꞌa atengaꞌiniꞌi. Naꞌi mau rodosi marau waiꞌa Pol ꞌari ꞌomaai Antipatris. 
ACT.23.32	Naꞌi nata dangi, ꞌiraaui heheiꞌoi narau hahano raꞌi uwa-uwa rau ahoꞌi, ꞌiraau moi nei rau taꞌe suriꞌi hoosi naraugu waia Pol daaraꞌi ꞌari. 
ACT.23.33	ꞌOha rau ada naꞌi Sisaria rau hauai usu-usu tanaa Primia, marau waia woua Pol tanaa. 
ACT.23.34	ꞌA ꞌohaꞌiniai usu-usu ma songaꞌinia Pol ma sadoia doꞌia Pol ꞌe saeni Provensi Silisia. 
ACT.23.35	Ma oꞌani ꞌinia, “Naꞌi ꞌoha narai ada mai mwane narau haꞌahuniꞌosi, mawaigui rongoꞌi mamaani amooꞌi.” Mana Primia ꞌa ꞌunua tanaraaui heheiꞌoi dorai haꞌabwarasia goroa Pol naꞌi raronai kae ruma ana.
ACT.24.1	ꞌE rima dangi na hako mana Naꞌohadaaui Piriisi, ꞌia Ananaeas, miraau taraꞌi bwauodo adaaꞌi Jiu mana sae madoma ꞌanai hadahada naꞌi kooti na atana ꞌia Tetalas, rau dio mai baania Jerusalem marau ada naꞌi Sisaria. Rau boi ꞌanai ꞌunuꞌi tanaa Primia Filiks i mareho narau haꞌahuniꞌi ꞌiniꞌi a Pol. 
ACT.24.2	Ra ꞌunua siria Pol, mia Tetalas ꞌa maaniꞌi huraꞌai taha rau haꞌahunia ꞌiniꞌi. ꞌA oꞌani ꞌinia Filiks,
ACT.24.2	“Saemaua ameeu, iꞌoe ꞌo madoma diꞌu naꞌi heimarungi naꞌo haua tanaꞌameu maꞌo haꞌa-awagoro goniꞌameu mai oreaꞌa. ꞌO haꞌa-arataraꞌi roꞌu i mwani maho nara toꞌo beiꞌameui Jiu nara aiꞌa odo-odo. 
ACT.24.3	ꞌIꞌameu hako meu kae waꞌewaꞌe ꞌiniai here naꞌo haua. 
ACT.24.4	Maꞌata ꞌinau ꞌau aiꞌa raba haꞌataꞌaabemu, mau haꞌangoniꞌo ꞌoi maraahutanoa beiau maꞌoi rongobahuau ta gere madoraa moi. 
ACT.24.5	ꞌIa moꞌoni ra sadoia do ꞌa awataꞌi haꞌa-hairosiraau tarau moi ai Jiu nara awa ꞌari suriai marewana ma ragoi haꞌagogoru na haꞌatoꞌoꞌi. ꞌIia ꞌe bwauodo roꞌu naꞌi ruruha taꞌaa anai saeni Nasaret ani. 
ACT.24.6	ꞌOha nagu bonasiai haaꞌi here ra aiꞌa goro tanaai Ruma Maea ana God mameu dauaꞌa. ꞌIꞌameu meu raba hiiria suriai ringeringe ameeu. 
ACT.24.7	Mia Lisias, ni naꞌohanai heheiꞌoi, ꞌa boi beiꞌi mwani sae heheiꞌoi anaꞌi marau daua Pol marau waia baaniꞌameu.
ACT.24.8	Mia Lisias ꞌa ꞌunua tanaꞌameu doni mareho nameu raba haꞌahunia ꞌiniꞌi, mei haꞌarongoꞌo gaꞌu ꞌiniꞌi. ꞌOnaa ꞌoi songaꞌinia ꞌo gaꞌi sadoia haariꞌo doni mareho meu haꞌahunia ꞌiniꞌi ra haꞌa-momori.” 
ACT.24.9	Miraau hako ruruha adaaui Jiu rau haꞌatee raha oꞌani, “Ra haꞌa-momori maho na maaniꞌia Tetalas.”
ACT.24.10	Mia Primia Filiks ꞌa hauai haꞌara tanaa Pol doꞌai hadahada mia Pol ꞌa oꞌani, “Filiks, ꞌau aidangisiꞌo, do iꞌoe naꞌo hihiiri naꞌi Israel suri mwani harisiꞌa. Naasi, ꞌau waꞌewaꞌe ꞌanai ura bwarasiau haariau naꞌi maamu. 
ACT.24.11	ꞌA aiꞌa diꞌua mau i taꞌi tangahuru mana rua dangi murinai ꞌari agua naꞌi Jerusalem ꞌanai rihungaꞌi. ꞌOnaa ꞌoi siba suria ꞌa aiꞌa bwarai sadoiai mahosi. 
ACT.24.12	ꞌIraau bwauodo ameeꞌi rau aiꞌa sadoia do ta sae nawai heiraeraesi beia naꞌi Ruma Maea ana God maꞌuasi dowai taraawaꞌana ta haꞌagogoru suriꞌi ruma ni haꞌarahesi ameeꞌi Jiu, maꞌuasi ta dora moi naꞌi raronai ꞌomaa. 
ACT.24.13	Rau bwarai haꞌataꞌinia tanaꞌo doni maho ra haꞌahuniau ꞌiniꞌi ra haꞌa-momori.
ACT.24.14	“Maꞌata wai haꞌarangasia tanaꞌo saemaua, ꞌinau ꞌau hinihinia Jisas miraaui sae ꞌisi rau ꞌadomaꞌinia do ꞌa taritariꞌa. Meꞌe taꞌi God moi mau nara haꞌarahesiai wauwa ameeꞌi na ꞌinau ꞌau haꞌarahesia roꞌusi. Mau hinihiniꞌi hakoi Ringe anaꞌia Moses mana maho ra usuꞌi Rarabea. 
ACT.24.15	Mau hinihinia roꞌu ꞌonaai hinihinia adaau, doꞌia God ꞌai haꞌa-surutaꞌeraaui nei ra odo-odo mana nei ra aiꞌa baaniai mae. 
ACT.24.16	Mana ꞌadomaꞌinia agua oꞌasi, ꞌau bonasia dona awangagu ꞌai odo-odo tarau naꞌi maana God mei maadai noni.
ACT.24.17	“Naꞌi murinai hano agua baania Jerusalem suriai taringai harisi, ꞌau ada ahoꞌi mai beiꞌi maho nau raba hisungiraau ꞌiniꞌi Jiu nara pohara ma ꞌana roꞌu i suu hoꞌasi. 
ACT.24.18	Ma naasi, raugu reꞌiau naꞌi Ruma Maea ana God naꞌi ꞌoha nau hauai ringe ꞌanai haꞌa-wariwariau ahoꞌi naꞌi maana God ꞌiniai awa agua beiraaui nei ra aiꞌa Jiu. Naꞌi ꞌohasi, ꞌa aiꞌa ta kae ruruha nawai awa beia, maꞌuasi aiꞌa do ta haꞌagogoru nawai haꞌatoꞌoa. 
ACT.24.19	Maꞌata taraꞌi ai Jiu narau boi baaniai Eisia, rau awa naꞌi ꞌohasi. ꞌOnaa rau gaꞌi haꞌahuniau ꞌinia ta maho rau gaꞌi awa roꞌu ꞌini naꞌi ꞌohanisi. 
ACT.24.20	Maꞌua ꞌonaa ꞌoi songaꞌiniraaui mwane ꞌini, rau gaꞌi maania tanaꞌo do aiꞌa ta maho taritariꞌa na wai ꞌinoꞌa ꞌinia ꞌoha na Kansol adaau ꞌa ꞌiꞌiau. 
ACT.24.21	ꞌE taꞌi maho moi narau gaꞌi haꞌahuniau ꞌinia nau haua naasi. ꞌAu awara oꞌani, ‘Dangini, ꞌiꞌamou mou ꞌiꞌiau suriai hinihinia agua doni nei nara mae, ꞌia God ꞌai haꞌa-surutaꞌeraau ahoꞌi.’ ”
ACT.24.22	Mia Filiks ꞌa bwane aidangisia goroi hinihinidaaꞌi sae hinihini. Naasi ꞌa haꞌahakoai ꞌiꞌi narau hauasi ma oꞌani, “Waigu haꞌahuraꞌahiai ꞌadoꞌadogu ꞌiniai ꞌiꞌi gau hauani naꞌi ꞌoha naigu ada a Lisias, i bwauododaaui heheiꞌoi.” 
ACT.24.23	Ma ꞌunua tanaraau taraꞌi sae mwanimaua naꞌi ruruhai heheiꞌoi do rai waia Pol marai nugaa naꞌi rumanihoꞌo. Maꞌata rai abui here haꞌataꞌaia maꞌua haꞌa-bwarasiraaui gere sae anaꞌi baania marai tagumaꞌinia.
ACT.24.24	Taringai dangi naꞌi muri, ꞌia Filiks mana urao ana, ꞌia Drusila, raru ꞌari dora ra ꞌomesuria ieia Pol. ꞌIa Drusila ꞌe ai Jiu. Hoita, raru ꞌunua maia Pol ꞌanai mamaani tanararua ꞌabaiai tahingadaaꞌi sae nara hinihinia Jisas Kraest. 
ACT.24.25	Mia Filiks ꞌa mamaaꞌu naꞌi ꞌoha ꞌia Pol ꞌa maania tanaa doꞌiraaui sae ra gaꞌi awa odo-odo mara gaꞌi ꞌomesuriraau haariraau baaniai ora-oraꞌa mana dangi ni hihiiri ꞌai boi mau ta ꞌoha. Ma oꞌani ꞌinia Pol, “ꞌA goroꞌa. ꞌOi huraꞌaꞌa. Waigu ꞌunuꞌo roꞌu mai ta ꞌoha nawai toꞌoraa ta madoraa.” 
ACT.24.26	Naꞌi muri, ꞌado ꞌoha ꞌia Filiks ꞌa ꞌunua mai a Pol ꞌanai mamaani beia. ꞌA haua oꞌasi ꞌinia ꞌa ꞌadomaꞌinia doꞌia Pol ꞌai horia, maai ꞌaꞌauhia ꞌiniai haꞌahunia nara haua.
ACT.24.27	Hoita, naꞌi murinai rua harisi, ꞌia Posias Festas nagu Primia orisia Filiks. Me suria Filiks ꞌa raba haꞌa-waꞌewaꞌeraaui Jiu, ꞌagu aiꞌa raba haꞌahuraꞌahia Pol baaniai rumanihoꞌo.
ACT.25.1	ꞌE oru dangi moi murinai ada ana Primia Festas naꞌi Sisaria ꞌanai taraawaꞌanai tauꞌaro ana, ꞌa hano ma ꞌari Jerusalem. 
ACT.25.2	Miraaui Naꞌohadaaui Piriisi miraaui saemaua adaaꞌi Jiu, rau maaniꞌi tanaa i maho rau haꞌahunia ꞌiniꞌi a Pol. 
ACT.25.3	Rau haꞌangonia wetewete do ꞌonaa ꞌai mwadaꞌu ma gaꞌi haꞌaboihia Pol naꞌi Jerusalem. Rau haꞌangonia oꞌasi ꞌinia rau raba matoo ꞌana Pol dorai daua ꞌanai haꞌamaesia naꞌi tara naꞌi ꞌoha nai ꞌari ꞌanai Jerusalem. 
ACT.25.4	Mia Festas ꞌa oꞌani, “ꞌIa Pol ra nugaa naꞌi rumanihoꞌo naꞌi Sisaria, ma bwaꞌi orea mawai ahoꞌiꞌa ꞌari. 
ACT.25.5	ꞌOnaa ꞌe maho taritariꞌa na haua, miraaui saemaua amooꞌi mei taꞌi hano mawaigu rongoai taha rau haꞌahunia ꞌiniꞌi a Pol ꞌari ꞌani.”
ACT.25.6	ꞌIa Festas ꞌa awa gaꞌu naꞌi Jerusalem suriai waru maꞌua taꞌi tangahurui dangi magu ahoꞌi ꞌari Sisaria. Naꞌi nata dangi, ꞌa heinagu naꞌi dora-ni-hihiiri ana maragu waia siria Pol tanaa ꞌanai ꞌiꞌia. 
ACT.25.7	Naꞌi ꞌoha na siri a Pol, ꞌiraaui saemaua adaaꞌi Jiu baania Jerusalem, rau ura garigaria marau ꞌunua do ꞌa ꞌinoꞌa ꞌiniꞌi mwani maho rago ra taꞌaꞌi diꞌu. Mana mwani maho ra haꞌahunia ꞌiniꞌi, ra bwarai haꞌataꞌinia do ra haꞌa-momori. 
ACT.25.8	Mia Pol ꞌa ura bwarasia haaria, ꞌa oꞌani, “ꞌInau ꞌau aiꞌa horosia ta ringe adaaꞌi sae aguꞌi. Mau aiꞌa haua ta maho taritariꞌa tanaai Ruma Maea ana God, maꞌuasi tanaai Mwaeraha ni Rom.”
ACT.25.9	Me suria ꞌia Festas ꞌa raba haꞌa-waꞌewaꞌeraaui saemaua adaaꞌi Jiu, ꞌa oꞌani ꞌinia Pol, “ꞌA ꞌua? Iꞌoe ꞌo mwaꞌemwaꞌe moi ꞌanai ꞌari Jerusalem mawaigu rongoꞌi iei taha ra haꞌahuniꞌo ꞌiniꞌisi?”
ACT.25.10	Mia Pol ꞌa aramia oꞌani, “Naꞌi ꞌohanisi, ꞌau ura naꞌi dora ni ꞌiꞌi anai Mwaeraha ni Rom ma naꞌi ꞌini nara gaꞌi ꞌiꞌiau iei. Iꞌoe ꞌo aidangisia goro do aiꞌa ta maho taꞌaa nawai haua tanaraaui Jiu. 
ACT.25.11	ꞌOnaa wai haua ta maho taritariꞌa nai arari ꞌinia domoi haꞌamaesiau, ꞌau gaꞌi mwaꞌemwaꞌe moi ꞌanai mae. Maꞌata, suria ꞌau aiꞌa haua ta maho nai taritariꞌa, aiꞌa odo-odo do iꞌoe maꞌua ta sae heꞌeteꞌi roꞌu nai tarangaꞌiniau tanaraaui mwane ꞌini. Naasi, ꞌau haꞌangonia dona Mwaeraha ni Rom ꞌai bahurongoai taha nara haꞌahuniau ꞌiniꞌi.”
ACT.25.12	Primia Festas ꞌa hadangaꞌiniai mahosi beiraaui saemaua anaꞌi, magu oꞌani ꞌinia Pol, “ꞌIniai rabasia amua do Mwaeraha ni Rom nai bahurongoai taha nara haꞌahuniꞌo ꞌiniꞌi, wai haꞌataariꞌo ꞌari tanaa.”
ACT.25.13	ꞌE taringai dangi naꞌi muri, i mwaeraha ni Jiudea, ꞌia Agripa, mia asina ꞌia Benis, raru boi garihia Festas naꞌi Sisaria. 
ACT.25.14	Raru awa ꞌisi suriai taringai dangi. ꞌOha narau awa ꞌisi, ꞌia Festas ꞌa mamaani tanaai mwaeraha ꞌinia Pol. ꞌA oꞌani, “ꞌE taꞌi sae ꞌia Filiks ꞌa nugaa naꞌi rumanihoꞌo magu hako baaniai Primia. 
ACT.25.15	Ma naꞌi ꞌoha nau ꞌari Jerusalem, ꞌiraaui naꞌohadaaꞌi Piriisi miraaui saemaua adaaꞌi Jiu rau haꞌahunia Pol ꞌiniꞌi mwani maho marau haꞌangoniau dowai hiiria ꞌanai haꞌa-mamaꞌaia. 
ACT.25.16	Mau ꞌunua tanaraau do ꞌa aiꞌa suriai herehere adaaꞌi Rom ꞌanai haꞌa-mamaꞌaiai sae ꞌonaa ra aiꞌa ꞌiꞌia mau. ꞌIa moꞌo nara haꞌahunia, ꞌai toꞌoraa maꞌata ta madoraa ꞌanai ura bwarasia haaria naꞌi maadaaꞌi nei ra haꞌahunia. 
ACT.25.17	Hoita, naꞌi ꞌoha raugu ada mai saemaua adaaꞌi Jiu, maugu aiꞌa mamasiꞌa. Naꞌi moi nata dangi, mau ꞌari heinagu naꞌi dora-ni-hihiiri mau ꞌunuaꞌa dorai waia siri maia Pol. 
ACT.25.18	Naꞌi ꞌoha ꞌiraaui saemaua adaaꞌi Jiu raugu ura araꞌa ꞌanai mamaani, ma aiꞌa ta maho taꞌaa ꞌonaai ꞌadomaꞌinia agua dora gaꞌi haꞌahunia ꞌiniꞌi narai maaniꞌi. 
ACT.25.19	Rau heiraeraesi moi beia ꞌiniꞌi maho rau hinihiniꞌi Jiu mana ꞌabaiai sae na bwane mae na atana ꞌia Jisas. Mia Pol ꞌa ꞌunua do ꞌa tahi mau i saesi. 
ACT.25.20	Me suria aiꞌa ꞌiraraa aguai here wai haua nawai matai ꞌiraraa goro ꞌinia do maho ꞌini ra haꞌa-momori, ꞌau songaꞌinia Pol do ꞌonaa ꞌai mwaꞌemwaꞌe marai ꞌari Jerusalem naraigu ꞌiꞌia iei. 
ACT.25.21	Mia Pol ꞌa haꞌangonia doꞌai awa naꞌi rumanihoꞌo tari ꞌoha na Mwaeraha ni Rom naigu hiiriai taha ra haꞌahuniꞌi ꞌinia. Naia naugu heresia ꞌinia naꞌi rumanihoꞌo tari madoraa nawaigu haꞌataaria ꞌari tanaai Mwaeraha.”
ACT.25.22	ꞌOha nagu rongo oꞌasi a Agripa, ma oꞌani ꞌinia Festas, “ꞌAu raba rongoai taha nai maania moꞌosi.”
ACT.25.22	Mia Festas ꞌa oꞌani, “ꞌOigu bahurongoa hoꞌoa.”
ACT.25.23	Naꞌi nata dangi, ꞌia Agripa mea Benis, raru hoꞌosiꞌi mwani bwana ꞌome goro nara haꞌa-wanariuraau ꞌiniꞌi sae ma rarugu siri naꞌi kae ruma ra goni naꞌiei. ꞌIraaui sae bwauodo naꞌi ruruhai heheiꞌoi miraaui saemaua naꞌi ꞌomaasi, rau taꞌi siri mai roꞌu naꞌi ꞌohasi. Mia Festas ꞌa ꞌunua dorai waia siri a Pol. 
ACT.25.24	Ma oꞌani, “Mwaeraha Agripa miꞌamou hakoi noni, moisu wanasia moꞌoni! ꞌIraau hakoi Jiu naꞌi Jerusalem mei Sisaria rau boi beiau ꞌanai haꞌabongaꞌinia dowai haꞌamaesia. 
ACT.25.25	Maugu aiꞌa sadoia ta maho taritariꞌa nai haua nai arari ꞌinia ꞌanai mae. Me rabasia ana doni Mwaeraha ni Rom nai hiiria, naia naugu ꞌadomaꞌinia ꞌinia dowai haꞌataaria ꞌari Rom. 
ACT.25.26	Mau gaꞌi usu haꞌarangasiꞌi taraꞌi maho ꞌinia moꞌoni tanaai mwaeraha. Ma naani ꞌau waia siri mai naꞌi maamoou, ororiu naꞌi maanai mwaeraha Agripa, neina naꞌi murinai hadangaꞌiniai taha ra haꞌahunia ꞌinia, mau gaꞌigu toꞌoraa ta maho ꞌanai usu tarohaꞌinia ꞌinia. 
ACT.25.27	ꞌA aiꞌa ꞌome odo-odo i haꞌataariai sae na awai rumanihoꞌo tanaai Mwaeraha ni Rom haꞌi aiꞌa haꞌa-aidangisia ꞌiniai taha ra haꞌahunia ꞌinia.”
ACT.26.1	Mia Agripa ꞌa oꞌani ꞌinia Pol, “ꞌOhani ꞌau haꞌawateꞌo ꞌanai haꞌatee ꞌiniꞌo haariꞌo.”
ACT.26.1	Mia Pol ꞌa hauai haꞌara ꞌiniai rimana ma oꞌani, 
ACT.26.2	“Mwaeraha Agripa, ꞌau waꞌewaꞌe naꞌi ꞌohani ꞌiniai ura agua naꞌi maamu ꞌanai taatahi bwarasiau haariau baaniai taha ꞌiraaui saemaua aguꞌi rau haꞌahuniau ꞌiniꞌi. 
ACT.26.3	ꞌAu waꞌewaꞌe raha suria iꞌoe ꞌo ꞌiraraꞌi herehere ameeꞌi Jiu mana hinihini nara hoaimeeu. ꞌAu haꞌangoniꞌo, ꞌoi ꞌabengaꞌi bahurongoꞌi maho wai maaniꞌi tanaꞌo.
ACT.26.4	“ꞌIraaui Jiu rau aidangisiau mau mai taraawaꞌa naꞌi ꞌoha nau gare nau raha araꞌa naꞌi ꞌomaa agua tari ꞌoha nau awa naꞌi Jerusalem. 
ACT.26.5	ꞌOnaa rau gaꞌi raba maania, rau gaꞌi matai maania moi tanaꞌo do ꞌinau ꞌe Farisei. Naasi ruruha nara dauꞌi baabaui ringeringe diꞌuraau mwani ruruha. 
ACT.26.6	Ma naani ra ꞌiꞌiau ꞌiniai hinihinia aguai duruduru na haua God tanaraaui wauwa ameeꞌi naꞌi ꞌoha bwani. 
ACT.26.7	ꞌO ꞌiraraa, suriai rodo mana dangi ꞌiraaui taꞌi tangahuru mana rua burungameeu ra haꞌarahesia God, mamasia adaaui duruduru na haua tanaraau naigu haꞌatoꞌoa. Naia na hinihinia aguai durudurusi na ꞌiraaui Jiu ꞌini rau ura bwarasiau ꞌinia, Mwaeraha Agripa. 
ACT.26.8	Ni ꞌuaana namou bwarai hinihinia ꞌinia doꞌia God ꞌa matai haꞌatahira ahoꞌi nei ra mae?
ACT.26.9	“Naꞌi naꞌo gaꞌu, nau ꞌadomaꞌinia dowai bonasiai ura bwarasia Jisas ni Nasaret beiai ꞌamaua agua hako. 
ACT.26.10	Suriai ꞌunua adaaui naꞌohadaaꞌi Piriisi, ꞌa ragoi sae hinihini nau gaasiꞌi siri naꞌi rumanihoꞌo naꞌi Jerusalem. Ma naꞌi ꞌoha ra haꞌamaesiraau, ꞌinau ꞌadomaꞌi aratara roꞌu ꞌinia. 
ACT.26.11	ꞌA ragoi ꞌoha ꞌau ꞌari suriꞌi ruma ni haꞌarahesi ꞌanai haꞌa-mamaꞌaiꞌi sae hinihini ꞌisi, ꞌau bonasia dorai haꞌatee haꞌataꞌaia Jisas. ꞌAu kae taesuꞌa diꞌu nadaau mau siba suriraau suriꞌi ꞌomaa heꞌeteꞌi roꞌu wou, reiꞌuaa kantri heꞌua.
ACT.26.12	“Mwaeraha Agripa, ꞌe taꞌi dangi ꞌiraaui Naꞌohadaaui Piriisi rau haꞌataariau ꞌari Damaskas, rau haꞌawatea dowai dauꞌi sae hinihini naꞌi ꞌomaasi. 
ACT.26.13	Ma naꞌi atoaa, ꞌoha meu ꞌariwou suriai tara, ꞌau reꞌiai marewa na wadoraꞌi diꞌuai sina. ꞌA wadoriau mai baaniai aro beiraau roꞌu i nei rau hano beiau. 
ACT.26.14	Meu ahoda dioi ano, mau rongoai ringe na ao mai. ꞌA maramara Jiu, ꞌa oꞌani, ‘Sol, Sol, ꞌiniai ꞌuaana ꞌo norataꞌaiau ꞌinia? ꞌO heretaꞌaiꞌo haariꞌo moi ꞌoha naꞌo bonasiai ura bwarasiau.’
ACT.26.15	“Mau heisongaꞌi oꞌani, ‘Saemaua, iꞌoe atei?’
ACT.26.15	“Mia oꞌani, ‘ꞌInaua Jisas naꞌo norataꞌaiausi. 
ACT.26.16	Maꞌoi ura araꞌa! ꞌInau ꞌau haꞌataꞌi tanaꞌo ꞌinia ꞌau ꞌome sigihiꞌo ꞌanai haꞌi sae tatauꞌaro agua. ꞌOi tarohaꞌiniꞌi tanaraaui sae i maho na toꞌo tanaꞌo naꞌi ꞌohanisi mana taha waigu haꞌataꞌiniꞌi roꞌu mau tanaꞌo.’ 
ACT.26.17	Mia oꞌani roꞌu ꞌiniau, ‘Wai taatahi bwarasiꞌo baaniraaui Jiu miraaui nei ra aiꞌa Jiu nawai haꞌataariꞌo ꞌari beiraau. 
ACT.26.18	ꞌOi haꞌa-ragataꞌiniꞌi maadaaꞌi marai rihotaꞌi baaniai kuhi tanaai marewa, mei baaniai mena ana Saetan tanaa God. Wai ꞌadomaꞌi nugasiꞌi ora-oraꞌa adaaꞌi maraigui haꞌi taꞌi beiraaui noni naꞌia God na bwane ꞌome sigihiraau ꞌiniai hinihiniau adaau.’
ACT.26.19	“Ma naasi Mwaeraha Agripa, ꞌau araisuriai taha na haꞌamaranga mai tanaau baaniai aro. 
ACT.26.20	ꞌAu heitarohaꞌi tahamora tanaraaui sae naꞌi Damaskas maugu ꞌari Jerusalem mei suriꞌi ꞌomaa hako naꞌi Provensi Jiudea, maugu ꞌari hahako beiraaui nei ra aiꞌa Jiu. ꞌAu ꞌunua tanaraau dorai abu ora-oraꞌaꞌa, rai rihosi tanaa God. Marai haꞌataꞌiniai rihosi adaau naꞌi awahadaau na odo-odo. 
ACT.26.21	Naia na heitarohaꞌi oꞌasi agua naraugu taarai dauau ꞌinia i Jiu naꞌi Ruma Maea ana God marau bonasiai haꞌamaesiau. 
ACT.26.22	Ma tari mai madoraani, ꞌia God ꞌa taatahi bwarasiau mau. Naia naugu taarai ura ꞌinia naꞌi ꞌini ꞌanai heitarohaꞌi tanaraau hakoi noni, reiꞌuaa saemaua maꞌua sae haraaria moi. I maho nau tarohaꞌinia ꞌa taꞌisada roꞌu moi beiai taha ꞌia Moses miraaui Rarabea rau maaniꞌi dorai toꞌo— 
ACT.26.23	doni Haꞌatahi ꞌai rongomaataꞌi me ꞌiia roꞌu ꞌai surutaꞌe ahoꞌi tahamora baaniai mae, mai hauai bewaa tanaꞌameui Jiu beiraaui nei ra aiꞌa Jiu.”
ACT.26.24	Naꞌi naꞌo magu hauai hadahada haꞌahako ana Pol ꞌanai ura bwarasia haaria, ꞌia Festas ꞌa awaraia Pol, ꞌa oꞌani, “Iꞌoe ꞌo bweuꞌa na! Naia na ꞌohaꞌi tarau amua naꞌo bweuꞌa ꞌiniasi!”
ACT.26.25	Mia Pol ꞌa oꞌani, “Primia Festas, ꞌinau ꞌau aiꞌa bweu! Maho nau maaniꞌini ra haꞌa-momori mara haꞌamadomaahu. 
ACT.26.26	Mau aidangisia doꞌia Mwaeraha Agripa ꞌa bwane rongoai tarohana Jisas. ꞌInia na mareho na ꞌia Jisas na haaꞌi mana mae na haua naꞌi dadaahoro ra aiꞌa toꞌo naꞌi dora bainihu. Naasi tarana nau arunga aꞌora ꞌinia ꞌanai hadahada naꞌi ꞌohani. 
ACT.26.27	Miꞌoe Mwaeraha Agripa, ꞌau ꞌiraraa do iꞌoe roꞌu ꞌo hinihiniꞌi mareho rau usuꞌi Rarabea.”
ACT.26.28	Mia Agripa ꞌa oꞌani ꞌinia Pol, “ꞌA ꞌua? ꞌO ꞌadomaꞌinia dowai taraawaꞌai hinihinia Kraest naꞌi moi gere madoraani ꞌiniai mamaani na ꞌo haasi?”
ACT.26.29	Mia Pol ꞌa oꞌani, “Reiꞌuaa na madoraa ꞌa pwapwaku maꞌua ꞌa tewa, ꞌau haꞌarahesi tanaa God taramu miraaui nei rau bahurongoau domoi hinihinia Kraest ꞌonaaiau. Maꞌata na arihau moi ꞌini nau aiꞌa rabasia dorai tosiꞌi beiꞌamou.”
ACT.26.30	Mia Mwaeraha Agripa mia Primia Festas mia Benis miraau hakoi nei rau taꞌi awa, rau ura araꞌa 
ACT.26.31	marau huraꞌa. Marau haꞌatee oꞌani hairiu, “ꞌIa moꞌoni ꞌa aiꞌa ta maho nai ꞌinosia. ꞌA aiꞌa arari ꞌanai mae maꞌuasi dorai nugaa ꞌinia naꞌi rumanihoꞌo.” 
ACT.26.32	Mia Agripa ꞌa oꞌani ꞌinia Festas, “ꞌIa moꞌoni ra gaꞌi bwane ruhasia naani, ꞌonaa ꞌai abui raba mamasiai Mwaeraha ni Rom doꞌai ꞌiꞌia.”
ACT.27.1	Naꞌi ꞌoha ꞌiraaui saemaua ra haꞌawatea, meu haꞌaagau ꞌanai taꞌe naꞌi haka ꞌanai ꞌari Itali. Ra tarangaꞌinia Pol tanaa Jiulius, i saemaua naꞌi ruruhai heheiꞌoi ꞌanai Mwaeraha ni Rom. Do ꞌiia naasi nai ꞌomesuria Pol miraau roꞌu taraꞌi sae narau taꞌi awa Pol naꞌi rumanihoꞌo. 
ACT.27.2	Mia Aristakas baaniai ꞌomaai Tesalonaeka naꞌi Masidonia, meu taꞌi taꞌe roꞌu naꞌi haka. Ni haka nameu taꞌe eisi, ꞌe haka nagu buraꞌi boi moi baaniai Adramitiam ma haꞌaagau ꞌanai ꞌari suriꞌi ꞌomaa naꞌi Eisia.
ACT.27.3	Naꞌi nata dangi, meu siri naꞌi Saedon. ꞌIa Jiulius ꞌa goro diꞌu ꞌinia Pol. ꞌA haꞌawatea moi na ꞌari garihiraaui geresae anaꞌi naꞌi ꞌomaasi, neina rai matai ꞌaꞌauhia ꞌiniꞌi maho nai ꞌirisiꞌi. 
ACT.27.4	ꞌOha meu hano baania Saedon, meu hano suaai roꞌa. Meu ꞌari naꞌi nata aba ꞌiniai maraui Saepras, dora na aiꞌa taraa wetewete i roꞌa. 
ACT.27.5	Meu tahahoro mameugu taha suriai bobonai marau naꞌi Provens naꞌi Silisia mei Pamfilia mameugu siri naꞌi ꞌomaai Maera naꞌi Provens naꞌi Lisia. 
ACT.27.6	Naꞌisi na saemaua ꞌanai heheiꞌoi, ꞌagu sadoiai haka na boi baaniai Aleksandria naꞌi Ijip ma haꞌaagau ꞌanai ꞌari Itali. Naꞌi hakasi na saemaua ꞌanai heheiꞌoi nagu haꞌataꞌeꞌameu naꞌiei.
ACT.27.7	ꞌE taringai dangi na haka ꞌa ꞌabengaꞌi ono moi suaai roꞌa. Meu bona matoo mameugu gaarangiai ꞌomaai Nidas. Naꞌi ꞌisi ma bwara diꞌuꞌa tanaꞌameu ꞌanai suꞌa roꞌu nameugu buna rihotaꞌi ꞌanai maraui Krit. Naꞌi marausi meu gairaꞌi naꞌi suraꞌina nara ꞌunua ꞌiniai Salmoni, mameu ꞌariwou suriai aba na aiꞌa taraa roꞌa wetewete diꞌu. 
ACT.27.8	Meu ꞌabengaꞌi hano moi suriai bobonai marau. Meu bona matoo mameugu ada naꞌi suꞌu nara ꞌunua ꞌiniai Suꞌu Goro. ꞌA gaarangia moi ꞌomaai Lasea. 
ACT.27.9	Naꞌi ꞌohasi, ꞌa ragoꞌa i dangi nameu bwane awa naꞌi asi. Ma naꞌi madoraasi, ꞌe madoraa taꞌaa ꞌanai hano naꞌi asi, suria ꞌa tariꞌa mai madoraa ni awarosi.
ACT.27.9	Mia Pol ꞌa haꞌabasuraau oꞌani, 
ACT.27.10	“Romwane! ꞌInau ꞌome ꞌiraraai hano gau raba hauani, ꞌa aiꞌa goro. Gai haꞌa-aiꞌaai haka mana bori nagau waaꞌi, maꞌuasi ra gasi aiꞌaꞌi roꞌu taraꞌi abe ꞌinigaau.” 
ACT.27.11	Mana saemaua ꞌanai heheiꞌoi ꞌa aiꞌa rongosuria Pol, ꞌa rongosuria moia moꞌo na waai haka mea moꞌo na toꞌoraa. 
ACT.27.12	Naꞌi suꞌusi, ꞌa aiꞌa ta dora goro roꞌu ꞌanai ohi naꞌiei naꞌi madoraa ni awarosi. Ma naasi, gaarangi ꞌiraau hakoi sae nameu taꞌi taꞌe, rau rabasia moeꞌa domei hano daaraꞌi moi. Rau rabasia domei ada maꞌataꞌa naꞌi ꞌomaai Finiks, neina mei matai ohi goro baaniai dangi taꞌaa. Suria naꞌi ꞌisi, ꞌe taꞌi suꞌu naꞌi Krit na goro i ohi baaniai roꞌa. Suria ni maanai suꞌu ꞌa awa tanaai dora na suu ei sina.
ACT.27.13	ꞌE roꞌa na aiꞌa taraa wetewete na uhi huraꞌa mai miraau sae tatauꞌaro naꞌi haka rau ꞌadomaꞌinia do naasi ꞌa goro ꞌanai haꞌaroꞌasi naꞌiei. Rau raua araꞌai huna mameu haꞌaroꞌasia suriai maraui Krit. 
ACT.27.14	Meugu ꞌasuꞌa maꞌe roꞌa raha
ACT.27.15	ma toꞌiai haka. Meu bona matoo ꞌanai hano suaai roꞌa nameugu buna agohe hako. Naꞌi ꞌohasi meu mamasi do ta dora moi naigui roꞌasiꞌameu ꞌari naꞌiei beiai haka.
ACT.27.16	ꞌOha meu boi gaarangiai gere maraui Kaoda, meu taha naꞌi aba na gere ohi. Meu bonasia do mei nuga haꞌagorohiai bwauta anai haka, 
ACT.27.17	mameugu ꞌusuraꞌi nugaa moeꞌa naꞌi dora ana. Miraaui sae tatauꞌaro naꞌi haka, rau roroꞌiꞌi ari gariai haka. Rau magugu ꞌinia do ꞌa gasi hakaka. Rau haꞌadiohiai haꞌaroꞌasi mameugu tare, ꞌinia rau magugu do ꞌa gasi hane i haka araꞌai hungana ta oꞌu too naꞌi odohanai Libia.
ACT.27.18	Naꞌi nata dangi mana awarosi ꞌa wetewete diꞌu mau, marau gaasiꞌi bori naꞌi asi baaniai haka. 
ACT.27.19	Ma naꞌi nata dangi roꞌu, rau gaasiꞌi mwani maho rau tagora ꞌiniꞌi naꞌi haka. 
ACT.27.20	ꞌE taringai dangi nameu aiꞌa reꞌiꞌi heeꞌu mana sina. Ni awarosi ꞌa wetewete diꞌu moeꞌa mau, meugu aiꞌa ꞌadomaꞌiniaꞌa domei tahi.
ACT.27.21	ꞌA oreaꞌa mana sae ra aiꞌa raba ngau, mia Pol ꞌa ꞌunuraau mai sae naꞌi haka ma oꞌani, “ꞌOnaa mou gaꞌi rongosuriau ani, magai awa moi naꞌi Krit, ꞌa gaꞌi bwaꞌi taꞌaa ꞌoni haka ma bwaꞌi bori rai gaasia. 
ACT.27.22	Maꞌata, moi waꞌewaꞌe, ꞌinia ꞌa bwaꞌi abe ꞌiniꞌamou nai mae. Ni haka moi nai taꞌaa. 
ACT.27.23	ꞌInau ꞌe sae ana God. Na bongi, i enjel ana Godi agua nau tauꞌaro tanaa ꞌa haꞌamaranga tanaau 
ACT.27.24	ma oꞌani ꞌiniau, ‘ꞌOi abu mamaaꞌu Pol. ꞌOi ura mau naꞌi maanai Mwaeraha ni Rom. Me ꞌiniai gorohana God, ꞌa bwaꞌi ta taꞌi nei naꞌi hakani nai dodo.’ 
ACT.27.25	Naasi moi waꞌewaꞌe mwani sae! ꞌAu aidangisia doꞌia God ꞌai haua haꞌa-momori maho na duruduru ꞌinia. 
ACT.27.26	Maꞌata ꞌigaau gai abe ta marau.”
ACT.27.27	ꞌE rua sade na roꞌa hairiungaꞌiniꞌameu moi naꞌi Asi Mediterenian. Naꞌi taꞌi tangahuru mana hainai dangi naꞌi ꞌubutanai rodo, ꞌiraaui sae tatauꞌaro naꞌi haka rau ꞌadomaꞌiniaꞌa domeu gaarangiai dora mamata. 
ACT.27.28	Rau tohongiai dodo na haua marau sadoia doꞌe rua tangahuru tahanga. Meu gere awa roꞌu wou marau tohongia roꞌu maꞌe taꞌi tangahuru mana rima tahanga moeꞌa. 
ACT.27.29	Marau magugu do haka ꞌa gasi hane araꞌa naꞌi hungana ta mwaro, marau haꞌadiohiaꞌai hai hauni huna aurui murinai haka. Maraugu haꞌarahesi doꞌai dangi raurau. 
ACT.27.30	ꞌIraaui sae tatauꞌaro naꞌi haka, rau raba hora baaniai haka. Rau haꞌadiohiai bwauta naꞌi asi maraugu haꞌi nununa dorai haꞌadiohia ta huna araꞌai naꞌo. 
ACT.27.31	Mia Pol ꞌa oꞌani ꞌinia Jiulius miraau taraꞌi sae heheiꞌoi, “ꞌOnaa ꞌiraaui mwane ꞌini rau bwaꞌi awa hataraꞌi naꞌi haka, ma bwaꞌi abe ꞌiniꞌamou nai tahi.” 
ACT.27.32	Miraaui heheiꞌoi rau taba mosiꞌi ari ra hoꞌosia ꞌiniai bwauta mana bwauta ꞌa aiꞌaaꞌa wou.
ACT.27.33	Naꞌi waꞌaria, mia Pol ꞌa haꞌa-taꞌuꞌuraaui sae dorai ngau. ꞌA oꞌani, “ꞌE taꞌi tangahurui dangi mana hai namou taraa awa-awa moi mamou aiꞌa ngau. 
ACT.27.34	Naasi moi ngau neina mou bwaꞌi mae ꞌiniai hioro, ꞌinia ꞌa bwaꞌi abe ꞌiniꞌamou nai maara maꞌua maesiai dangi taꞌaasi.” 
ACT.27.35	Mia Pol ꞌa dauai dorai bredi magu haꞌatee haꞌagorohia God ꞌinia naꞌi maadaau hako. ꞌA uubia magu ngaua. 
ACT.27.36	Miraau hako rau arunga goro ꞌiniai maho na hauasia Pol marau ngau roꞌu. 
ACT.27.37	ꞌE rua ꞌarangi mana biu tangahuru mana ono sae nameu awa naꞌi haka. 
ACT.27.38	Naꞌi ꞌoha narau masu hako, rau gaasiꞌi wiit dioi asi ꞌanai haꞌa-mwaheaheai haka.
ACT.27.39	Naꞌi hahoꞌoa, miraaui sae tatauꞌaro naꞌi haka rau reꞌiaꞌai marau maraugu aiꞌa ꞌome ꞌiraraa. Maꞌata rau reꞌia siri suꞌu na awa iei nunuꞌu. Marau ꞌadomaꞌinia do naꞌi ꞌisi narai haꞌasirihia iei haka naꞌi nunuꞌusi. 
ACT.27.40	Rau taba mosiꞌi ari ra daaꞌi huna mana huna ra aiꞌaꞌi wou marau haꞌa-auruhiꞌi baba ꞌadaꞌi taꞌe muri. Rau haꞌa-araꞌahiai bwana anai naꞌo mameugu taraawaꞌai haꞌaroꞌasi siri ꞌanai one. 
ACT.27.41	ꞌOha nameu siri wou mau, na haka ꞌa arabuu naꞌi oꞌu na too ma hasi baabau naꞌiei. Na naꞌonai haka ꞌa ganu dioi nunuꞌu mana murinai haka ꞌa hakaka hako ꞌiniai taraa hihidaria anai naho.
ACT.27.42	Miraaui heheiꞌoi rau ꞌadomaꞌinia dorai haꞌamaesiraaui nei ra waiꞌi baaniai rumanihoꞌo, dora gasi oro taraau siri one marai hora. 
ACT.27.43	Mia Jiulius, suria ꞌa raba haꞌatahia Pol, ꞌa haꞌa-abuꞌaraau ꞌiniai maho rau raba hauasi. Ma atengaꞌinia do ꞌiraaui nei ra matai oro rai rege dioi asi marai oro siri one. 
ACT.27.44	Miraaui nei ra bwabwae oro rai haaꞌi taraꞌi wahidai baba maꞌuasi taraꞌi dora ꞌiniai haka marai oro taraau siri one suriꞌi. Ma naasi here meu haa nameugu ada goro hako ꞌinia siri naꞌi one.
ACT.28.1	Naꞌi ꞌoha meu ada goro hako naꞌi one mameugu aidangisia doni marausi ra ꞌunua ꞌiniai Molta. 
ACT.28.2	ꞌIraaui sae ni marausi, rau goro diꞌu ꞌiniꞌameu. Rau haꞌamaotoꞌameu marau togaai ꞌeu tanaꞌameu, ꞌinia naꞌi ꞌohasi ꞌa rangi ma wauni.
ACT.28.3	ꞌOha ꞌia Pol ꞌa rahiꞌi dunga ma nugaꞌi araꞌai ꞌeu, ꞌe mwaa na kakaro huraꞌa ꞌiniai arunganai raorao anai ꞌeu ma reteꞌa naꞌi rimana Pol. 
ACT.28.4	Naꞌi ꞌoha ꞌiraaui sae ni marausi rau reꞌiai kurukuru anai mwaasi naꞌi rimana Pol, marau oꞌani ꞌiniraau hairiu, “ꞌIa moꞌoni ꞌe sae hahaingahu naani! Magu reiꞌuaa na aiꞌa dodo huraꞌai asisi, magu i hiꞌona ra ꞌunua ꞌiniai Hiꞌona ni Hihiiri, ꞌa bwaꞌi haꞌawatea doꞌai tahi.” 
ACT.28.5	Mia Pol ꞌa namutaꞌiniai rimana mana mwaa ꞌa ahoda araꞌai ꞌeu. Ma aiꞌa ta maho nai taritariꞌa beia Pol. 
ACT.28.6	ꞌIraaui sae ꞌisi, rau ꞌadomaꞌiniaꞌa do raigu ꞌome moi mea Pol ꞌai rahutaꞌi haꞌi maeꞌa dioi ano maꞌuasi ꞌai suꞌui abena. Raugu mamasi wou ma aiꞌa maho nai toꞌo marau ꞌadomaꞌiniaꞌa do ꞌia Pol ꞌe hiꞌona.
ACT.28.7	Gaarangiai dora na gaasi taraungaꞌiniꞌameu eisi, ꞌe saemaua anai marausi na atana ꞌia Pablias ꞌa toꞌoraꞌi mwani mou naꞌisi. ꞌIa moꞌosi ꞌa goro diꞌu ꞌiniꞌameu, ꞌa waiꞌameu ꞌari ruma ana nameu awa beia suriai oru dangi. 
ACT.28.8	ꞌIa moꞌosi, amana ꞌa awa moi naꞌi beꞌa, ꞌa mataꞌi goni beiai daraniahu. ꞌIa Pol ꞌa ꞌariwou beia ma haꞌarahesi ꞌana. ꞌA dau wou beia ma goroꞌa ahoꞌi. 
ACT.28.9	Ma taraawaꞌa naꞌi ꞌohasi, ꞌiraau hakoi sae ni marausi nara daoha, ra boi beia Pol ma haꞌagorohiraau ahoꞌi baaniai daoha. 
ACT.28.10	ꞌIraaui sae ni marausi rau haꞌahouꞌameu diꞌu marau hisungiꞌameu ꞌiniꞌi mwane maho. Ma naꞌi ꞌoha nameu haꞌaagau ꞌanai hano baaniraau naꞌi haka, rau ꞌaꞌauhiꞌameu ꞌiniꞌi mwane mareho nameu ꞌirisiꞌi naꞌi hahano ameeu.
ACT.28.11	Meu awa suriai oru hura naꞌi maraui Molta mameugu taꞌe naꞌi haka. Mana haka nameu taꞌe eisi ꞌe haka na ohi naꞌi Molta naꞌi madoraa ni awarosi. Ni hakasi ꞌa boi baaniai Aleksandria naꞌi Ijip, mara aranununai ꞌiu hiꞌona adaau naꞌi naꞌona. 
ACT.28.12	Meu ada gaꞌu naꞌi Sirakius mameu awa ꞌisi suriai oru dangi. 
ACT.28.13	Naasi meu hano baaniai Sirakius mameu hano ꞌanai dora ra ꞌunua ꞌiniai Rejiam. Naꞌi nata dangi ma naasi ma roꞌaꞌa huraꞌa mai, naꞌi ruanai dangi naasi nameu ada naꞌi Piutiolae. 
ACT.28.14	Naꞌi ꞌisi meu heisadoi beiꞌi taraꞌi sae hinihini marau ꞌunua tanaꞌameu do mei awa gaꞌu beiraau. Meu awa ꞌisi taꞌi sade mameugu taraawaꞌa hatare ꞌanai Rom.
ACT.28.15	Taraꞌi sae hinihini naꞌi Rom rau rongo tarohameeu ma taraꞌi nei rau boi heisadoi beiꞌameu naꞌi maketi raha naꞌi Apias ma taraꞌi nei naꞌi dora ra ꞌunua ꞌiniai Oru Rumani Mahuara. Ma naꞌi ꞌoha ꞌia Pol ꞌa reꞌiraau, ꞌa haꞌa-ꞌoꞌoriai ꞌadomaꞌina ma haꞌatee haꞌagorohia God.
ACT.28.16	Naꞌi ꞌoha meu ada naꞌi Rom, ra haꞌawatea Pol do ꞌai awa naꞌi ruma haaria beiai sae heheiꞌoi na ꞌomesuria.
ACT.28.17	Naꞌi murinai oru dangi, ꞌia Pol ꞌa soigoniraau taraꞌi saemaua adaaꞌi Jiu nara awa ꞌisi ma oꞌani ꞌiniraau, “Mwani sae aguꞌi, ꞌinau ra haꞌahuniau ꞌinia do ꞌau here haꞌa-taꞌairaaui sae agaaꞌi ma do ꞌau horosiꞌi ringeringe adaaꞌi wauwa agaaꞌi. Maagu ꞌinau ꞌau aiꞌa. Naia na mahosi ꞌiraaui sae naꞌi Jerusalem raugu dauau ꞌinia marau tarangaꞌiniauꞌa tanaraaui saemaua adaaꞌi Rom. 
ACT.28.18	Me ꞌiraaui Rom rau wana riariaai taha ra haꞌahuniau ꞌiniꞌi marau raba ruhasiau ahoꞌi, ꞌinia rau aiꞌa sadoia ta maho taꞌaa nawai haua nau gaꞌi arari ꞌinia ꞌanai mae. 
ACT.28.19	Magu ꞌiraaui saemaua agaaꞌi Jiu rau aiꞌa rabasia oꞌasi. Me suriai oꞌasi ana, naia naugu haꞌangonia ꞌinia doni Mwaeraha ni Rom nai hiiriau. Aiꞌa do ꞌau raba haꞌahuniraaui sae aguꞌi naꞌi Israel ꞌinia ta maho. 
ACT.28.20	Naia nau rabasia ꞌinia domoi boi mawai maania tanaꞌamoui mahosi. Naia na hinihinia aguai sae na ꞌigaaui Israel gau hinihinia doꞌai boi naragu hoꞌosiau ꞌinia ꞌiniꞌi arihau ꞌini.”
ACT.28.21	Miraau saemaua adaaꞌi Jiu naꞌi Rom rau oꞌani, “Aiꞌa ta maho taꞌaa nameu rongoa ꞌiniꞌo maꞌuasi do ta ai Jiu nai boi ꞌanai mamaani haꞌataꞌaiꞌo. Ma aiꞌa ta usu-usu roꞌu ꞌiniꞌo baaniai Jiudea mei daua. 
ACT.28.22	Maꞌata ꞌiꞌameu meu raba rongoꞌi maho naꞌo hinihiniꞌi. ꞌInia ꞌiꞌameu meu aidangisia do ꞌa ragoi sae suriꞌi mwani dora hako nara haꞌatee haꞌataꞌaiai ruruha naꞌo awa naꞌieisi.”
ACT.28.23	Naasi marau duruai madoraa naraigu boi beia Pol. Ma naꞌi dangisi, ꞌa ragoi sae nara taha beia naꞌi ruma na awa iei. Taraawaꞌa naꞌi hahoꞌoa tari suꞌurahi, ꞌia Pol ꞌa mamaani ꞌanai bonasia dorai hinihinia Jisas. ꞌA hadangaꞌinia tanaraaui heimarungi ana God ma haꞌataꞌiniꞌi roꞌu tanaraaui dora ra hadangaꞌinia ieia Jisas naꞌi rima buka na usuꞌia Moses ma suriꞌi usu-usu adaaꞌi Rarabea. 
ACT.28.24	Taraꞌi nei ꞌiniraau ra hinihinia, maꞌata taraꞌi nei ra aiꞌa. 
ACT.28.25	Marau taraawaꞌai heitaꞌia haariraau. Ma naꞌi naꞌona maraugu haihanori, ꞌia Pol ꞌa hauai hadahada haꞌahako ana tanaraau, ꞌa oꞌani, “Maho na ꞌunua i Hiꞌona Maea tanaa Aisaea ꞌanai ꞌunua tanaraaui wauwa agaaꞌi ra haꞌa-momori diꞌu. ꞌA oꞌani ꞌinia Aisaea,
ACT.28.26	‘ꞌOi ꞌari beiraaui sae maꞌoi ꞌunua tanaraau oꞌani.
ACT.28.26	Reiꞌuaa moi bahurongo mamoi bahurongo,
ACT.28.26	mamou bwaꞌi aidangisiꞌi maho moi rongoꞌi.
ACT.28.26	Mamoi wana mamoi wana,
ACT.28.26	mamou bwaꞌi wana ꞌiraraꞌi maho mou wanasiꞌi.
ACT.28.27	Suria ꞌiraaui sae ꞌisi, na ꞌadoꞌadodaaꞌi ra baabau
ACT.28.27	mana karingadaaꞌi ra aiꞌa raba rongoꞌi ta maho
ACT.28.27	mana maadaaꞌi ra kuruhaꞌiniꞌi.
ACT.28.27	ꞌOnaa nara gaꞌi bwaꞌi oꞌasi, rau gaꞌi ꞌome ꞌiraraꞌi maho rau reꞌiꞌi ꞌiniꞌi maadaaꞌi,
ACT.28.27	marau gaꞌi ꞌadomaꞌi tarihadi maho rau rongoꞌi ꞌiniꞌi karingadaaꞌi,
ACT.28.27	mana ꞌadomaꞌidaaꞌi ꞌa gaꞌi aidangisiꞌi,
ACT.28.27	marau gaꞌi rihotaꞌi mai tanaau
ACT.28.27	mawai haꞌagorohiraau ahoꞌi.’ ”
ACT.28.28	Magu oꞌani a Pol, “Moi aidangisia do taroha goro ꞌanai tahi tarau beia God ꞌai ꞌari roꞌu tanaraaui nei ra aiꞌa Jiu, miraau rai hinihinia.” 
ACT.28.29	ꞌOha ꞌia Pol ꞌagu haꞌatee oꞌasi, ꞌiraaui Jiu raugu hano marau hauai kae heitaꞌia haariraau.
ACT.28.30	ꞌIa Pol ꞌa awa naꞌi ꞌisi suriai rua harisi naꞌi ruma ra hohoria ma haꞌamaotoraaui nei ra bwabwabwahe mai beia. 
ACT.28.31	ꞌIia aiꞌa mamaaꞌu ꞌanai hadangaꞌinia tanaraaui Taroha Goro ꞌabaiai heimarungi ana God ma haꞌausuriraau roꞌu ꞌinia Araha aga Jisas Kraest. Aiꞌa ta taꞌi sae nai haꞌabwarasia.
ROM.1.1	ꞌInaua Pol, sae tatauꞌaro ana Jisas Kraest, nau hauai usu-usuni. ꞌIa God ꞌa sigihiau ꞌanai haꞌi Haꞌataari, ma haꞌataariau huraꞌa ꞌanai tarohaꞌiniai Taroha Goro. 
ROM.1.2	Mana Taroha Gorosi naasi Taroha Goro narau bwane haꞌatee duruduru mau mai ꞌinia naꞌi ꞌohabwani narau haꞌateengaꞌinia i rarabea naꞌi Usu-usu Maea. 
ROM.1.3+ROM.1.4	Ni Taroha Goro naasi ꞌe Taroha Goro ꞌinia Araha aga Jisas Kraest, i garena God na huta mai ꞌonaai inoni naꞌi burungana Mwaeraha Deved. Ma ꞌanai haꞌataꞌinia do ꞌiia ꞌe garena God haꞌa-momori, ꞌia God ꞌa haꞌa-surutaꞌea ahoꞌi baaniai mae ꞌiniai mena ꞌanai Hiꞌona Maea na wetewete. 
ROM.1.5	Tarana ꞌinia Kraest, naasi na ꞌia God nagu goro ꞌiniau ma soiau ꞌinia dowai haꞌi Haꞌataari ꞌanai heitarohaꞌi tanaraaui sae suri ꞌado marau, marai hinihinia mana araisuria marai haꞌaasaai atana. 
ROM.1.6	ꞌIꞌamou sae hinihini naꞌi Rom, ꞌia God ꞌa sigihiꞌamou roꞌu ꞌanai haꞌi sae anaꞌia Jisas Kraest.
ROM.1.7	Hoita, i usu-usuni ꞌau haua tanaꞌamou hakoi sae hinihini mou awa naꞌi Rom. ꞌIa God ꞌa huunai taꞌahiꞌamou ma ꞌome sigihiꞌamou mamoi haꞌi huudi sae anaꞌi. ꞌAu haꞌarahesi mia God i Amaga, mia Araha aga, ꞌia Jisas Kraest, rarui haꞌagorohiꞌamou mararui haꞌa-awa haꞌagorohiꞌamou.
ROM.1.8	Tahamorana, ꞌau raba haꞌarangasia gaꞌu tanaꞌamou do atamoou ꞌa taro ꞌari suriai mwane dora naꞌi marewana ꞌiniai haꞌi sae hinihini amoou. Naasi ꞌau haꞌatee haꞌagorohia God ꞌiniai ꞌadonai nei ꞌiniꞌamou naꞌi atana Jisas Kraest. 
ROM.1.9	ꞌInau ꞌau tauꞌaro mangudi tanaa God ꞌanai tarohaꞌiniai Taroha Goro ꞌabaiai Garena. Mia God naasi ꞌa ꞌiraraa do ꞌado ꞌoha nau haꞌarahesi ꞌau ꞌadomaꞌiniꞌamou tarau suriꞌi haꞌarahesi aguꞌi.
ROM.1.10	Taꞌi maho nau haꞌarahesi waiori ꞌinia naani, do ꞌia God ꞌai wateau ꞌanai ꞌari wou gaaririꞌamou. 
ROM.1.11	ꞌAu kaeni ꞌirisia dowai ada beiꞌamou neina wai maaniꞌi taraꞌi mamaani ꞌinia God tanaꞌamou ꞌanai haꞌarahaa hanehanea araꞌa i hinihinimoou. 
ROM.1.12	ꞌInau ꞌirisia diꞌu do suriꞌi hinihinigaaꞌi ꞌinau wai ꞌaꞌauhiꞌamou miꞌamou moi ꞌaꞌauhiau oꞌasi roꞌu.
ROM.1.13	Arai doꞌora mana asiguꞌi, ꞌau rabasia domoi ꞌiraraa do ra rago i ꞌoha nau ꞌadomaꞌinia dowai gaariri beiꞌamou, ma ꞌau bwara moeꞌa mau tari ꞌohani. ꞌAu raba ꞌari wou beiꞌamou neina wai heitarohaꞌi tanaraaui sae ꞌisi marai hinihini ꞌonaai haua agua roꞌu suriꞌi taraꞌi ꞌomaa adaaꞌi nei ra aiꞌa Jiu ꞌonaaimousi. 
ROM.1.14	ꞌIa God ꞌa nugaa tanaau i tauꞌarosi, ma naasi ꞌau ꞌadomaꞌi wetewete dowai tarohaꞌinia maꞌata i Taroha Goro tanaraau hakoi mwane noni. Wai heitarohaꞌi tanaraaui nei ra maramara Grik miraaui nei ra aiꞌa maramara Grik, mawai heitarohaꞌi roꞌu tanaraaui nei ra skuru goro miraaui nei rau aiꞌa. 
ROM.1.15	Tarana naasi nau ꞌadomaꞌi raorao ꞌinia ꞌanai ada beiꞌamou naꞌi Rom neina wai tarohaꞌinia roꞌu i Taroha Goro tanaꞌamou.
ROM.1.16	ꞌInau ꞌau aiꞌa arunga ninima ꞌanai tarohaꞌiniai Taroha Goro. ꞌInia naasiꞌa i taꞌi herehere wetewete na ꞌia God ꞌa haua ꞌanai ruhasiraaui nei ra hinihini. I Taroha naasi ꞌa ataha gaꞌu beiꞌameu Jiu maagu taha wou beiꞌamou. 
ROM.1.17	I Taroha Gorosi ꞌa haꞌataꞌinia tanagiai here na ꞌia God na haua ꞌanai haꞌa-odoodoraaui noni naꞌi maana. I hereheresi ꞌa taraawaꞌa beiai hinihini ma haꞌahako beiai hinihini ꞌonaai haꞌarangasia ada naꞌi Usu-usu Maea oꞌani, “ꞌIraaui nei narau odo-odo naꞌi maana God suria rau hinihinia, rai toꞌoraa i huunai tahi.”
ROM.1.18	Mia God araꞌai aro ꞌa haꞌataꞌiniai taesuꞌa ana ꞌadaaui inoni ora-oraꞌa mana inoni taꞌaꞌi narau haꞌa-bwarasiraau haariraau baaniai huunai haꞌausuringaꞌi ꞌinia God. 
ROM.1.19	ꞌA gaꞌi mwadaꞌu tanaraau ꞌanai ꞌiraraꞌi taraꞌi mareho ꞌinia God, ꞌinia ꞌia God ꞌa bwane haꞌataꞌinia haaria tanaraau. 
ROM.1.20	Taraawaꞌana mau mai ꞌiraaui inoni rau ꞌomesiai aro mana ano mana ngarutanai mareho naꞌi raroda na ꞌia God na haꞌapwaꞌaraꞌi. I mena mana barongana God nagau bwaꞌi matai ꞌomesia, ra haꞌataꞌi hako suriꞌi mwane mareho na haꞌapwaꞌaraꞌi. Naasi ꞌa bwaꞌi sae nai pwariꞌi do aiꞌa ꞌiraraa God.
ROM.1.21	Haꞌamomori, rau ꞌiraraa God maraugu aiꞌa haꞌarahesia maꞌua haꞌatee haꞌagorohia ꞌiniꞌi bane na haaꞌi tanaraau. Rau hauꞌi mwane ꞌadomaꞌi toꞌobweubweuꞌa ꞌinia God. Naasi ra kuhi wou i ꞌadomaꞌidaaꞌi marau bwaraꞌa i aidangisiai taha na ꞌia God ꞌa rabasia dorai aidangisia. 
ROM.1.22	Rau ꞌunua dorau madoma maraugu bweu. 
ROM.1.23	Rau nugasiai huunai God na hauasa ma awa tarau maraugu haꞌarahesiꞌi moi mareho narau aranunudi ꞌiniꞌi sae nara matai mae moi. Rau haꞌarahesiꞌi roꞌu mareho narau aranunudi ꞌiniꞌi manu mana mwaa mana taraani mwamwaa roꞌu moi.
ROM.1.24	Naasi ꞌia God ꞌa nugasiraau ma dorai haꞌisuriꞌi ꞌadoꞌadodaaꞌi. Mana ꞌadomaꞌidaaꞌi naasi ꞌanai hauꞌi mareho nara haꞌaninimai inoni, mana hauꞌi mwane here wawaasuaꞌa moi ꞌiniꞌi abedaaꞌi hairiu. 
ROM.1.25	Rau ꞌitaꞌi mareho nara haꞌa-momori ꞌinia God maraugu hinihiniꞌi mareho ra pwariꞌi moi. Mara haꞌarahesiꞌi mana araisuriꞌi mareho na ꞌia God roꞌu moi na haꞌapwaꞌaraꞌi. Rau aiꞌa haꞌarahesiai huunai God na haꞌapwaꞌaraꞌi mwane mareho ꞌisi, na ꞌiia naasi na taꞌisada ꞌanai haꞌaasaa tarau. Amen.
ROM.1.26	Na tarana naasi na ꞌia God nagu taarai nugasiraau ꞌinia dorai suriꞌi moi heiꞌirisidaaꞌi nara haꞌaninimai abe. ꞌIraaui urao ra aiꞌa raba ꞌari beiꞌi saemwane, rau raba ꞌari moi beiꞌi urao. 
ROM.1.27	ꞌIraaui mwane rau oꞌasi roꞌu, ra aiꞌa raba ꞌari beiꞌi urao, ra ꞌadomaꞌi sisiwa moi ꞌiniraaui saemwane. Rau hauꞌi mareho haꞌaninimai noni beiai nata saemwane. Ni haꞌa-mamaꞌai na toꞌiraausi, naasi heitahari na arariraau ꞌadaꞌi here taritariꞌa narau haaꞌi.
ROM.1.28	Naꞌi ꞌoha na ꞌia God ꞌa ꞌiraraa do rau aiꞌa ꞌadomaꞌi ororiu ꞌanai aidangisia, ꞌiia ꞌa nugasiraauꞌa. Naasi ni ꞌadomaꞌidaaꞌi ra honu ꞌiniai taꞌaa marau haaꞌi mareho nara aiꞌa taꞌisada ꞌanai haaꞌi. 
ROM.1.29	Na tahingadaaꞌi ra honu ꞌiniꞌi ora-oraꞌa mana mwani maho taꞌaꞌi. Rau hairaurau, rau haaꞌi here ra arunga taꞌaꞌi ꞌiniꞌi nata sae, rau haiꞌubwani, rau heingahu, rau awa heheitaꞌiaꞌa, rau pwapwaariꞌi, rau haꞌataꞌairaau hairiu, rau hadangaꞌiniai nata abe, 
ROM.1.30	rau mamaani haꞌataꞌaiai nata sae, rau haꞌimae beia God, rau aiꞌa toꞌoraai haꞌahou, rau haꞌa-ororiuraau haariraau diꞌuraaui nata sae, rau haꞌa-taꞌetaꞌeraau haariraau, rau haaꞌi herehere haoru ꞌanai haaꞌi here taꞌaa, rau aiꞌa raba rongo suriraaui amadaaꞌi mana inadaaꞌi, 
ROM.1.31	rau haaꞌi here nara ꞌome toꞌobweubweuꞌa, rau hauꞌi duruduru maraugu aiꞌa haꞌisuriꞌi, rau aiꞌa taꞌahiai nata sae mana ꞌaꞌauhia roꞌu. 
ROM.1.32	Reiꞌuaa narau aidangisia moi doni heitahari na ꞌia God na nugaa nadaaꞌi sae oꞌasi, naasi mae tarau, miraau aiꞌa nugasiꞌi herengada nara aiꞌa goro, mara haꞌatee haꞌa-taꞌetaꞌeraaui sae nara haaꞌi mareho ꞌisi.
ROM.2.1	Gasi taraꞌi nei ꞌiniꞌamou mou ꞌadomaꞌinia do ꞌiraaui nei nara haaꞌi ora-oraꞌa ꞌisi rau taꞌaa diꞌu mara gaꞌi haꞌa-mamaꞌairaau. Maꞌata ꞌiꞌamou mou taꞌaa oꞌasi roꞌu ma bwara tanaꞌamou ꞌanai tohe ꞌinia. ꞌOha namou hiiriai nata nei ꞌiniꞌi ora-oraꞌa na haaꞌi, na hihiiri namou hauasi mou haua roꞌu moi tanaꞌamou haariꞌamou. ꞌInia ꞌimoou mou haaꞌi roꞌu i ora-oraꞌa namou hiiria ꞌiniꞌisi. 
ROM.2.2	Gau ꞌiraraa do suria ꞌia God ꞌe God ꞌanai hihiiri odo-odo, ꞌiia ꞌai haꞌa-mamaꞌairaaui nei narau hauꞌi taritariꞌa nara tari oꞌasi. 
ROM.2.3	ꞌA ꞌua? Naꞌi ꞌoha na ꞌia God ꞌa haꞌa-mamaꞌairaaui haru nei ꞌiniꞌi taritariꞌa oꞌasi nara haaꞌi, mou ꞌadomaꞌinia do ꞌa bwaꞌi haꞌa-mamaꞌaiꞌamou naꞌi ꞌoha namou hauꞌi roꞌu i taritariꞌa nara tari oꞌasi? 
ROM.2.4	ꞌIa God ꞌa goro ꞌiniꞌamou ma ꞌabengaꞌi mamasiꞌamou domoi orisi magu mou ꞌadomaꞌi mara maho haaria moi ꞌiniai goro na haa tanaꞌamou. ꞌA ꞌua? Mou ꞌiraraai taranai taha na ꞌia God na taarai goro ꞌiniꞌamou ꞌinia? ꞌInia ꞌa ꞌirisia domoi rihosi baaniꞌi ora-oraꞌa amooꞌi!
ROM.2.5	Maꞌata ꞌiꞌamou mou rongoasa mamougu aiꞌa raba rihosi. Naasi, naꞌi here namou hauasi, mou haꞌaraharahaa araꞌa tanaꞌamou haariꞌamou i haꞌa-mamaꞌai ꞌanai madoraa na ꞌia God ꞌai haꞌataꞌiniai taesuꞌa ana. Naꞌi madoraasi ꞌiraaui mwane inoni raigui aidangisiai hihiiri odo-odo na ꞌia God nai haa tanaraau hakoi mwane inoni. 
ROM.2.6	ꞌIia ꞌai taharigiai ꞌadonai inoni suriai taha gau haaꞌi. 
ROM.2.7	ꞌAi hauai tahi tarau tanaraaui nei ra ura wetewete ꞌanai hauai taha na odo-odo. Ra awa odo-odo oꞌasi suria ra rabasia doꞌia God ꞌai haꞌa-ororiuraau maai haꞌatee haꞌagorohiraau maai haua tanaraaui tahitahi nai awa tarau. 
ROM.2.8	Miraaui nei narau ꞌadomaꞌiniraau moi haraariraau, marau ꞌitaai taha na odo-odo ꞌanai hauai taha na taritariꞌa, ꞌia God ꞌai haꞌadiohiai taesuꞌa mana haꞌa-mamaꞌai ana hungadaau. 
ROM.2.9	ꞌIia ꞌai haaꞌi mwane mareho taꞌaꞌi mana rongomaataꞌi tanaraaui sae taꞌaꞌi, reiꞌuaa iꞌoe ꞌe ai Jiu maꞌua aiꞌa. 
ROM.2.10	Miraaui nei ra haaꞌi here odo-odo, ꞌia God ꞌai haꞌa-ororiuraau maꞌai haꞌatee haꞌagorohiraau maꞌai haꞌa-awahiraau goro. ꞌIa God ꞌai haua oꞌasi tanaꞌameui Jiu ma roꞌu tanaꞌamou roꞌu i nei mou aiꞌa Jiu. 
ROM.2.11	ꞌInia naꞌi maana God, gau taꞌisada hako.
ROM.2.12	ꞌIrai nei ra aiꞌa Jiu, ꞌia God aiꞌa hauai Haꞌatora tanaraau. Ma reiꞌuaa na oꞌasi, ꞌia God ꞌai haꞌa-taariraaui nei nara ora-oraꞌa naꞌi dora ni rongomaataꞌi. Maꞌai hiiriraau roꞌu i Jiu ꞌiniꞌi ora-oraꞌa adaaꞌi maꞌai hiiriraau suriai Haꞌatora. 
ROM.2.13	Na inoni ꞌa odo-odo naꞌi maana God naꞌi ꞌoha na haꞌisuria hako i taha na Haꞌatora na ꞌunua. Aiꞌa do ꞌiraraa ana i Haꞌatora na odo-odo ꞌinia naꞌi maana God. 
ROM.2.14	ꞌIrai nei ra aiꞌa Jiu ra aiꞌa haua tanaraau i Haꞌatora ꞌanai awasuria. Reiꞌuaa na oꞌasi, taraꞌi nei ꞌiniraau ra matai haꞌisuria moi taha na ꞌunua. Naasi ꞌa haꞌataꞌinia do ra aidangisia i goro mana taꞌaa reiꞌuaa nara aiꞌa haua tanaraaui Haꞌatora. 
ROM.2.15	ꞌA haꞌataꞌinia do Haꞌatora ra awa naꞌi tahingadaaꞌi. Ma naꞌi ꞌadomaꞌidaaꞌi roꞌu, rau matai hiiria ꞌonaa maho rau haua ꞌa odo-odo maꞌua ꞌa taritariꞌa. 
ROM.2.16	ꞌInau ꞌau bwane haꞌarangasia tanaraaui sae naꞌi ꞌoha nau tarohaꞌinia tanaraaui Taroha Goro doꞌia God ꞌai haꞌa-mamaꞌairaaui nei ora-oraꞌa. ꞌAi haua naꞌi madoraa nai haua tanaa Jisas Kraest i mena ꞌanai hiiriraaui sae ꞌiniꞌi taha rau haaꞌi mana mareho taꞌaꞌi nara awa bainihu suriꞌi tahingadaaꞌi.
ROM.2.17	ꞌIo. ꞌIꞌamoui ai Jiu, mou ꞌuꞌuriai Haꞌatora do naasi mareho na haꞌahaguꞌamou beia God. Mou haꞌabaꞌo do mou aidangisia goroa God. 
ROM.2.18	ꞌIꞌamou mou ꞌunua domou aidangisiai heiꞌirisina mamou aidangisia i goro mana taꞌaa suria ꞌiꞌamou nara haꞌausuriꞌamou ꞌiniai Haꞌatora. 
ROM.2.19	Mou ꞌadomaꞌinia do ꞌiꞌamou naasi namoi naꞌotaradaaui nei narau aiꞌa ꞌiraraa God, ma mou ꞌonaai marewa tanaraaui nei ra awa naꞌi kuhi. 
ROM.2.20	Mou ꞌadomaꞌinia do ꞌiꞌamou naasi namoi haꞌausuriraaui nei ra aiꞌa aidangisia God, miraaui nei nara aiꞌa aidangisiꞌi mwani maho ꞌonaai gare. ꞌInia mou ꞌadomaꞌinia dona mwane aidangi mana taha na haꞌa-momori ra boi baaniai Haꞌatora namou toꞌoraasi.
ROM.2.21	Hoita. ꞌOnaa namou haꞌausuriraaui noni oꞌasi, ꞌa ꞌua namou aiꞌa haꞌisuriꞌi taha namou haꞌausuriraau ꞌiniꞌi? Mou ꞌunua do ꞌa taꞌaa i beri. Ma ꞌua? ꞌIꞌamou mou aiꞌa beriberi? 
ROM.2.22	Mou ꞌunua tanaraaui noni haꞌiwai dorai abui taritariꞌa beia ta nei. Ma ꞌua? ꞌIꞌamou mou aiꞌa taritariꞌa baaniꞌi urao amooꞌi? Mou ꞌunua domou ꞌitaꞌi hiꞌona nara aranunudi. Miꞌamou mou ꞌari beri moi suriꞌi ruma maea adaaꞌi sae ahurodo na araaranunu ꞌisi ra awa suriꞌi! 
ROM.2.23	Mou waꞌewaꞌe ꞌiniai Haꞌatora mamougu haꞌaninimaia God naꞌi ꞌoha namou aiꞌa araisuria. 
ROM.2.24	Toꞌoana na Usu-usu Maea ꞌa haꞌarangasia oꞌani, “ꞌIꞌamoui Jiu, ꞌiraaui nei ra aiꞌa Jiu rau taarai haꞌatee haꞌataꞌaia God ꞌiniai haaꞌi amooꞌi here nara aiꞌa odo-odo.” 
ROM.2.25	I aha haꞌara ꞌa haꞌataꞌinia do ꞌigaaui Jiu raꞌi inoni anaꞌia God. ꞌOnaa ꞌo haꞌisuriai Haꞌatora, ni aha haꞌara ꞌe mareho goro na matai ꞌaꞌauhiꞌo. Me ꞌonaa ꞌo aiꞌa haꞌisuria, ꞌo aiꞌa heꞌeteꞌi baaniraaui nei narau aiꞌa dauai ringei aha haꞌara. 
ROM.2.26	ꞌOnaa ꞌiraaui nei ra aiꞌa dauai aha haꞌara ra haꞌisuriai Haꞌatora, ꞌia God ꞌai ꞌunua do ꞌiraau raꞌi inoni anaꞌi roꞌu ꞌonaairaaui nei rau dauai ringei aha haꞌara. 
ROM.2.27	Naasi, ni tahingadaaꞌi nei ra haꞌisuriai Haꞌatora maraugu aiꞌa dauai ringei aha haꞌara, ra haꞌataꞌinia do ꞌia God ꞌai haꞌa-mamaꞌaiꞌamou. ꞌInia ꞌiꞌamou namou dauai aha haꞌara mara haua tanaꞌamoui Haꞌatora, mamougu aiꞌa araisuria.
ROM.2.28	Aiꞌa do awa amua ꞌonaai ai Jiu maꞌo dauai aha haꞌara naꞌo haꞌi huunai saeni Jiu ꞌinia. 
ROM.2.29	ꞌAnai haꞌi huunai saeni Jiu naꞌi maana God, ni tahingamu nai orisi beiai heiꞌaꞌauhi anai Hiꞌona Maea. Ma naia roꞌu naasi huunai here ꞌanai haꞌi noni anaꞌia God, aiꞌa aha haꞌara nara haua moi ꞌanai abe hasiꞌo. ꞌIraau sae na tahingadaaꞌi ra orisi oꞌasi, ra ꞌirisia do ꞌia God naasi nai haꞌatee haꞌagorohiraau; aiꞌa ꞌiraaui sae.
ROM.3.1	Hoita naasi, ꞌe taha na goro ꞌiniai haꞌi saeni Jiu? Ma ꞌe taha na goro ꞌiniai aha haꞌara? 
ROM.3.2	Raꞌi mwane maho na goro ꞌiniai haꞌi saeni Jiu. ꞌEtana, ꞌia God ꞌa hauꞌi haꞌatee anaꞌi tanaraaui Jiu.
ROM.3.3	ꞌA haꞌa-momori do ꞌiraaui Jiu rau duruduru ꞌinia dorai araisuriꞌi haꞌatee anaꞌi magu taraꞌi nei ra aiꞌa. Ma ꞌua? Ni oꞌasi anasi ꞌia God ꞌagu bwaꞌi hauaꞌa i taha na duruduru ꞌinia? 
ROM.3.4	Aiꞌa do ꞌa oꞌasi! ꞌIa God ꞌa haꞌa-momori tarau suriꞌi duruduru anaꞌi reiꞌuaa na inoni hako ra pwapwaariꞌi. I Usu-usu Maea ꞌa haꞌateengaꞌinia God oꞌani, “I haꞌatee amuꞌi, rai aidangisia dora haꞌa-momori. Ma ꞌonaa rai haꞌahuniꞌo ꞌinia ta maho, ꞌoi haꞌataꞌinia goro huraꞌa do ꞌa pwariꞌi i mareho nara haꞌahuniꞌo ꞌinia.”
ROM.3.5	Gasi taraꞌi nei ꞌiniꞌamou rai taraa toꞌo haꞌatee oꞌani, “Naꞌi ꞌoha ꞌigaaui Jiu gau hauꞌi mareho taꞌaꞌi, ꞌa haꞌataꞌinia goro huraꞌa do ꞌia God ꞌa odo-odo. Naasi, ꞌia God ꞌa taritariꞌa naꞌi ꞌoha na haꞌa-mamaꞌaigaau ꞌiniꞌi ora-oraꞌa agaaꞌi!” 
ROM.3.6	Minau wai oꞌani, “Aiꞌa oꞌasi! ꞌOnaa na bwaꞌi haꞌa-mamaꞌaigaaui Jiu, ma ꞌai heꞌua na ꞌia God ꞌaigui arari ꞌanai hiiriraaui noni nai marewana?”
ROM.3.7	Gasi taraꞌi nei ꞌiniꞌamou rai taraa toꞌo haꞌatee oꞌani roꞌu, “Na pwariꞌi gau haaꞌi ꞌa haꞌataꞌinia goro tanaraaui sae do ꞌia God ꞌa haꞌa-momori tarau miraaui sae ꞌisi raigui haꞌatee haꞌaasaa God ꞌinia. Naasi ꞌa aiꞌa odo-odo do ꞌia God ꞌaigu hiiri haꞌa-mamaꞌaigaau roꞌu ꞌiniꞌi ora-oraꞌa agaaꞌi, ꞌinia ꞌe mareho goro na huraꞌa mai baaniꞌi pwariꞌi na gau haaꞌi!” 
ROM.3.8	ꞌOnaa ꞌo ꞌadomaꞌi oꞌasi, gasi ꞌoi taraa toꞌo haꞌatee oꞌani roꞌu, “Gai haaꞌi here taꞌaꞌi neina maho goro ꞌai huraꞌa mai.” Taraꞌi sae ra subuniau do ꞌinau ꞌau haꞌausuriraaui sae oꞌasi. ꞌA odo-odo do ꞌia God ꞌai haꞌa-mamaꞌairaau.
ROM.3.9	ꞌA ꞌua? ꞌIgaaui Jiu gau goro baaniraaui nei nara aiꞌa Jiu? Aiꞌa do ꞌa oꞌasi! ꞌOnaai bwane ꞌunua agua, gasi iꞌoe ꞌe ai Jiu maꞌua aiꞌa, ꞌigaau hako gau awa naꞌi bahainai mena anai ora-oraꞌa. 
ROM.3.10	ꞌOnaai haꞌarangasia ada oꞌani naꞌi Usu-usu Maea,
ROM.3.10	“Aiꞌa ta sae nai odo-odo.
ROM.3.10	Aiꞌa! Aiꞌa ta taꞌi sae!
ROM.3.11	Aiꞌa ta taꞌi sae nai huunai aidangisia God,
ROM.3.11	maꞌua bonasiai aidangisia God.
ROM.3.12	ꞌIraau hakoi sae ra murisia God.
ROM.3.12	Ra haꞌi sae taꞌaꞌi.
ROM.3.12	Aiꞌa do ta taꞌi ꞌiniraau na doꞌai haua ta maho nai goro.
ROM.3.12	Aiꞌa! Aiꞌa taꞌi nei.
ROM.3.13	Maho ra ꞌunuꞌi ra taꞌaꞌi diꞌu ꞌonaai siꞌini taꞌaꞌi nara haaꞌi sae mae nara aiꞌa ahuniꞌi.
ROM.3.13	Mana mamaani adaaꞌi, ra pwariꞌi hariꞌete.
ROM.3.13	Haꞌatee adaaꞌi ra matai haꞌa-taꞌairaaui sae,
ROM.3.13	ꞌinia ra ꞌonaai maho hahaꞌamaesi nara awa suriꞌi ngoodi mwaa taꞌaꞌi.
ROM.3.14	Na ngoodaaꞌi ra honu ꞌiniꞌi heiꞌisiꞌisi,
ROM.3.14	mana haꞌatee ꞌanai haꞌataꞌaiai nata sae.
ROM.3.15	Rau raurau diꞌu ꞌanai haꞌamaesiꞌi sae.
ROM.3.16	Ta dora rai ꞌariei rai haꞌa-taꞌairaaui sae,
ROM.3.16	maꞌua haꞌa-arungataꞌairaau.
ROM.3.17	Rau aiꞌa ꞌiraraai here ꞌanai awa goro beiraaui sae.
ROM.3.18	Rau aiꞌa ginataꞌinia God,
ROM.3.18	maꞌuasi haꞌahoua.”
ROM.3.19	Gau ꞌiraraa do mwane maho nara awa naꞌi Haꞌatora, ra usuꞌi tanaraaui nei ra awa naꞌi bahainai Haꞌatora. Naia na odo-odo ꞌinia doꞌia God ꞌai hiiriraau hakoi mwane sae naꞌi marewana ma bwara do ta sae ꞌai ꞌunua do ꞌiia ꞌa aiꞌa taꞌaa. 
ROM.3.20	ꞌInia ꞌa bwaꞌi sae nai odo-odo naꞌi maana God do ꞌiniai suria ana i haꞌausuringaꞌi ꞌanai Haꞌatora. ꞌIa God ꞌa hauai Haꞌatora ꞌanai haꞌa-ꞌome ꞌiraraai sae ꞌiniꞌi ora-oraꞌa anaꞌi.
ROM.3.21	Manaꞌi ꞌohani ꞌia God ꞌa haꞌataꞌiniai nata herehere ꞌanai haꞌa-odoodoai sae naꞌi maana. Aiꞌa ꞌiniai suria ana i Haꞌatora, maꞌata ꞌe herehere nara bwani haꞌarangasia mau mai naꞌi Usu-usu Maea. 
ROM.3.22	ꞌIa God ꞌa haꞌa-odoodogia naꞌi maana naꞌi ꞌoha gau hinihinia doꞌia Jisas Kraest ꞌa toꞌo mena ꞌanai ruhasiꞌi ora-oraꞌa agaaꞌi baanigia. Namoiwou ta sae nai matai hinihinia Jisas, ꞌinia ꞌigaau gau taꞌisada hako naꞌi maana God.
ROM.3.23	ꞌIraau hakoi mwane inoni ra ora-oraꞌa mana barongadaaꞌi ra aiꞌa gere gaarangi tari beiai barongana God na hauasa. 
ROM.3.24	Reiꞌuaa na oꞌasi, suriai goro na haua God ꞌinigia na ꞌonaai bane, ꞌa ꞌunua dogau odo-odo naꞌi maana, ꞌinia Jisas Kraest na ruhasigaau baaniai ora-oraꞌa. 
ROM.3.25+ROM.3.26	Mia God ꞌa haꞌataaria Jisas ꞌanai mae ꞌinigia neina ꞌia God ꞌai matai ꞌadomaꞌi nugasiꞌi ora-oraꞌa agaaꞌi. ꞌIa God ꞌa haꞌa-odoodogia naꞌi maana naꞌi ꞌoha gau hinihinia doꞌia Jisas ꞌa haꞌaaheai ꞌabuna, ma wateai tahingana ꞌinigia. Naꞌi ꞌoha i naꞌo, ꞌia God ꞌa ahumaratanoa beiraaui sae ma aiꞌa haꞌa-mamaꞌairaau ꞌiniꞌi ora-oraꞌa adaaꞌi. Manaꞌi ꞌohani ꞌa ꞌonaa doꞌia God ꞌa haꞌa-mamaꞌaia Jisas Kraest ꞌiniꞌi ora-oraꞌa agaaꞌi. ꞌIa God ꞌa haua oꞌasi ꞌanai haꞌataꞌinia doni hihiiri na haua ꞌa odo-odo hako ma roꞌu ꞌanai haꞌa-odoodogia naꞌi maana ꞌiniai hinihinia agaaua Jisas.
ROM.3.27	Naasi ꞌe taha nagai matai haꞌabaꞌo ꞌinia? ꞌA bwaꞌi ta maho! ꞌInia ꞌia God ꞌa aiꞌa haꞌatahigia baaniai ora-oraꞌa do ꞌiniai suria agaaui Haꞌatora, me ꞌiniai hinihinia agaaua Jisas Kraest. 
ROM.3.28	Naia na hinihini nagau odo-odo ꞌinia naꞌi maana God, aiꞌa do ꞌiniai suria agaaui Haꞌatora. 
ROM.3.29	ꞌA ꞌua? ꞌIa God ꞌe God ameeu moi Jiu maꞌua ꞌe God agaau hako? ꞌIia ꞌe God agaau hako, 
ROM.3.30	ꞌinia ꞌe taꞌi God moi na awa. ꞌA toꞌoraa moi taꞌi herehere naꞌoi matai odo-odo ꞌinia naꞌi maana, naasi hinihini, reiꞌuaa na iꞌoe ꞌe ai Jiu maꞌua aiꞌa. 
ROM.3.31	ꞌA ꞌua? ꞌIniai ꞌunua agaau doni hinihini moi na haꞌatahigaau, gaugu bwaꞌi rabasiaꞌa i Haꞌatora? ꞌAbwaꞌi! Gai haꞌahouai Haꞌatora ꞌinia ꞌi Haꞌatora ꞌa ororiu mau.
ROM.4.1	Ma naasi gai ꞌadomaꞌi surisuria Ebraham, i wauwa ameeui Jiu. ꞌA heꞌua i herehere nagu odo-odo ꞌinia naꞌi maana God? 
ROM.4.2	ꞌOnaa ni here goro na haaꞌi naasi na odo-odo ꞌinia naꞌi maana God, me ꞌiia ꞌa toꞌo marehota ꞌanai haꞌa-taꞌetaꞌea haaria ꞌinia. Maꞌata ꞌia God ꞌa gaꞌi bwaꞌi matai haꞌa-taꞌetaꞌea ꞌinia. 
ROM.4.3	ꞌInia ni Usu-usu Maea ꞌa ꞌunua oꞌani, “ꞌIa Ebraham ꞌa hinihinia God. Naasi suriai hinihinina ꞌiia ꞌa odo-odo naꞌi maana.”
ROM.4.4	I haꞌa nara horia ꞌiniai sae na tagora, aiꞌa haꞌa narai hisu pwaranga ꞌinia, maꞌata ꞌe haꞌa nara taharia ꞌinia ꞌiniai tagora na haa. 
ROM.4.5	Ma naꞌi beia God, ꞌa aiꞌa haua oꞌasi tanagaaui sae ora-oraꞌa. ꞌInia aiꞌa do ꞌiniai tatauꞌaro goro agaaꞌi nagu ꞌunua ꞌinia God dogau odo-odo naꞌi maana, me ꞌiniai hinihinigaau beia. ꞌInia ꞌia naasi a moꞌo na matai haꞌa-odoodoai sae ora-oraꞌa.
ROM.4.6	ꞌIa Deved ꞌa haꞌarangasia naꞌi Usu-usu Maea doꞌia God ꞌa haꞌa-waꞌewaꞌeraaui nei ra odo-odo naꞌi maana, reiꞌuaa narau aiꞌa haaꞌi mwane tatauꞌaro goro ꞌanai haꞌa-waꞌewaꞌea God ꞌiniꞌi. ꞌIa Deved ꞌa oꞌani,
ROM.4.7	“Waꞌewaꞌe tanaraaui nei na ꞌia God ꞌa ꞌadomaꞌi nugasiꞌi ora-oraꞌa adaaꞌi,
ROM.4.7	ma kakuꞌaꞌi mareho taritariꞌa narau haaꞌi.
ROM.4.8	Haꞌamomori! Waꞌewaꞌe diꞌu tanaa moꞌo na ꞌia God ꞌagu aiꞌa ꞌadomaꞌiniꞌiꞌa ahoꞌi ora-oraꞌa anaꞌi.”
ROM.4.9	Ma ꞌua? Ni waꞌewaꞌe na ꞌia Deved ꞌa hadangaꞌiniasi ra haua moi tanaraaui Jiu? Aiꞌa! Ni waꞌewaꞌesi tanaraau roꞌu i nei ra aiꞌa Jiu. Gai ꞌadomaꞌi surisuria roꞌu mau i dorai Usu-usu Maea ani na haꞌarangasia do ꞌia Ebraham ꞌa odo-odo naꞌi maana God ꞌiniai hinihinia ana God. 
ROM.4.10	Naꞌi ꞌoha heꞌua na ꞌia God ꞌa haꞌarangasia doꞌia Ebraham ꞌa odo-odo naꞌi maana? Naꞌi naꞌo magu dauai aha haꞌara maꞌua naꞌi muri? Mau naꞌi naꞌo, aiꞌa naꞌi muri. 
ROM.4.11	Ni aha haꞌara nagu daua naꞌi murisi, ꞌe haꞌara moi ꞌanai haꞌataꞌinia do ꞌiia ꞌa odo-odo naꞌi maana God ꞌiniai hinihinia ana ꞌoha na aiꞌa aha haꞌara mau. Naasi ꞌia Ebraham ꞌa gaꞌi ꞌonaa doꞌe ama maꞌua naꞌotara adaau hakoi nei ra aiꞌa dauai aha haꞌara nara hinihinia God neina rai odo-odo naꞌi maana. 
ROM.4.12	Maꞌe amadaau roꞌu i Jiu nara dauai aha haꞌara. Aiꞌa do ꞌiia ꞌe amadaau ꞌinia moi daua adaaui aha haꞌara, me ꞌiniai hinihinia adaaua God ꞌonaaia Ebraham na bwani hinihini magu tanoꞌi dauai aha haꞌara.
ROM.4.13	ꞌOha ꞌia God ꞌa duruduru tanaa Ebraham ꞌanai hauai marewana hako tanaraaui warowaronaꞌi, i durudurusi ra aiꞌa haua tanaa Ebraham do ꞌiniai haꞌisuria ana i Haꞌatora me ꞌiniai odo-odo ana naꞌi maana God suriai hinihinina. 
ROM.4.14	Do ꞌonaa na inoni ꞌa dauai taha na ꞌia God na duruduru ꞌinia suriai haꞌisuria ana i Haꞌatora, naasi ꞌa haꞌataꞌinia do hinihini ꞌe maho haaria moi, mana duruduru ana God ꞌa aiꞌa ororiu. 
ROM.4.15	Ni Haꞌatora ꞌa bwaꞌi waa mai tanagia i taha na ꞌia God na duruduru ꞌinia. Me ꞌa matai haua moi haꞌa-mamaꞌai tanaraaui nei narau horosia. ꞌOnaa na haꞌatora ꞌa gaꞌi bwaꞌi awa, ꞌa bwaꞌi sae nai horosia ta haꞌatora.
ROM.4.16	Naasi na hinihinina moi noni na matai daua ꞌinia i taha na ꞌia God na duruduru ꞌinia. ꞌA oꞌasi, neina ꞌai hisungigaau kongari moi ꞌiniai taha na duruduru ꞌinia. I durudurusi ꞌiaadaau hako i warowaronaꞌi a Ebraham. Aiꞌa do ꞌiaadaau moi warowaronaꞌi a Ebraham nara awa suriꞌi Ringe anaꞌia Moses. ꞌIaadaau roꞌu i nei narau aiꞌa awa naꞌi bahaidi ringe ꞌisi maraugu hinihini ꞌonaaia Ebraham. ꞌInia ꞌia Ebraham ꞌe wauwa agaau hako. 
ROM.4.17	Naasi ꞌadoꞌado ꞌanai taha na Usu-usu Maea na ꞌunua naꞌi ꞌoha na ꞌia God ꞌa oꞌani ꞌinia, “ꞌInau wai hauꞌo ꞌanai amadaau i mwane burunga hako naꞌi marewana.”
ROM.4.18	Naꞌi ꞌoha na ꞌia God ꞌa duruduru tanaa Ebraham doꞌai haꞌi ama tanaraau hakoi mwane burunga, ꞌia Ebraham ꞌa hinihinia. Naasi magu oꞌani roꞌu ꞌinia Ebraham, “Na warowaromuꞌi rai rago ꞌonaaiꞌi heeꞌu.”
ROM.4.19	Hinihinina Ebraham aiꞌa maemaeꞌa reiꞌuaa na harisina ꞌa gaarangi tariꞌa i taꞌi ꞌarangi, ma reiꞌuaa nagu aiꞌa ꞌome arariꞌa do ꞌaigu matai hauaꞌa ta gare, mana urao ana ꞌia Sera ꞌa ꞌamara. 
ROM.4.20	ꞌIia aiꞌa ꞌadomaꞌi heiruaruaꞌa moeꞌa ꞌiniai duruduru na haua God tanaa. Maꞌata, na hinihinina ꞌa raha hanehane araꞌa ma haꞌatee haꞌaasaa God ꞌiniai duruduru ana. 
ROM.4.21	ꞌInia ꞌia Ebraham ꞌa huunai ꞌiraraa goro doꞌia God ꞌai haꞌatoꞌoa maꞌata i durudurusi. 
ROM.4.22	Naia naragu usua ꞌinia naꞌi Usu-usu Maea do ꞌiia ꞌa odo-odo naꞌi maana God.
ROM.4.23	Hoita, mana mareho nara usuasi, aiꞌa do ꞌanai ꞌaꞌauhia moia Ebraham, 
ROM.4.24	me ꞌanai ꞌaꞌauhigaau roꞌu. Ra usua ꞌanai haꞌa-aidangisigaau do ꞌigaau hakoi nei nagau hinihinia God na haꞌa-surutaꞌea Araha aga Jisas baaniai mae, gai odo-odo roꞌu naꞌi maana. 
ROM.4.25	ꞌIa God ꞌa haꞌawatea Jisas ꞌanai mae ꞌiniꞌi ora-oraꞌa agaaꞌi ma haꞌa-surutaꞌea baaniai mae ꞌanai haꞌa-odoodogia naꞌi maana.
ROM.5.1	Hoita naasi, ꞌiniai odo-odo agaau naꞌi maana God ꞌiniai hinihinia agaau, naꞌi ꞌohani gau hagu goro beia ꞌiniai maho na ꞌia Araha aga Jisas Kraest na haua ꞌinigia. 
ROM.5.2	Ma suriai hinihinia agaaua Kraest, gau aidangisiaꞌa i goro ana God ꞌinigia nagau daua naꞌi ꞌohanisi. Magau waꞌewaꞌe ꞌiniai ꞌadomaꞌi heitotori nagau haua ꞌanai awa beia God naꞌi rarahana taꞌoha.
ROM.5.3	Gau waꞌewaꞌe roꞌu ꞌiniꞌi mwane mareho haꞌabooboo abe mana rongomaataꞌi nagau siri suriꞌi, ꞌinia baaniꞌi mareho ꞌisi gau toꞌoraai ahumaratanoa. 
ROM.5.4	Mana toꞌoraa agaaui ahumaratanoa na ꞌia God naigu ahugoro ꞌinia ꞌinigia. Manaꞌi ꞌoha ꞌia God ꞌa ahugoro ꞌinigia, gau toꞌoraai ꞌadomaꞌi heitotori ꞌiniꞌi mareho nai haaꞌi tanagia. 
ROM.5.5	Ma naꞌi ꞌoha nagau toꞌoraai ꞌadomaꞌi heitotori, gau bwaꞌi totori pwaranga. ꞌInia ꞌa bwane haꞌataꞌinia goro i heitaꞌahi ana tanagia ꞌoha na haꞌataaria mai Hiꞌona Maea ꞌanai haꞌahonusigia ꞌiniai heitaꞌahi ana.
ROM.5.6	Mau naꞌi ꞌoha gau ora-oraꞌa magau ha-haꞌarohaꞌa na ꞌia God ꞌa haꞌataaria maia Kraest naꞌi madoraa na sigihia ꞌanai mae ꞌinigia. 
ROM.5.7	ꞌE mareho na bwara naasi do ta sae nai mae ꞌinia ta sae odo-odo, gasi ꞌai matai mae moi ꞌinia ta sae nai huunai odo-odo. 
ROM.5.8	Maꞌata ꞌia God ꞌa haꞌataꞌinia tanagiai heitaꞌahi ana na raha. ꞌA haꞌataariai garena na mae ꞌinigiai inoni ora-oraꞌa.
ROM.5.9	Ma suriai haꞌa-odoodogaau ana Kraest naꞌi maana God ꞌiniai ahe na haai ꞌabuna, ꞌagu aiꞌa ꞌome bwaraꞌa do ꞌiia ꞌai haꞌa-dadaraꞌagaau baaniai haꞌa-mamaꞌai ana God. 
ROM.5.10	Naꞌi naꞌo, ꞌoha ꞌia Kraest aiꞌa boi mau, ꞌigaau gau ꞌonaai maeronganaꞌia God. Mia God ꞌa haꞌa-hagugonigaau beia haaria ꞌiniai mae na haua i garena. Ma naasi, ꞌia Kraest ꞌai haꞌa-dadaraꞌagaau maꞌataꞌa baaniai haꞌa-mamaꞌai ꞌiniai tahi ahoꞌi ana. 
ROM.5.11	Naasi gai waꞌewaꞌe, aiꞌa do ꞌiniꞌi moi mareho ꞌisi, ma roꞌu do ꞌia God ꞌa haꞌataaria mai Araha aga Jisas Kraest ꞌanai haꞌa-hagugonigaau beia God.
ROM.5.12	I ora-oraꞌa ꞌa sirimai naꞌi marewana suriai here taꞌaa na haua Adam. Manaꞌi ora-oraꞌa naasi na sirimai mae. Tarana ꞌinia na mwane sae hako rai mae maꞌata, suria ni ꞌadonai sae hako ra ora-oraꞌa. 
ROM.5.13	ꞌOha ni Haꞌatora aiꞌa boi mau, ꞌiraaui sae ra bwane ora-oraꞌa. Mia God ꞌa aiꞌa hiiriraau, suria na Haꞌatora ꞌa aiꞌa awa mau. 
ROM.5.14	Ma reiꞌuaa na oꞌasi, sae ꞌa toꞌiꞌaraau moi mae, taraawaꞌa beia Adam tari beia Moses, reiꞌuaa narau aiꞌa horosiai ringe na ꞌia God haaria na ꞌunua ꞌonaai haua ana Adam.
ROM.5.14	ꞌIa Adam, na huta naꞌi naꞌo, ꞌe damana maua Kraest nagu huta mai naꞌi muri. 
ROM.5.15	Maꞌata raru aiꞌa taꞌisada, ꞌinia i ora-oraꞌa ana Adam ꞌa heꞌeteꞌi diꞌu baaniai bane ni ꞌadomaꞌi nugasi. ꞌInia ꞌa haꞌa-momori doni ora-oraꞌa ana Adam ꞌa waia mai mae tanaraaui noni. Ma haꞌa-momori diꞌu roꞌu wou do ra rago i nei na ꞌia God ꞌa goro ꞌiniraau ma hauai bane naasi tanaraau. Mia God ꞌa matai haua oꞌasi ꞌiniai goro ana Jisas Kraest ꞌiniraau. 
ROM.5.16	Wai ꞌunua roꞌu, ni bane ana God ꞌa aiꞌa ꞌonaai ora-oraꞌa ana Adam. Ni taꞌi ora-oraꞌa ana Adam ꞌa haai hihiiri mana haꞌa-mamaꞌai tanaraaui sae, mana bane ana God ꞌa haꞌa-odoodoraaui sae naꞌi maana, reiꞌuaa nara rago diꞌui ora-oraꞌa narau haaꞌi. 
ROM.5.17	ꞌA haꞌa-momori do ora-oraꞌa ana moi taꞌi sae na hauai mae tanaraau hakoi noni. Maꞌata ꞌa haꞌa-momori diꞌu roꞌu wou do ꞌiraaui nei narau waꞌewaꞌe ꞌiniai goro ana God ꞌiniraau marau dauai bane anasia God naasi na haꞌa-odoodoraau naꞌi maana, rai dauai tahi tarau ꞌinia Jisas Kraest marai heimarungi beia.
ROM.5.18	Hoita, ora-oraꞌa na haua Adam ꞌa hauai hihiiri mana haꞌa-mamaꞌai tanaraau hakoi inoni. Maꞌata, i here odo-odo na haua Kraest ꞌa haꞌa-odoodoraaui noni naꞌi maana God ma haua tanaraaui huunai tahi. 
ROM.5.19	Hairaesi na hauai taꞌi sae beia God, na haua ꞌinia i ora-oraꞌa tanaraau hakoi mwane inoni. Naasi ꞌa oꞌasi roꞌu, ꞌinia ꞌe taꞌi sae na araisuria God, ꞌa rago i nei narai odo-odo naꞌi maana God.
ROM.5.20	ꞌIa God ꞌa haua mai Haꞌatora do ꞌiraaui noni rai ꞌome ꞌiraraꞌi ora-oraꞌa adaaꞌi. Maꞌata reiꞌuaa na ora-oraꞌa adaaꞌi ra rago hanehane araꞌa, ni goro ana God ꞌiniraau ꞌa raha aharau roꞌu araꞌa. 
ROM.5.21	Naasi, naꞌi naꞌo, ꞌiraaui sae rau awa naꞌi bahainai mena anai ora-oraꞌa ma wairaau ꞌanai mae. Ma naꞌi ꞌohani, gau awa naꞌi bahainai heitaꞌahi ana God nagaugu taarai odo-odo ꞌinia naꞌi maana ma naia nagaigui taarai daua ꞌiniai tahi tarau. ꞌAi oꞌasi ꞌiniai here na ꞌia Jisas Kraest, i Araha aga, na haua ꞌinigia.
ROM.6.1	Naasi, ꞌe taha nagai haua? ꞌA ꞌua? Gai ora-oraꞌa moeꞌa mai raha hanehane araꞌa i goro ana God ꞌinigia ꞌoha nai ꞌadomaꞌi nugasiꞌi ora-oraꞌa ꞌisi? 
ROM.6.2	ꞌAbwaꞌi! ꞌOnaa nagaugu aiꞌa awaꞌa naꞌi bahainai mena anai ora-oraꞌa, ni ꞌuaana nagaigui ora-oraꞌa moeꞌa roꞌu mau ꞌinia? 
ROM.6.3	ꞌA ꞌua? Mou kakuꞌaa doni bwareomaea nagau daua ꞌa haꞌataꞌinia dogau haꞌi taꞌi beia Jisas Kraest? Ma naꞌi ꞌoha gau dauai bwareomaea, gau ꞌonaa dogau mae beia. 
ROM.6.4	Haꞌamomori, ꞌonaa gau haꞌi taꞌi beia naꞌi bwareomaea, ꞌa ꞌonaa dora toringigia beia roꞌu naꞌi madoraa na mae, neina rai haꞌa-surutaꞌegia ꞌanai toꞌoraai tahinga haoru ꞌonaai haꞌa-surutaꞌea ada Kraest baaniai mae ꞌiniai mena na raha ana God i Ama.
ROM.6.5	Suria ꞌigaau ꞌe taꞌi beia Kraest naꞌi mae na haua, ꞌia God ꞌai haꞌa-surutaꞌegia roꞌu ꞌonaai haua ana tanaa magai toꞌoraai tahinga haoru. 
ROM.6.6	ꞌInia ꞌa ꞌonaa dora rabuꞌi tahinga bwani agaaꞌi beia naꞌi dadaahoro neina baronga taꞌaꞌi agaaꞌi rai aiꞌaꞌi, neina gaugu bwaꞌi haꞌi sae tatauꞌaroꞌa tanaai ora-oraꞌa. 
ROM.6.7	ꞌInia naꞌi ꞌoha gau mae beia Kraest, ꞌa ruhasigia baaniai mena anai ora-oraꞌa. 
ROM.6.8	Ma gau hinihini do suriai mae agaau beia Kraest, ꞌigaau gai tahi roꞌu beia. 
ROM.6.9	Gau ꞌiraraa oꞌasi ꞌinia ꞌia Kraest ꞌa surutaꞌe baaniai mae, magu bwaꞌi maeꞌa roꞌu ta ꞌoha. I mae, ꞌagu aiꞌa toꞌo menaꞌa roꞌu do ꞌanai marungia roꞌua Kraest. 
ROM.6.10	ꞌIia ꞌa mae haꞌatai moi magu bwaꞌi maeꞌa roꞌu ta ꞌoha. Mana mae na haua ꞌa mae ꞌanai haꞌa-aiꞌaai mena anai ora-oraꞌa, manaꞌi ꞌohani ꞌa awa ꞌanai tauꞌaro tanaa God. 
ROM.6.11	Hoita, ꞌiꞌamou mou oꞌasi roꞌu. Mou gaꞌi aidangisia do ꞌiꞌamou mougu aiꞌa awaꞌa naꞌi bahainai mena anai ora-oraꞌa, mamou awa ꞌanai tauꞌaro tanaa God ꞌinia Jisas Kraest.
ROM.6.12	Moi abui haꞌawateai ora-oraꞌa ꞌanai marungiai tahingamoou ꞌanai hauꞌi heiꞌirisi taꞌaꞌi ꞌanai abe hasiꞌo. 
ROM.6.13	Abu ta taꞌi dora naꞌi abemu naꞌoi watea ꞌanai haaꞌi here taꞌaꞌi mana ora-oraꞌa. Moi haꞌawateꞌamou haꞌibubu tanaa God ꞌonaai nei na mae ma surutaꞌe ma dauai tahinga haoru. Na abemooꞌi hako moi wateꞌi tanaa ꞌanai hauai taha na odo-odo. 
ROM.6.14	Ora-oraꞌa ꞌagu aiꞌa marungiꞌamouꞌa, suria ꞌiꞌamou mougu aiꞌa awaꞌa naꞌi bahaidi Ringe anaꞌia Moses nara haꞌabwaraa tanaꞌamou ꞌanai agohetaꞌi ora-oraꞌa. Naꞌi ꞌohani, mou awa naꞌi bahainai heitaꞌahi ana God mia God ꞌa ꞌaꞌauhiꞌamou ꞌanai awa odo-odo.
ROM.6.15	Naasi gai ꞌua? Suria i aiꞌa marungigaauꞌa ꞌanai Ringe anaꞌia Moses magau awaꞌa naꞌi bahainai heitaꞌahi ana God, gai ora-oraꞌa moi? ꞌAbwaꞌi! 
ROM.6.16	ꞌA ꞌua? Mou aiꞌa aidangisia do ꞌoha mou sigihiai taha ꞌanai haꞌisuria, naasi taha namou haꞌi slev tanaa? ꞌOnaa mou sigihiai ora-oraꞌa ꞌanai awasuria, mamoi dauai mae tarau. Ma ꞌonaa mou ꞌome sigihia God ꞌanai awasuria, mamoi hauai awaha na odo-odo. 
ROM.6.17	ꞌAu haꞌatee haꞌagorohia God, ꞌinia naꞌi naꞌo mou tauꞌaro ꞌonaai slev tanaai ora-oraꞌa, manaꞌi ꞌohani mou huunai suriai haꞌausuringaꞌi na haua tanaꞌamoua God. 
ROM.6.18	Naꞌi ꞌohani ꞌia God ꞌa ruhasiꞌamou baaniai ora-oraꞌa, mamou haꞌi sae tatauꞌaro anaꞌi nara tauꞌaro raha ꞌanai haaꞌi here nara odo-odo.
ROM.6.19	ꞌAu hauai heihaꞌauu ꞌiniai slev, ꞌinia ꞌonaa nau bwaꞌi, ꞌai bwara diꞌu tanaꞌamou ꞌanai aidangi tarihanai mareho nau maaniani. Naꞌi naꞌo mou wateꞌi abemooꞌi ꞌanai haꞌi slev tanaai ora-oraꞌa. Mou haaꞌi mwane here wawaasuaꞌa mamou haaꞌi mwane mareho taꞌaꞌi heꞌeteꞌi hairiu. Naasi, naꞌi ꞌohani mou gaꞌi wateꞌi abemooꞌi tanaa God ꞌanai hauꞌi maho odo-odo neina moi awa maea.
ROM.6.20	Naꞌi naꞌo, ꞌoha namou ꞌonaai slev tanaai ora-oraꞌa, mou aiꞌa ꞌadomaꞌi raha ꞌanai hauai taha na odo-odo. 
ROM.6.21	Ma aiꞌa ta taꞌi maho nai goro namoi daua ꞌiniꞌi mareho taꞌaꞌi namou haaꞌi gaꞌu naꞌi naꞌo. Naꞌi ꞌohani mougu ninima ꞌiniꞌi mareho ꞌisi nara matai waiꞌi sae ꞌanai mae tarau. 
ROM.6.22	Manaꞌi ꞌohani ꞌia God ꞌa ruhasiꞌamou baaniai mena anai ora-oraꞌa mamou haꞌi sae tatauꞌaroꞌa tanaa. Mou haaꞌiꞌa i mareho namou awa maea ꞌiniꞌi, mana heitahari naasi tahi tarau. 
ROM.6.23	I heitaharinai ora-oraꞌa naasi mae tarau, mana bane ana God na watea dadaraꞌa tanagia, naasi tahi tarau ꞌinia Jisas Kraest, ꞌia Araha aga.
ROM.7.1	Arai doꞌora mana asiguꞌi, ꞌau ꞌiraraa domoi aidangisiai mareho na ꞌinau wai maaniꞌini, suria ꞌiꞌamou hako mou aidangisiꞌi ringeringe ꞌanai gaumani. Mou ꞌiraraa do na sae ꞌa awa naꞌi bahainai ringe naꞌi madoraa na tahi mau naꞌi marewana. 
ROM.7.2	Wai haua ta heihaꞌauu tanaꞌamou ꞌiniai haꞌiwai. Naꞌi ꞌoha na urao ꞌa wainai mwane, ni ringe ꞌa ꞌunua do ꞌai awa tarau beiai mwane ana. Tari naꞌi ꞌoha na mwane ana ꞌa mae, naasi ꞌagu dadaraꞌa ahoꞌi baaniai ringei haꞌiwai. 
ROM.7.3	Ma ꞌonaa na urao haꞌiwaisi ꞌa awa beiai mwane heꞌeteꞌi ꞌoha na mwane ana ꞌa tahi mau, ꞌiia ꞌa taritariꞌa baaniai mwane ana. Maꞌata ꞌonaa mwane ana ꞌa mae, ꞌiia ꞌa dadaraꞌa baaniai ringei haꞌiwai. Ma ꞌonaa ꞌai haꞌiwai heꞌeteꞌi, ꞌa aiꞌa here taritariꞌa baaniai mwane ana.
ROM.7.4	Naasi ꞌa oꞌasi roꞌu tanaꞌamou, arai doꞌora mana asiguꞌi. Naꞌi ꞌohani mou dadaraꞌa baaniai Ringe anaꞌia Moses, ꞌinia ꞌa ꞌonaa domou mae beia Kraest naꞌi dadaahoro. Ma naasi, mou matai hasi wou beiai nata sae, ꞌia Kraest nara haꞌa-surutaꞌea baaniai mae. ꞌIa God ꞌa haꞌa-dadaraꞌagia neina gai haaꞌi mwane here goro marai haꞌaasaa God ꞌiniꞌi. 
ROM.7.5	Naꞌi naꞌo gau araisuriꞌi heiꞌirisi taꞌaa agaaꞌi. Mana mareho na Ringe anaꞌia Moses ra haꞌaabuꞌi, naasi mareho taꞌaꞌi nagau ꞌadomaꞌi wetewete ꞌanai haaꞌi ꞌiniꞌi abegaaꞌi. Mana mareho taꞌaꞌi ꞌisi ra hoaigia baania God. 
ROM.7.6	Me naꞌi ꞌohani ꞌia God ꞌa ruhasigia baaniꞌi Ringe nara hoꞌosigia magau dadaraꞌa baaniꞌi, ꞌinia ni tahinga bwani agaaꞌi ra maeꞌa. Naꞌi ꞌohani, gau tauꞌaro tanaa God suriai herehere haoru. Gau tauꞌaro suriai heiꞌirisinai Hiꞌona Maea, aiꞌa suriai Ringe anaꞌia Moses.
ROM.7.7	Naasi, ꞌa ꞌua? Mou ꞌadomaꞌinia do ꞌinau ꞌau ꞌunua doni Ringe anaꞌia Moses ra taꞌaꞌi? Aiꞌa do ꞌa oꞌasi! Naia na Ringe naasi na haꞌataꞌinia do ꞌinau ꞌe ora-oraꞌa nau haa. ꞌAu gaꞌi bwaꞌi ꞌiraraa do naga ꞌa taritariꞌa ꞌonaa ni Ringe ꞌa gaꞌi bwaꞌi rangasia oꞌani, “ꞌOi abui naga.” 
ROM.7.8	Maꞌata, ꞌoha nau aidangisia do ꞌia God ꞌa haꞌaabuai naga, naꞌi ꞌohasi ꞌa ꞌonaa doni ora-oraꞌa ꞌa haꞌasirihiꞌi mai mwane heiꞌirisi taꞌaꞌi naꞌi ꞌadomaꞌigu mau nagaꞌa. ꞌOnaa ni Haꞌatora ꞌa gaꞌi bwaꞌi awa, ni ꞌadoꞌado ꞌanai hauai ora-oraꞌa ꞌa gaꞌi bwaꞌi awa roꞌu.
ROM.7.9	Naꞌi naꞌo, ꞌoha nau aiꞌa ꞌiraraa mau i taha naasi Haꞌatora, nau aiꞌa arunga ꞌinoꞌa ꞌinia ta maho. Maꞌata naꞌi ꞌoha naugu aidangisiai Haꞌatora, ni ora-oraꞌa ꞌa taraawaꞌa tauꞌaro wetewete naꞌi tahingagu ma hoaiau baania God ꞌonaai sae na mae. 
ROM.7.10	Naasi Haꞌatora ana God na gaꞌi haꞌataꞌinia tanaau i tara ꞌanai tahi tarau, nagu hoaiau baania God. 
ROM.7.11	ꞌA ꞌonaa doni ora-oraꞌa ꞌa pwariꞌiau do ꞌinau ꞌau matai araisuria moi Haꞌatora reiꞌuaa na ꞌia God ꞌa bwaꞌi ꞌaꞌauhiau. I ora-oraꞌa ꞌa haꞌatauꞌaroai Haꞌatora ꞌanai haꞌa-ꞌinoꞌaau neina wai heihoa baania God. 
ROM.7.12	Maꞌata, ni Ringe anaꞌia Moses mana Haꞌatora ra maea mara goro mara odo-odo.
ROM.7.13	Ma ꞌua? Naia na Haꞌatora gorosi na hoaiau baania God? Aiꞌa do ꞌa oꞌasi! Naia na ora-oraꞌa na haꞌatauꞌaroai Haꞌatora naugu taarai heihoa ꞌinia baania God. Naasi gau reꞌiai heꞌuai taꞌaa anai ora-oraꞌa. ꞌA haꞌatauꞌaroai Haꞌatora ana God ꞌanai hauai heretaꞌaa ma haꞌataꞌinia doni ora-oraꞌa ꞌe mareho na taꞌaa diꞌu roꞌu wou.
ROM.7.14	Ni Ringe anaꞌia Moses ra goro ꞌinia ra boi baaniai Hiꞌona Maea. Me ꞌinau ꞌau matai hauai taꞌaa ꞌinia ꞌinau ꞌe inoni moi. ꞌAu awa naꞌi bahainai heimarungi anai ora-oraꞌa mau tauꞌaro tanaa ꞌonaai slev. 
ROM.7.15	ꞌInau ꞌau aiꞌa huunai aidangisia taranai taha naugu taarai hauꞌi ꞌiniꞌi mareho nau haaꞌi, ꞌinia ꞌau ꞌadomaꞌi wetewete ꞌanai haaꞌi maho ra odo-odo maugu aiꞌa haaꞌi. Mana here na ꞌinau ꞌau ꞌitaꞌi, naasi naugu hahaaꞌi. 
ROM.7.16	ꞌAu ꞌiraraa goro do here nau haaꞌi ra aiꞌa odo-odo, naasi ꞌa haꞌataꞌinia do ꞌinau ꞌau ꞌadomaꞌi aratara roꞌu ꞌinia doni Ringe anaꞌia Moses ra goro. 
ROM.7.17	Naasi, aiꞌa do naia na ꞌadomaꞌigu haraariau nau haua ꞌinia, maꞌata naia na ora-oraꞌa na awa naꞌi raromagu na haꞌahauau ꞌinia.
ROM.7.18	ꞌInau ꞌau ꞌiraraa do ꞌa bwaꞌi ta maho goro nawai haua ꞌoha nau suriꞌi heiꞌirisiguꞌi haariau. Reiꞌuaa nawai raba haua ta maho goro ma ꞌau bwaꞌi matai haua mwadaꞌu. 
ROM.7.19	Naꞌi ꞌoha nau ꞌadomaꞌi wetewete ꞌanai hauai maho goro, ꞌa bwara diꞌu tanaau ꞌanai haua. Manaꞌi ꞌoha nau bonasia do wai abui hauai here na taꞌaa, naia naugu hahaa ꞌinia. 
ROM.7.20	Maꞌata, ꞌonaa nau hauai here nau aiꞌa raba haua, aiꞌa do ꞌinau nau haua, naia na ora-oraꞌa na awa beiausi na haꞌahauau ꞌiniasi.
ROM.7.21	Naasi ꞌe maho na oꞌasiꞌa. ꞌOha nawai ꞌadomaꞌi wetewete ꞌanai haai maho goro nau gaꞌi haua, ꞌaugu haua moi maho taꞌaa nau gaꞌi bwaꞌi haua. 
ROM.7.22	Ni tahingagu hako ꞌa waꞌewaꞌe ꞌiniꞌi Haꞌatora anaꞌia God mau raba araisuriꞌi mora. 
ROM.7.23	Maagu ꞌe mareho heꞌeteꞌi roꞌu na tauꞌaro naꞌi tahingagu na haꞌa-bwarabwaraai ꞌadomaꞌigu ꞌanai araisuriꞌi Haꞌatora ꞌisi. Naia na ora-oraꞌa na heiꞌoi bwarasiai goro, ma naia naugu taarai tauꞌaro ꞌonaai slev ꞌinia tanaai ora-oraꞌa na awa naꞌi tahingagu. 
ROM.7.24	Haꞌarohaiau diꞌu! ꞌIatei naigu ruhasiau baaniai ora-oraꞌa na awa naꞌi abegu na waiauni ꞌanai mae tarau? 
ROM.7.25	ꞌAu haꞌatee haꞌagorohia God, ꞌinia na heiarami ꞌanai mahosi a Jisas Kraest, Araha aga.
ROM.7.25	Naasi mou aidangi tarihanaꞌa. Naꞌi ꞌadomaꞌigu hako ꞌau raba araisuriꞌi Haꞌatora anaꞌia God. Me ꞌiniai heiꞌirisi taꞌaa nara awa beiau, naugu taarai haꞌi slev ꞌinia tanaai ora-oraꞌa.
ROM.8.1	Naasi, tanagaaui nei nagau hagu beia Jisas Kraest, ꞌia God ꞌa bwaꞌi hiiri haꞌa-mamaꞌaigia. 
ROM.8.2	ꞌIniai hagu agaau beia Jisas Kraest, na Hiꞌona Maea ꞌa haua tanagia i tahinga haoru ma ruhasigia baaniai mena anai ora-oraꞌa na waigia ꞌanai mae tarau.
ROM.8.3	I Ringe anaꞌia Moses ra bwaꞌi ruhasigaau mwadaꞌu suria ra aiꞌa wetewete arari ꞌanai haꞌahehoꞌi heiꞌirisi taꞌaa agaaꞌi. Maꞌata ꞌia God ꞌa ꞌadomaꞌiniai here heꞌeteꞌi ꞌanai ruhasigia. ꞌA haꞌataaria mai taꞌi garena ꞌia Jisas Kraest na boi ꞌonaai noni. ꞌA watea mai doꞌai mae ꞌonaai hoꞌasi ꞌanai haꞌa-aiꞌaꞌi ora-oraꞌa agaaꞌi. Ma ꞌiniai heresi, ꞌa haꞌa-aiꞌaai mena anai ora-oraꞌa na marungigia. 
ROM.8.4	ꞌIa God ꞌa haua oꞌasi dogai hauai awaha na odo-odo na Haꞌatora ꞌa atengaꞌinia. Naꞌi ꞌohani gau matai awa odo-odo oꞌasi suria gau aiꞌa araisuriꞌiꞌa i heiꞌirisi taꞌaa agaaꞌi, gau awasuriai Hiꞌona Maea.
ROM.8.5	ꞌIraaui nei nara araisuriꞌi heiꞌirisi taꞌaa adaaꞌi, rau ꞌadomaꞌi raorao ꞌanai hauꞌi moi mareho taꞌaꞌi na abe hasiꞌo na ꞌirisia. Miraau nei rau awasuriai Hiꞌona Maea, rau ꞌadomaꞌi raorao ꞌanai haaꞌi mareho na Hiꞌona Maea na ꞌirisia. 
ROM.8.6	ꞌIatei na wateai heiꞌirisi taꞌaa ꞌanai naꞌotarana, i heitahari naasi mae tarau. Mia tei na wateai Hiꞌona Maea ꞌanai naꞌotarana, ꞌai daua nana i tahi tarau ma ꞌai hagu goro ahoꞌi beia God. 
ROM.8.7	ꞌIatei na wateai heiꞌirisi taꞌaa ꞌanai naꞌotarana, ꞌa haꞌimae beia God, ꞌinia ꞌa kakawataꞌi araisuriai Haꞌatora ana God. Me ꞌonaa naigui raba araisuriai Haꞌatora ana God, ꞌai bwara roꞌu tanaa ꞌanai araisuria. 
ROM.8.8	Tarana naasi, ꞌirai nei nara araisuriai heiꞌirisi taꞌaa adaaꞌi, ra bwaꞌi matai haꞌa-waꞌewaꞌea God.
ROM.8.9	Maꞌata ꞌiꞌamou mougu aiꞌa araisuriꞌiꞌa i heiꞌirisi taꞌaa amooꞌi, mou awasuriai Hiꞌona Maea ꞌonaa ꞌa haꞌa-momori doni Hiꞌona Maea ana God na awa suriꞌi raromooꞌi. Ma moi aidangisia do ꞌiatei na aiꞌa toꞌoraai Hiꞌona Maea na haꞌataaria maia Kraest, ꞌia Kraest ꞌa aiꞌa toꞌoraa moꞌosi. 
ROM.8.10	Maꞌata ꞌiꞌamou, suriai toꞌoraa amooua Kraest suriꞌi tahingamooꞌi, reiꞌuaa na abemooꞌi ra mae ꞌiniai ora-oraꞌa na haua Adam, maꞌata ni aungamooꞌi rai tahi mau, ꞌinia ꞌia God ꞌa bwane ꞌunua domou odo-odoꞌa naꞌi maana. 
ROM.8.11	ꞌIa God ꞌa haꞌa-surutaꞌea Jisas baaniai mae mana Hiꞌona Maea ana ꞌa awa naꞌi raromooꞌi. Haꞌamomori, ꞌia God ꞌa haꞌatahia ahoꞌi a Kraest baaniai mae. Ma naasi ꞌai haꞌatahiꞌi ahoꞌi roꞌu i abemooꞌi nara matai mae ꞌiniai mena anai Hiꞌona Maeasi na awa beiꞌamou.
ROM.8.12	Naasi arai doꞌora mana asiguꞌi, ꞌe mareho na awa tanagaau ꞌanai haua tanaa God. Naasi ꞌanai awasuriai Hiꞌona Maea, aiꞌa ꞌanai suriꞌi heiꞌirisi taꞌaa agaaꞌi. 
ROM.8.13	ꞌOnaa namoi araisuriai heiꞌirisi taꞌaa amooꞌi, mamoi dauai mae tarau. Ma ꞌonaa moi haꞌawateai Hiꞌona Maea maai ꞌaꞌauhiꞌamou ꞌanai nugasiꞌi baronga taꞌaꞌi amooꞌi, mamoi toꞌoraai tahi tarau. 
ROM.8.14	ꞌIraaui nei na Hiꞌona Maea ana God ꞌa naꞌotaradaau, rai haꞌi gare anaꞌia God. 
ROM.8.15	I Hiꞌona Maea nagau daua naꞌi tahingaga ꞌa aiꞌa ꞌanai haꞌa-mamaaꞌusigaau ꞌonaai sae tatauꞌaro na mamaaꞌusiai bwauodo ana. Maꞌata, na Hiꞌona Maea ꞌa haugia ꞌanai haꞌi gare anaꞌia God. Ma ꞌiniai awa ana beigaau nagau matai totoro ꞌinia huraꞌa tanaa God oꞌani, “Mama.” 
ROM.8.16	I Hiꞌona Maea naasi na haꞌa-ꞌoꞌoriꞌi ꞌadomaꞌigaaꞌi do ꞌigaau raꞌi gare anaꞌia God. 
ROM.8.17	Ma suria ꞌigaau raꞌi gare anaꞌi, gai dauꞌi mwane mareho goro na duruduru ꞌiniꞌi a God tanaraaui noni anaꞌi. Magai daua roꞌu i taha na ꞌia God ꞌa duruduru ꞌinia tanaa Kraest. Me ꞌiniai rongomaataꞌi agaau ꞌonaai rongomaataꞌi ana Kraest, ꞌia God ꞌai waigia araꞌa roꞌu ꞌanai haꞌahauasagia goni beia Kraest.
ROM.8.18	ꞌAu ꞌiraraa doni rongomaataꞌi nagau haua naꞌi ꞌohanisi ꞌe maho haaria moi ꞌoha nau ꞌadomaꞌi suria doꞌia God ꞌaigui waigaau araꞌa ꞌanai haꞌahauasagia ta ꞌoha. 
ROM.8.19	Mwane mareho na ꞌia God ꞌa haꞌapwaꞌaraꞌi naꞌi marewanani ra mamasi beiai ꞌadomaꞌi wetewete moeꞌa mau ꞌanai ꞌomesiai ꞌoha na ꞌia God ꞌai haꞌa-hauasaraaui gare anaꞌi. 
ROM.8.20	Me naꞌi ꞌohani, mwane maho na ꞌia God ꞌa haꞌapwaꞌaraꞌi ra matai mae maꞌua taꞌaꞌi. Ma aiꞌa do ꞌa oꞌasi suriai heiꞌirisi adaaꞌi haariꞌi, ꞌia God na ꞌirisia oꞌasi. Mana mwane mareho ꞌisi ra ꞌadomaꞌi heitotori ꞌiniai madoraa 
ROM.8.21	na ꞌia God ꞌai ruhasiꞌi baaniai mae mana taꞌaa marai awa dadaraꞌa ꞌonaai awa dadaraꞌa nara haaꞌi huudi gare anaꞌia God. 
ROM.8.22	ꞌOnaai aidangisia aga, taraawaꞌa mau mai tari ꞌohani, mwane maho na haꞌapwaꞌaraꞌi a God naꞌi marewana ꞌa ꞌonaa dora mamasi haꞌi rongomaataꞌi, ꞌonaai urao pote na mamasi haꞌi rongomaataꞌi ꞌanai haꞌahutaai gare. 
ROM.8.23	Ma aiꞌa do marewana moi haaria na mamasi haꞌi rongomaataꞌi oꞌasi. ꞌIgaau roꞌu i nei nagau dauai Hiꞌona Maea ꞌonaai ꞌetanai bane na duruduru ꞌinia God tanagia, gau mamasi haꞌi rongomaataꞌi roꞌu. Gau ꞌadomaꞌi wetewete ꞌiniai madoraa ꞌia God ꞌai haꞌarangasia huraꞌa do ꞌigaau huudi gare anaꞌi, maꞌai haaꞌi roꞌu abe haoru tanagia. 
ROM.8.24	Ma naasi ꞌiniai ruhasigaau ana God, ꞌigaau gau toꞌoraai ꞌadomaꞌi heimamasi ꞌiniai ꞌoha narai toꞌo i mareho goro ꞌisi. Ma ꞌonaa gau gaꞌi bwane dauai taha gau ꞌadomaꞌi heimamasi ꞌinia, naasi aiꞌa taꞌisada do gai ꞌadomaꞌi heimamasi mau ꞌinia. ꞌInia ꞌa bwaꞌi nei nai ꞌadomaꞌi heimamasi ꞌiniai taha na ꞌiia ꞌa bwane daua. 
ROM.8.25	Maꞌata ꞌigaau aiꞌa daua mau i taha nagau ꞌadomaꞌi heimamasi ꞌana, naasi ꞌigaau gai ꞌabengaꞌi mamasi moi tari ꞌoha nagaigui daa.
ROM.8.26	Mana Hiꞌona Maea ꞌa awa ꞌanai ꞌaꞌauhigia roꞌu suriꞌi maemaeꞌa agaaꞌi. Reiꞌuaa gau aiꞌa ꞌiraraai haꞌarahesi heꞌua nagai haua, maꞌua ꞌe taha gai haꞌarahesi ꞌana, me na Hiꞌona Maea nai haꞌarahesi wetewete taraga. ꞌA bongaꞌinia God ꞌiniꞌi haꞌatee na sae ꞌa bwaꞌi matai haaꞌi. 
ROM.8.27	ꞌIa God ꞌa aidangisiꞌi hako i ꞌadomaꞌigaaꞌi ma ꞌiraraa roꞌu i ꞌadomaꞌinai Hiꞌona Maea. ꞌA ꞌiraraa doni Hiꞌona Maea ꞌa haꞌarahesi wetewete taragaau i noni maea anaꞌi, suriai heiꞌirisina God.
ROM.8.28	Gau ꞌiraraa do mwane mareho nara toꞌo tanaraaui nei nara taꞌahia God, ꞌia God ꞌa tatauꞌaro suriꞌi ꞌanai ꞌaꞌauhiraau. Neiraausi nei na ꞌome sigihiraau suriai ꞌadoꞌado na toꞌoraa nadaau. 
ROM.8.29	ꞌIa God ꞌa bwane ꞌirararaau mau mai nei anaꞌi, ma ꞌadomaꞌi nunuga ꞌiniraau dorai ꞌonaai Garena. ꞌA haua oꞌasi, neina Garena ꞌai ꞌonaai gare tahamora ꞌiniraaui mwane haꞌidoꞌorada mana haꞌiasida. 
ROM.8.30	Ma naasi ꞌiraaui nei na ꞌia God ꞌa bwane ꞌadomaꞌi nunuga ꞌiniraau, ꞌia God ꞌa ꞌome sigihiraau ma haꞌarangasia huraꞌa dorau odo-odoꞌa naꞌi maana ma durua do ta ꞌoha ꞌai wairaau araꞌai aro ꞌanai haꞌahauasaraau.
ROM.8.31	ꞌOha gau ꞌadomaꞌi surisuriꞌi mwane maho goro ꞌisi, gau aidangisia do ꞌonaa ꞌia God na aba beigaau, ꞌa bwaꞌi ta sae nai matai haꞌahehogaau. 
ROM.8.32	ꞌIia aiꞌa haꞌaabuai taꞌi garena otohuu, maꞌata ꞌa watea dadaraꞌa ꞌanai mae ꞌinigia. Naasi ꞌa haꞌataꞌinia do na mwane mareho goro ꞌa matai wateꞌi hako roꞌu oꞌasi tanagia!
ROM.8.33	ꞌA ꞌua? ꞌIatei na gaꞌi matai haꞌahunigaaui nei na ꞌia God ꞌa ꞌome sigihigaau ꞌinia ta maho? ꞌA bwaꞌi ta sae, suria ꞌiia ꞌa bwane haꞌarangasia huraꞌa do gau odo-odoꞌa naꞌi maana. 
ROM.8.34	Ma ꞌua? ꞌIatei na gaꞌi matai hiiri haꞌa-mamaꞌaigia? ꞌA bwaꞌi ta sae! ꞌInia ꞌia Jisas Kraest ꞌa mae taraga mara haꞌa-surutaꞌea ahoꞌi ma heinagu naꞌi dora ororiu naꞌi aba odona God ma bongaꞌinia ꞌanai ꞌaꞌauhigia. 
ROM.8.35	ꞌE taha na matai hoaigia baaniai heitaꞌahi ana Kraest? ꞌA bwaꞌi ta maho! ꞌIa Kraest ꞌai taꞌahigia tarau reiꞌuaa gau awa naꞌi madoraa bwara, maꞌua naꞌi raronai rongomaataꞌi, maꞌua naꞌi ꞌoha ra norataꞌaigia, maꞌua naꞌi madoraa ni hioro, maꞌua naꞌi ꞌoha gau pohara, maꞌua naꞌi ꞌuruhanai maemaeha maꞌua naꞌi ꞌoha ra haꞌa-mamaaꞌusigia ꞌiniai mae! 
ROM.8.36	Rai haꞌataꞌaigaau oꞌasi, ꞌiniai Usu-usu Maea ꞌa haꞌarangasia oꞌani, “Tarana iꞌoe nameugu waiburuhia ꞌiniai mae ꞌado dangi, mara here ꞌonaaiꞌameu ꞌonaai siip nara haꞌaagau ꞌanai ngahuia.”
ROM.8.37	Naꞌi ꞌuruhanai mwane mareho taꞌaa nagau siri suriꞌi, ꞌigaau gau bwaꞌi heho, ꞌinia ꞌia Kraest na taꞌahigia. 
ROM.8.38	ꞌInau ꞌau huunai ꞌiraraa goro do ꞌa bwaꞌi ta maho nai matai hoaigia baaniai heitaꞌahi ana God. Reiꞌuaa gau tahi maꞌua mae ma bwaꞌi roꞌu. ꞌA bwaꞌi do ta maho nai toꞌo dangini maꞌua maho nai toꞌo mau nai matai hoaigia baaniai heitaꞌahi ana God. Bwaꞌi ta enjel maꞌua adaro maꞌua mareho nara mena. 
ROM.8.39	Bwaꞌi ta maho na toꞌo mena araꞌai aro marawa maꞌua dioi ano, ma bwaꞌi ta mahoꞌa roꞌu naꞌi raronai haꞌapwaꞌara nai matai hoaigia baaniai heitaꞌahi ana God na haꞌataꞌinia beia Araha aga ꞌia Jisas Kraest.
ROM.9.1	ꞌInau ꞌau haꞌa-momori, ꞌau aiꞌa pwariꞌi ꞌinia ꞌinau ꞌiaana Kraest. I Hiꞌona Maea ꞌa marungiai tahingagu, naasi nau ꞌunua ꞌinia do ꞌau aiꞌa pwariꞌi ꞌoha nau ꞌunua do 
ROM.9.2	ꞌau ahutotou diꞌu ma taꞌaa diꞌu i ꞌadomaꞌigu ꞌiniraaui doꞌoraguꞌi mana asiguꞌi, ꞌiraaui Jiu, suria ra gagataꞌinia Kraest. 
ROM.9.3	ꞌOnaa ꞌa gaꞌi mwadaꞌu, ꞌau ꞌadomaꞌinia doꞌia God ꞌa gaꞌi haꞌa-mamaꞌaiau maꞌua ꞌai hoaiau baania Kraest ꞌonaa naasi here na gaꞌi matai ꞌaꞌauhiraau ꞌinia i Jiu, ꞌiraau noni aguꞌi, ꞌanai hinihinia Kraest. 
ROM.9.4	ꞌIraau saeni Israel ꞌisi naasi na ꞌia God na ꞌome sigihiraau ma wairaau ꞌonaai huunai gare anaꞌi. ꞌIraau naasi narau reꞌiai rarahana mana mena ana God. Miraau na ꞌia God na haaꞌi duruduru beiraau ma hauꞌi Ringe anaꞌi tanaraau. Miraau na ꞌia God ꞌa haꞌa-aidangisiraau ꞌiniai huunai herehere ꞌanai rihungaꞌi ma haaꞌi duruduru tanaraau doꞌai ꞌaꞌauhiraau. 
ROM.9.5	Miraau wauwa adaaꞌi, raꞌi saemaua ꞌonaaiasi a Ebraham, Aisak, mia Jekop. Mia Kraest roꞌu ꞌa huta mai ꞌonaai noni naꞌi burungadaau. ꞌIia naasi God na marungiꞌi mwane mareho hako. Gaau magai haꞌa-aneanea taraua God. Amen!
ROM.9.6	Hoita. Reiꞌuaa ra ragoi Jiu nara gagataꞌinia Kraest, ꞌa aiꞌa do ꞌia God ꞌa kakuꞌaai duruduru ana tanaraau ꞌanai haꞌagorohiraau. ꞌA haꞌatoꞌoa, maꞌata aiꞌa do ꞌiraau hakoi nei ra huta naꞌi burungadaaui Jiu narau haꞌi huunai Jiu. 
ROM.9.7	Ma aiꞌa do ꞌiraau hakoi pwiranaꞌi a Ebraham narau haꞌi huunai pwiranaꞌi. ꞌInia reiꞌuaa na ꞌia Ebraham ꞌagu toꞌoraꞌi taraꞌi gare roꞌu, ꞌia God ꞌa oꞌani ꞌinia, “I huudi pwiramuꞌi rai huraꞌa mai baaniai burungana Aisak.” 
ROM.9.8	Ma naasi ꞌa aiꞌa do ꞌiraau hakoi nei ra huta naꞌi burungana Ebraham narau haꞌi huunai gare anaꞌia God. ꞌIraau moi nei narau toꞌoraai hinihini ꞌonaai hinihininasi a Ebraham ꞌoha na hinihiniai duruduru ana God tanaa, narau haꞌi huunai pwiranaꞌi a Ebraham. 
ROM.9.9	Naani duruduru na ꞌia God ꞌa haua tanaa Ebraham ꞌabaia Aisak. ꞌA oꞌani, “Naꞌi huunai madoraa ꞌana, wai boi ahoꞌi beiꞌo mia Sera ꞌai toꞌoraa ta gare mwane.”
ROM.9.10	Ma aiꞌa do namoisi taꞌi mamaani na haꞌarangasia huraꞌa i ꞌome sigihi na haa God naꞌi ꞌoha na sigihiraaui noni. Moisu ꞌadomaꞌinia roꞌu i mamaani ꞌiniai rua ꞌiu anasi wauwa agaaua Aisak mana urao ana, ꞌia Rebeka. 
ROM.9.11+ROM.9.12	Naꞌi naꞌo ma rarugu huta i rua gare mwanesi, ꞌia God ꞌa oꞌani ꞌinia Rebeka, “I gare na hutai naꞌo nai tauꞌaro tanaai gare na hutai muri.”
ROM.9.13	Tarana naia na Usu-usu Maea ꞌa haꞌarangasia oꞌani ꞌinia, “ꞌInau ꞌau ꞌome sigihia Jekop, mau dingaia Iso.”
ROM.9.14	ꞌE taha nagai matai ꞌunua ꞌiniai here na hauasi a God? ꞌA odo-odo maꞌua ꞌa aiꞌa? ꞌA odo-odo haꞌatai 
ROM.9.15	ꞌinia ꞌia God ꞌa haꞌatee oꞌani ꞌinia Moses, “ꞌInau wai ꞌome sigihiai nei nawai raba sigihia, minau wai ꞌome sigihiai nei nawai arunga taꞌahia.”
ROM.9.16	Ma naasi gau reꞌia do ꞌia God ꞌa aiꞌa ꞌome sigihiraaui noni suriꞌi heiꞌirisidaaꞌi maꞌua suriꞌi here nara haaꞌi. ꞌIa God ꞌa ꞌome sigihiraau suriai arunga taꞌahiraau na haua. 
ROM.9.17	ꞌInia naꞌi Usu-usu Maea ꞌia Moses ꞌa usua doꞌia God ꞌa ꞌunua tanaai Mwaeraha ni Ijip oꞌani, “ꞌInau ꞌau ꞌome sigihiꞌo ꞌanai mwaeraha do ꞌiniai rongoasa naꞌo haa, ni mena agua ꞌai haꞌataꞌi huraꞌa mana atagu ꞌai taro ꞌari suriai marewana hako.”
ROM.9.18	Naasi na mwane maho hako ꞌa ꞌari suriai heiꞌirisina God. ꞌOnaa ꞌai raba arunga taꞌahiraaui sae maꞌai arunga taꞌahiraau, ma ꞌonaa ꞌa rabasia dorai rongoasa, maꞌai haꞌa-rongoasaraau ꞌonaai Mwaeraha ni Ijip ani.
ROM.9.19	Gasi tanei ꞌiniꞌamou ꞌai taraa toꞌo haꞌatee oꞌani, “ꞌOnaa mwane mareho hako gau haaꞌi ra ꞌari moi suriai heiꞌirisina God, ꞌa gaꞌi bwaꞌi hiirigaau roꞌu ꞌiniꞌi taritariꞌa agaaꞌi! ꞌInia taritariꞌa agaaꞌi ra ꞌari moi roꞌu suriai heiꞌirisina.” 
ROM.9.20	Wai ꞌunua tanaꞌo doꞌora. ꞌO ꞌadomaꞌinia do iꞌoe ꞌiatei naꞌo haꞌatee oꞌasi ꞌinia tanaa God? ꞌIgaau raꞌi inoni moi aiꞌa taꞌisada ꞌanai haꞌatee oꞌasi. I raboꞌo ꞌa bwaꞌi matai haꞌatee oꞌani ꞌinia moꞌo na tauꞌarona, “ꞌA ꞌua naꞌo aiꞌa tauꞌarogu ꞌonaaiai nei wou ꞌani?” 
ROM.9.21	ꞌIa moꞌo na tauꞌarodi raboꞌo ꞌa ꞌari moi suriai ꞌadomaꞌina haaria. ꞌOnaa ꞌai raba tauꞌarona ta rua raboꞌo heꞌeteꞌi hairiu ꞌinia moi taꞌi bahoroi bou maꞌai matai haua moi ꞌonaai ꞌirisia na haa. Gasi ta taꞌi nei nai reoreoa maai haua ꞌadaꞌi mareho ororiu mana nata nei ꞌanai here namoiwou ꞌinia.
ROM.9.22	ꞌA taꞌisada goro oꞌasi roꞌu beia God. ꞌIia ꞌa matai haua moi taha na ꞌadomaꞌiniai haua. ꞌIia ꞌa matai haꞌataꞌiniai taesuꞌa ana mana mena ana tanaraaui nei nara haaꞌi here taꞌaꞌi. Maꞌata ꞌiia ꞌa matai ahumaratanoa roꞌu beiraaui nei na taesuꞌa ꞌadaau na haꞌaagau ꞌanai haꞌa-aiꞌaraau. 
ROM.9.23	ꞌA matai haua oꞌasi ꞌanai haꞌataꞌiniai goro ana na raha tanaraaui nei na arunga taꞌahiraau ma bwane ꞌadomaꞌi nunuga ꞌiniraau do ꞌai haꞌahausaraau araꞌai aro. 
ROM.9.24	ꞌIgaau naasi inoni na ꞌia God na ꞌome sigihiraausi. ꞌA aiꞌa ꞌome sigihi moi baaniraaui Jiu, me ꞌa ꞌome sigihi baaniraau roꞌu i nei nara aiꞌa Jiu. 
ROM.9.25	Tanaꞌamoui nei namou aiꞌa Jiu, naani taha na ꞌunua God na haꞌarangasia Rarabea Hosea. ꞌA ꞌunua oꞌani,
ROM.9.25	“ꞌIraaui nei nau aiꞌa ꞌome sigihiraau ani ꞌanai haꞌi noni aguꞌi,
ROM.9.25	naꞌi ꞌohani wai ꞌunuraau ꞌiniꞌi noni aguꞌi,
ROM.9.25	mawai taꞌahiraaui nei nau aiꞌa taꞌahiraau gaꞌu naꞌi naꞌo.”
ROM.9.26	Mia Hosea ꞌa oꞌani roꞌu,
ROM.9.26	“Naꞌi mau i taꞌi dora na ꞌia God ꞌa ꞌunua gaꞌu do ꞌiꞌamou aiꞌa noni anaꞌi,
ROM.9.26	rai ꞌunua huraꞌa do ꞌiꞌamou raꞌi gare anaꞌia God na tahitahi.”
ROM.9.27	Ma naani maho na ꞌia Rarabea Aisaea ꞌa ꞌunua ꞌiniraaui saeni Israel.
ROM.9.27	“ꞌIraaui Israel rau rago ꞌonaai nunuꞌu ni one,
ROM.9.27	maagu ꞌe gere aba moi ꞌiniraau na ꞌia God ꞌaigui haꞌatahiraau.
ROM.9.28	ꞌInia ꞌia God ꞌai raurau taꞌaa moi tanaa ꞌoha nai haꞌa-mamaꞌairaau hakoi noni nai marewana.”
ROM.9.29	ꞌIa Aisaea ꞌa haꞌarangasia roꞌu huraꞌa oꞌani,
ROM.9.29	“ꞌOnaa Araha God huunai mena ꞌa gaꞌi bwaꞌi haꞌawatea do taraꞌi warowarogaaꞌi rai tahi baaniai haꞌa-mamaꞌai nai haua tanagaau,
ROM.9.29	ꞌa gaꞌi bwane aiꞌagaau ꞌonaai ꞌomaai Sodom mana ꞌomaai Gomora.”
ROM.9.30	Taha naasi ꞌadoꞌado ꞌadaꞌi maho ꞌini? ꞌAdoꞌado ꞌadaꞌi ꞌa oꞌani. ꞌIraaui nei nara aiꞌa Jiu rau aiꞌa bonasia sadoia ta here do naraigui odo-odo ꞌinia naꞌi maana God. Me raugu araꞌa mai odo-odo naꞌi maana God naꞌi ꞌoha naraugu toꞌoraai hinihini beia Kraest. 
ROM.9.31	Miraaui Jiu narau bonasia suriai Ringe, rau haꞌimaania dorai odo-odo naꞌi maana God maraugu aiꞌa. 
ROM.9.32	Ni ꞌuaana naraugu aiꞌa odo-odo ꞌinia naꞌi maana God? Rau aiꞌa odo-odo naꞌi maana God, suria rau ꞌadomaꞌinia dorai odo-odo ꞌiniai tagumaꞌinia adaaui Ringe anaꞌia Moses. ꞌIraau aiꞌa nugaai hinihinidaau beia Kraest. ꞌA ꞌonaa do rau toraꞌi naꞌi kae hau nara matai toraꞌi ei. 
ROM.9.33	ꞌIa God ꞌa bwani haꞌarangasia tanaraau naꞌi Usu-usu Maea oꞌani,
ROM.9.33	“Moi bahurongo goro!
ROM.9.33	ꞌInau ꞌau nugaai huai hau naꞌi Jerusalem, naꞌi hungahungai Saeon.
ROM.9.33	Hau nara matai toraꞌi ei mara agusu ꞌinia.
ROM.9.33	Maꞌata ꞌiatei nai ꞌuꞌuria, ꞌa bwaꞌi ahutotou ta ꞌoha ꞌiniai ꞌuꞌuri na nugaa beia.”
ROM.10.1	Arai doꞌora mana asiguꞌi, ꞌau ꞌirisia diꞌu, mau haꞌarahesi waiori tanaa God ꞌanai haꞌatahiraaui sae aguꞌi naꞌi Israel baaniꞌi ora-oraꞌa adaaꞌi. 
ROM.10.2	ꞌAu ꞌiraraa dorau bonasiai haꞌa-waꞌewaꞌea God, maraugu aiꞌa ꞌiraraai huunai here ꞌanai haꞌa-waꞌewaꞌea. 
ROM.10.3	Suria rau aiꞌa aidangisiai here narai matai odo-odo ꞌinia naꞌi maana God, rau ꞌitaai heresi marau bonasiai haꞌa-odoodoraau haariraau ꞌiniai araisuriai Ringe anaꞌia Moses. 
ROM.10.4	Maagu na Ringe ꞌisi rau bwaꞌi matai odo-odo ꞌinia naꞌi maana God, suria ꞌia Kraest ꞌa bwane orisiaꞌa. Naia moi na hinihini naasi na matai haꞌa-odoodoraaui noni naꞌi maana God.
ROM.10.5	I herehere na ꞌia Moses ꞌa ꞌunua tanaraaui sae ꞌanai odo-odo ꞌinia naꞌi maana God naasi ꞌanai araisuriꞌi ringe anaꞌi. ꞌA haꞌarangasia oꞌasi naꞌi Usu-usu Maea na ꞌunua oꞌani, “ꞌOnaa ꞌo raba dauai tahi tarau, ꞌoi araisuriꞌi hakoi Ringe na hauꞌi maia God tanagia.” 
ROM.10.6	Maꞌata, i herehere nagai odo-odo ꞌinia suriai hinihinia agaaua Kraest ꞌa aiꞌa bwara oꞌasi. ꞌInia na Usu-usu Maea ꞌa oꞌani, “ꞌOi abui oꞌani, ‘ꞌIatei nai taꞌehai Aro?’ ” ꞌInia ꞌa aiꞌa ororiu do ta sae ꞌai tauꞌaro raha ꞌanai waia dioa Kraest ꞌanai haꞌa-odoodogia. 
ROM.10.7	Mana Usu-usu Maea ꞌa oꞌani roꞌu, “ꞌOi abui heisongaꞌi oꞌani, ‘ꞌIatei nai ꞌari dora adaaui nei ra mae?’ ” ꞌOnaa do ꞌai ꞌari ꞌanai haꞌatahia ahoꞌia Kraest. 
ROM.10.8	I herehere nagai odo-odo ꞌinia suriai hinihini ꞌa aiꞌa bwara oꞌasi ꞌanai sadoia. ꞌInia ni Usu-usu Maea ꞌa ꞌunua oꞌani, “I taroha baania God ꞌa adaꞌa beiꞌo, ꞌiiaꞌa naꞌi ngoomu ma awaꞌa naꞌi tahingamu.”
ROM.10.9	ꞌOnaa na ꞌoi haꞌarangasia ꞌiniai ngoomu doꞌia Jisas na Araha maꞌoi hinihini doꞌia God ꞌa haꞌa-surutaꞌea Jisas baaniai mae, ꞌoi daua namuai tahi tarau. 
ROM.10.10	Naasi, naia moi na hinihini na ꞌoi matai odo-odo ꞌinia naꞌi maana God, ma naia na haꞌarangasia amua huraꞌai taha naꞌo hinihinia na ꞌia God naigui ruhasiꞌo ꞌinia. 
ROM.10.11	I Usu-usu Maea ꞌa haꞌarangasia oꞌani tanagia, “ꞌIatei nai hinihinia, ꞌa bwaꞌi ahutotou ta ꞌoha ꞌiniai ꞌuꞌuri na nugaa beia.”
ROM.10.12	Reiꞌuaa iꞌoe ꞌe ai Jiu maꞌua ꞌo aiꞌa, ꞌiꞌamou hako mou matai hinihinia, ꞌinia naꞌi ꞌadomaꞌina God ꞌiꞌamou mou taꞌisada hako. Mou toꞌoraai taꞌi Araha na huunai ꞌaꞌauhiꞌamou naꞌi madoraa namou haꞌangoniai heiꞌaꞌauhi. 
ROM.10.13	ꞌInia ra haꞌarangasia naꞌi Usu-usu Maea do “ꞌIatei nai haꞌangonia Araha God ꞌanai ruhasia, ꞌia Araha God ꞌai ruhasia.”
ROM.10.14	Marai haꞌangonia heꞌua God ꞌanai ruhasiraau ꞌonaa narau aiꞌa hinihinia? Marai hinihini heꞌua ꞌonaa narau aiꞌa rongoai tarohana? Marai rongoa heꞌua i taroha ꞌonaa aiꞌa nei ꞌanai tarohaꞌinia? 
ROM.10.15	Marai tarohaꞌinia heꞌua ꞌonaa ra aiꞌa haꞌataaria tanei ꞌanai tarohaꞌinia? Maꞌata, aiꞌa do ra aiꞌa haꞌataaria tanei ꞌanai heitarohaꞌi. Naia nara haꞌarangasia oꞌani ꞌinia naꞌi Usu-usu Maea, “ꞌA goro diꞌu i ꞌomesiraaui nei ra boi ꞌanai tarohaꞌiniai Taroha Goro.”
ROM.10.16	Reiꞌuaa na oꞌasi, aiꞌa do ꞌiraau hakoi saeni Israel narau mwaꞌemwaꞌe ꞌanai dauai Taroha Goro ꞌinia Kraest suriꞌi tahingadaaꞌi. ꞌOnaai ꞌunua ana Aisaea naꞌi Usu-usu Maea oꞌani, “Araha God, ꞌa ꞌome ꞌonaa do aiꞌa nei nai hinihiniai taha nameu maaniꞌi.”
ROM.10.17	Naasi, hinihini ꞌa boi naꞌi rongoai Taroha Goro, mana Taroha Goro ꞌa boi baaniraaui nei narau tarohaꞌinia Kraest.
ROM.10.18	Naasi wai heisongaꞌi. ꞌA ꞌua? ꞌIraaui noni nai Israel rau aiꞌa rongoai tarohana Kraest? Aiꞌa! Rau rongoa! ꞌInia i Usu-usu Maea ꞌa ꞌunua oꞌani,
ROM.10.18	“I haꞌatee adaaꞌi sae heheitarohaꞌi anaꞌia God ra ꞌadarara huraꞌa suriai marewana,
ROM.10.18	mara taha ꞌari suriꞌi mwane dora hako.”
ROM.10.19	ꞌA ꞌua? ꞌIraaui saeni Israel rau aidangisia hakoi tarohasi maꞌua aiꞌa? Rau aidangisia moi. Naia narau taesuꞌa ꞌinia naꞌi ꞌoha na ꞌiraaui nei ra aiꞌa Jiu rau hinihinia. Naani haꞌatee anaꞌia God na ꞌia Moses ꞌa maaniꞌi huraꞌa tanaraaui Jiu. ꞌA oꞌani,
ROM.10.19	“ꞌInau wai ꞌaꞌauhiraaui nei nara aiꞌa huunai noni aguꞌi,
ROM.10.19	mamoi kakawa ꞌomesiraau ꞌinia,
ROM.10.19	mawai haꞌagorohiraaui nei nara aiꞌa aidangisiau gaꞌu,
ROM.10.19	mamoi taesuꞌa ꞌinia.”
ROM.10.20	Ma naꞌi muri, ꞌia Aisaea ꞌa aiꞌa mamaaꞌutaꞌi haꞌarangasia roꞌu huraꞌa doꞌia God ꞌa haꞌatee oꞌani,
ROM.10.20	“ꞌIraaui nei narau aiꞌa bonasiai aidangisiau naraugu aidangisiau,
ROM.10.20	mau haꞌataꞌiniai barongagu tanaraaui nei ra aiꞌa songaꞌi suriau.”
ROM.10.21	Mei tanaraaui Israel ꞌia God ꞌa haꞌatee oꞌani ꞌiniraau,
ROM.10.21	“ꞌAdo ꞌoha ꞌau ura mamasiraaui nei ra rongoasa mara hairaesi ꞌanai rihotaꞌi mai tanaau.”
ROM.11.1	Naasi, ꞌa ꞌua? ꞌIa God ꞌa gagataꞌiniraaui Jiu? ꞌA aiꞌa, ꞌinia ꞌinau ꞌe ai Jiu roꞌu, ꞌe taꞌi ꞌiniraaui pwiranaꞌia Ebraham nau huta mai naꞌi burungana Benjamin. 
ROM.11.2	ꞌIa God ꞌa aiꞌa gagataꞌiniraaui nei anaꞌi na bwane ꞌome sigihiraau mau mai naꞌi naꞌo. Mou ꞌiraraa haꞌagorohiai dora i Usu-usu Maea na maaniai ꞌoha na ꞌia Elaija ꞌa haꞌatee haꞌa-taꞌairaaui Israel. ꞌIa Elaija ꞌa oꞌani ꞌinia God, 
ROM.11.3	“Araha God, ra ngahu haꞌamaesiraau hakoꞌa i rarabea amuꞌi, marau here haꞌataꞌaiꞌi hako i dorani hoꞌasi amuꞌi. ꞌInauni naasi taꞌi rarabea hahako naugu tahi mau, manaꞌi ꞌohanisi raugu haꞌaagau roꞌu moi ꞌanai ngahu haꞌamaesiau.”
ROM.11.4	Mia God ꞌa aramia Elaija oꞌani, “Aiꞌa do iꞌoe moi naꞌogu awasi. ꞌInau ꞌe biu merui saeni Israel narau rongo suriau nau toꞌoraa mau, mana biu merui sae naasi rau aiꞌa haꞌarahesiai araaranunu nara ꞌunua ꞌinia Baal.”
ROM.11.5	Naꞌi ꞌohani ꞌa oꞌasi roꞌu. ꞌE gere aba moi ꞌiniraaui Jiu narau hinihinia Kraest. Neiraausi nei na ꞌia God na ꞌome sigihiraau suriai goro ana ꞌiniraau. 
ROM.11.6	Naasi ꞌonaa ꞌia God ꞌa ꞌome sigihiraau ꞌiniai goro ana ꞌiniraau, naasi ꞌa haꞌataꞌinia do ꞌa aiꞌa ꞌome sigihiraau ꞌiniꞌi here goro narau haaꞌi. ꞌOnaa ꞌa gaꞌi ꞌome sigihiraau ꞌiniꞌi here goro narau haaꞌi, me gaugu bwaꞌi ꞌunuaꞌa do ꞌa ꞌari suriai goro ana God ꞌiniraau.
ROM.11.7	Naasi ꞌa haꞌataꞌinia do ꞌiraau hakoi noni nai Israel rau bonasia sadoiai here narai odo-odo ꞌinia naꞌi maana God, maꞌe gere aba moi ꞌiniraau naraugu sadoia. ꞌIraau moi nei na ꞌome sigihiraau a God. Nata aba ꞌiniraau ꞌia God ꞌa haꞌa-rongoasaꞌaraau. 
ROM.11.8	ꞌOnaai haꞌarangasia anai Usu-usu Maea oꞌani,
ROM.11.8	“ꞌIa God ꞌa haꞌakuhiꞌi ꞌadomaꞌidaaꞌi.
ROM.11.8	Ma naasi, taraawaꞌa mau mai tari ꞌohani,
ROM.11.8	rau aiꞌa aidangisiꞌi mareho rau ꞌomesiꞌi ꞌini maadaaꞌi,
ROM.11.8	mana mareho rau rongoꞌi ꞌiniꞌi karingadaaꞌi.”
ROM.11.9	ꞌIa Deved ꞌa haꞌarangasia roꞌu mau i taꞌi mahosi. ꞌA oꞌani,
ROM.11.9	“God, ꞌau rabasia do rai ꞌonaai iiꞌa nara raua ꞌiniai baa nara gaasia ꞌana,
ROM.11.9	maꞌua ꞌonaai mwamwaa na kawi naꞌi huna.
ROM.11.9	Naꞌi ꞌoha narai waꞌewaꞌe ꞌiniꞌi mwane mareho goro naꞌo wateꞌi tanaraau,
ROM.11.9	ꞌiraau rai ꞌasuꞌa ꞌiniai haꞌa-mamaꞌai narau arari ꞌanai daua.
ROM.11.10	ꞌAu haꞌarahesi marai kuru i maadaaꞌi,
ROM.11.10	neina rai abui aidangisia ta mareho ꞌiniꞌi,
ROM.11.10	mau haꞌarahesi do neina rai arunga hihiꞌa tarau ꞌiniꞌi mwane mareho bwara narai toꞌiraau.”
ROM.11.11	ꞌA haꞌa-momori do ꞌiraaui Jiu rau taritariꞌa ꞌoha narau gagataꞌinia Kraest, me aiꞌa do raugu bwaꞌi rihotaꞌiꞌa ahoꞌi roꞌu tanaa. Naia na taritariꞌa adaausi na ꞌia God ꞌagu hauai madoraa tanaraaui nei nara aiꞌa Jiu ꞌanai dauai tahi tarau, do neina ꞌiraaui Jiu rai naga ꞌiniai tahi haorusi marai arunga rabasia roꞌu. 
ROM.11.12	ꞌIa God ꞌa haua i haꞌagorohisi tanaraaui nei nara aiꞌa Jiu ꞌiniai taritariꞌa adaaui Jiu ma ꞌiniai nugasia adaaui here narai tahi ꞌinia. Ma naasi, ꞌa bwaꞌi adara do ꞌai huunai haꞌagorohiraau diꞌu i saenai marewana ꞌoha ꞌiraaui Jiu rai ꞌadomaꞌi aratara ꞌiniai heresi marai hinihinia.
ROM.11.13	ꞌIo, ꞌau raba hadahada tanaꞌamoui sae mou aiꞌa Jiu, ꞌinia ꞌinau naasi Haꞌataari nara haꞌataariau mai ꞌanai heitarohaꞌi tanaꞌamou. ꞌAu ꞌadomaꞌi ororiu ꞌiniai tauꞌaro aguani, 
ROM.11.14	ꞌinia ꞌau ꞌirisia do ꞌiraaui noni aguꞌi rai naga ꞌiniai tahi haoru namou toꞌoraa marai matai rihosi ahoꞌi tanaa God marai tahi. 
ROM.11.15	Naꞌi ꞌoha ꞌia God ꞌa nugasiraaui Jiu, ꞌa hauai madoraa tanaraaui sae heꞌeteꞌi naꞌi marewana ꞌanai hagu beia God. Ma ꞌua? ꞌE taha na gaꞌi toꞌo ꞌonaa ꞌia God ꞌa gaꞌi waꞌewaꞌe ahoꞌi ꞌiniraaui Jiu? Rau gaꞌi ꞌonaai sae na surutaꞌe ahoꞌi baaniai mae. 
ROM.11.16	ꞌOha ra wateai ꞌetanai huai bred tanaa God, ꞌa haꞌataꞌinia do mwane hua hako ꞌiaanaꞌi a God. Ma ꞌonaa na rarinai hasiꞌei ra maea, na raraa rai maea roꞌu. ꞌA oꞌasi roꞌu, suria ꞌia Ebraham, Aisak mea Jekop raꞌi sae maea anaꞌia God, na pwiradaaꞌi ꞌiaanaꞌi God roꞌu.
ROM.11.17	ꞌIraaui Jiu ra ꞌonaai hasiꞌei nara ꞌunua ꞌiniai ꞌoliv na ꞌia God ꞌa hasia. Miraaui Jiu nara aiꞌa hinihini ra ꞌonaai raraa ra ruhuusiꞌi baaniai abe odonai hasiꞌeisi. Miꞌamoui nei namou aiꞌa Jiu namou ꞌonaai raraadi hasiꞌei ꞌoliv na toꞌo tahi moi naꞌi hasimou. Mia God ꞌa haꞌa-hasiraꞌiniꞌi wou suriꞌi dora na ruhuusiꞌi raraa baaniꞌi. Naia namougu daaꞌi ꞌiniꞌi bane na ꞌia God na duruduru ꞌiniꞌi tanaa Ebraham miraaui warowaronaꞌi. 
ROM.11.18	Maꞌata moi abui ꞌadomaꞌinia domou goro diꞌuꞌi raraa ra ruhuusiꞌi baaniai abe odonai ꞌoliv. Suria ꞌiꞌamou mou aiꞌa hauai tahi tanaai abenai hasiꞌei, naia na abenai hasiꞌei na hauai tahi tanaꞌamou.
ROM.11.19	Mamoi matai haꞌatee oꞌani, “ꞌIa God ꞌa ruhuusiꞌi raraa ꞌisi ꞌanai haꞌi tarameeu ꞌanai radoꞌameu wou naꞌi abenai hasiꞌei.” 
ROM.11.20	Haꞌamomori! I raraa ꞌisi, ꞌia God ꞌa ruhuusiraau baaniai abenai hasiꞌei suria rau aiꞌa hinihinia Kraest. Miꞌamou na radoꞌamou wou naꞌi abenai hasiꞌei ꞌinia moi hinihinia amoou. Naasi moi abui haꞌabaꞌo, maꞌata moi arunga magugu. 
ROM.11.21	ꞌInia ꞌonaa ꞌia God ꞌa ruhuusiꞌi huunai raraanai hasiꞌei, mou ꞌadomaꞌinia do ꞌai bwara tanaa ꞌanai ruhu gataꞌiniꞌamou ꞌonaa namou bwaꞌi hinihini?
ROM.11.22	Naasi, moi waiꞌadoꞌado goro ꞌiniai barongana God. ꞌIia ꞌa matai goro ꞌiniraaui noni ma ꞌa matai haua roꞌu tanaraaui haꞌa-mamaꞌai. ꞌA haꞌa-mamaꞌairaaui nei ra gagataꞌinia, ma matai goro ꞌiniꞌamoui nei mou ꞌuꞌuria, ꞌonaa namoi ꞌuꞌuria tarau. Ma ꞌonaa namou bwaꞌi ꞌuꞌuria tarau, ꞌiia ꞌai ruhuusiꞌamou roꞌu. 
ROM.11.23	Ma ꞌonaa ꞌiraaui Jiu rai rihosi marai hinihinia Kraest, ꞌia God ꞌai matai radoraau ahoꞌi suriꞌi dora na rahiraau baaniꞌi. ꞌIia ꞌa toꞌoraai mena ꞌanai haua oꞌasi. 
ROM.11.24	ꞌIa God ꞌa radoꞌamou wou naꞌi huunai ꞌoliv, reiꞌuaa ꞌiꞌamou raꞌi raraana moi ꞌoliv na taraa toꞌo tahi moi naꞌi hasimou. Naasi ꞌa haꞌataꞌinia do ꞌa mwadaꞌu moi tanaa ꞌanai radoraau ahoꞌi Jiu naꞌi abenai ꞌoliv na ruhuusiraau baania.
ROM.11.25	Arai doꞌora mana asiguꞌi, ꞌau rabasia domoi aidangisiai taha na haꞌa-momori na awa bainihu gaꞌu, neina moi abui toꞌoraai arunga haꞌabaꞌo mana haꞌa-taꞌetaꞌe naꞌi tahitahi amoou. ꞌIraaui Jiu narau kakawataꞌi hinihinia Kraest ra bwaꞌi do rai kakawataꞌi hinihinia tarauꞌa oꞌasi. Rai kakawataꞌi hinihinia moi tari naꞌi madoraa na ꞌiraaui sae hinihini nara aiꞌa Jiu rai rago tari ꞌonaai ꞌirisia ana God. 
ROM.11.26	Ma naasi ꞌia God ꞌaigui ruhasiraau hakoi saeni Israel. ꞌInia ni Usu-usu Maea ꞌa oꞌani,
ROM.11.26	“ꞌE sae ꞌanai ruhasiraaui noni ꞌai huraꞌa mai baaniai dora adaaui Jiu.
ROM.11.26	ꞌAi rihosiraaui warowaronaꞌi a Jekop baaniꞌi baronga taꞌaꞌi adaaꞌi.
ROM.11.27	Naasi waigui haꞌatoꞌoai duruduru nau haua tanaraau,
ROM.11.27	mawai ꞌadomaꞌi nugasiꞌi ora-oraꞌa adaaꞌi.”
ROM.11.28	ꞌA ragoi nei ꞌiniraaui Jiu narau ꞌitaai Taroha Goro ꞌabaia Kraest miraau ꞌonaa do raꞌi maeronganaꞌi a God. Me ꞌiniai oꞌasi ana, i nei namou aiꞌa haꞌi saeni Jiu mou toꞌo madoraa ꞌanai hagu beia God. Reiꞌuaa na oꞌasi, ꞌia God ꞌa taꞌahiraau mau i Jiu suria ꞌiia na ꞌome sigihiraau ꞌonaai haꞌatee duruduru ana ꞌinia tanaa Ebraham, Aisak mea Jekop. 
ROM.11.29	ꞌIa God ꞌagu bwaꞌi orisiai ꞌadomaꞌina ꞌiniraaui nei na ꞌome sigihiraau ma bwaꞌi matai rahiꞌi ahoꞌi baaniraaui taha na baneꞌi tanaraau. 
ROM.11.30	Naꞌi naꞌo, ꞌiꞌamou namou hairaesi beia God. Ma naꞌi ꞌohani ꞌia God ꞌa goro ꞌiniꞌamou ma ꞌaꞌauhiꞌamou, ꞌinia ꞌiraaui Jiu rau hairaesi beia. 
ROM.11.31	ꞌA oꞌasi roꞌu beiraaui Jiu. Naꞌi ꞌohani, ꞌiraaui Jiu rau hairaesi beia God. Maꞌata ta ꞌoha ꞌai goro ꞌiniraau mai ꞌaꞌauhiraau roꞌu ꞌonaai ꞌaꞌauhiꞌamou na haa. 
ROM.11.32	ꞌA ꞌonaa doꞌia God ꞌa hoꞌosiraaui mwane inoni hako naꞌi rumanihoꞌo ꞌiniai hairaesi adaau beia, ma do naꞌi muri ꞌaigu goro ꞌiniraau mai ꞌaꞌauhiraau.
ROM.11.33	Ei romwane, ꞌigaau gau toꞌoraai God na huunai goro. ꞌA huunai madoma ma bwaꞌi sae nai aidangi ꞌonaaia. Gau bwaꞌi matai ꞌiraraai ꞌadomaꞌina magau bwaꞌi aidangi tarihana i herengana. 
ROM.11.34	Ra haꞌarangasia oꞌani naꞌi Usu-usu Maea,
ROM.11.34	“ꞌIatei na mataiai ꞌadomaꞌina God?
ROM.11.34	ꞌIatei na gaꞌi matai haꞌausuria ahoꞌi?
ROM.11.35	ꞌIatei na hisungia gaꞌua God ꞌinia ta maho,
ROM.11.35	neina ꞌia God ꞌai suꞌua ahoꞌi tanaa?”
ROM.11.36	ꞌIa God na haꞌapwaꞌaraꞌi mwane mareho hako, mara ura ꞌiniai mena ana. Mana mareho ꞌisi ra awa neina gai haꞌaasaa God ꞌiniꞌi. Gau magai haꞌatee haꞌagorohia waiori a God. Amen.
ROM.12.1	Naasi arai doꞌora mana asiguꞌi, suriai goro ana God ꞌinigia ma taꞌahigia, wai haꞌa-taꞌuꞌuꞌamou. Moi haꞌawateꞌamou tanaa God ꞌonaai hoꞌasi tahitahi, neina moi awa odo-odo mamoi haꞌa-waꞌewaꞌea. Naasi huunai here namou gaꞌi haua ꞌanai haꞌa-aneanea God. 
ROM.12.2	Moi abu haꞌisuriꞌi baronga taꞌaꞌi adaaꞌi sae ahurodo naꞌi marewana. Moi haꞌawatea God mai orisiꞌi ꞌadomaꞌimooꞌi mamoi toꞌoraai baronga haoru. Ma naasi namoigui ꞌiraraa ꞌiniai taha na ꞌirisia God domoi haua, mamoi ꞌiraraꞌi maho nara goro mara odo-odo na waꞌewaꞌe ꞌiniꞌi a God.
ROM.12.3	Suria ꞌia God ꞌa goro ꞌiniau ma ꞌome sigihiau ꞌanai haꞌi Haꞌataari, ꞌe mareho nau raba ꞌunua tanaai ꞌadonai nei ꞌiniꞌamou. Moi abui ꞌadomaꞌi haꞌataꞌeꞌamou haraariꞌamou. Maꞌata na ꞌadomaꞌi naꞌoi toꞌoraa ꞌiniꞌo haariꞌo ꞌai suriai bane ni tatauꞌaro na ꞌia God na haua tanaꞌo suriai hinihinimu. 
ROM.12.4	I abega ꞌa toꞌoraꞌi mwane dora heꞌeteꞌi hairiu, mana ꞌado dora ꞌa toꞌoraa haaria i tauꞌaro ana. 
ROM.12.5	ꞌA oꞌasi roꞌu beigaaui sae hinihini. Reiꞌuaa nagau rago, ꞌigaau ꞌonaai taꞌi abe ꞌiniai hagu agaau beia Kraest. Mana ꞌadonai nei ꞌinigaau ꞌa toꞌoraa haaria i tauꞌaro ana ꞌanai ꞌaꞌauhigaau hairiu.
ROM.12.6	Naasi ꞌia God ꞌa haaꞌi tanagiai mwane bane ni tatauꞌaro heꞌeteꞌi hairiu suriai goro ana ꞌinigia. ꞌOnaa ꞌia God ꞌa haua tanaꞌo i bane ꞌanai haꞌarangasiꞌi huraꞌa i ꞌadoꞌadonaꞌi a God, ꞌoi maaniꞌi huraꞌai taha naꞌo hinihinia do ꞌia God na ꞌunuꞌi tanaꞌo. 
ROM.12.7	Ma ꞌonaa ꞌia God ꞌa haua tanaꞌo i bane ꞌanai ꞌaꞌauhiraaui noni, ꞌoi ꞌaꞌauhiraau goro. ꞌOnaa ꞌo toꞌoraai bane ꞌanai haꞌausuri, ꞌoi haꞌausuri goro. 
ROM.12.8	ꞌOnaa na bane amua naasi ꞌanai haꞌa-ꞌoꞌori, maꞌoi haꞌa-ꞌoꞌoriraaui sae. Ma ꞌonaa bane amua naasi ꞌanai hisuhisu, ꞌoi hisu raha. ꞌOnaa ꞌia God ꞌa haua tanaꞌo i bane ꞌanai naꞌotara, ꞌoi haua beiai mangudi, ma ꞌonaa ꞌo toꞌoraai bane ꞌanai haꞌataꞌiniai heitaꞌahi tanaraaui sae haꞌarohaꞌa, ꞌoi haua haꞌi waꞌewaꞌe.
ROM.12.9	Naꞌi ꞌoha namoi taꞌahiraaui inoni, moi taꞌahiraau haꞌa-momori. Mou abui haaꞌi moi here na ꞌome ꞌonaa ꞌinia domou taꞌahiraau mamougu aiꞌa. Moi ꞌitaa i mareho taꞌaa, mamoi dau baabau suriꞌi mareho ra odo-odo. 
ROM.12.10	Moi taꞌahiꞌamou hairiu ꞌonaai haꞌidoꞌorada mamoi ꞌadomaꞌi raorao ꞌanai haꞌataꞌiniai haꞌahou tanaꞌamou hairiu. 
ROM.12.11	Moi abui waiꞌateꞌa, moi tauꞌaro wetewete tanaa Araha beiꞌi tahingamooꞌi hako. 
ROM.12.12	Moi waꞌewaꞌe, ꞌinia mou ꞌiraraa do ꞌia God ꞌai haꞌatoꞌoꞌi duruduru na haaꞌi tanaꞌamou. Moi ahumaratanoa suriꞌi madoraa ni rongomaataꞌi, mamoi haꞌarahesi tarau. 
ROM.12.13	Moi hisu tanaraaui sae anaꞌia God naꞌi ꞌoha ra rabasiai heiꞌaꞌauhi mamoi ꞌomesuriraau goro i sae ra boi naꞌi ꞌomaa amoou.
ROM.12.14	Moi abui haꞌangonia God ꞌanai here haꞌa-taꞌairaaui nei ra nora taꞌaiꞌamou. Moi haꞌarahesi ꞌaꞌauhiraau mia God ꞌai haꞌagorohiraau. 
ROM.12.15	Moi waꞌewaꞌe naꞌi ꞌoha mou awa beiraaui nei ra waꞌewaꞌe, mamoi ahutotou naꞌi ꞌoha mou awa beiraaui nei ra ahutotou. 
ROM.12.16	Moi hagu goni goro. Moi abui haꞌapaꞌo mamoi abui toꞌoraai arunga haꞌa-taꞌetaꞌe doꞌo aidangi diꞌuraaui nata nei. Maꞌata moi waꞌewaꞌe ꞌanai hagu beiraaui sae rau aiꞌa ororiu.
ROM.12.17	Moi abui suꞌuai taꞌaa tanaai nata sae, maꞌata moi haaꞌi moi maho ra odo-odo naꞌi ꞌadoꞌadodaaꞌi sae. 
ROM.12.18	Naꞌi aba amoou, moi bonasiai awa hagugoni hako beiraaui mwane inoni.
ROM.12.19	Arai doꞌora mana asiguꞌi, moi abu bonasiai suꞌuai taꞌaa tanaai nata sae. Moi nugaa tanaa God, ꞌiia naigu hauai aba ana. ꞌInia naꞌi Usu-usu Maea ꞌia God ꞌa ꞌunua oꞌani,
ROM.12.19	“Aba agua ꞌanai haꞌa-mamaꞌairaaui nei nara hauai taꞌaa.
ROM.12.19	ꞌInau nawaigui suꞌua tanaraaui taha rau haua tanaꞌamou.”
ROM.12.20	Moi araisuriai dorai Usu-usu Maea na oꞌani,
ROM.12.20	“ꞌOnaa maerongamu ꞌa hioro, ꞌoi hangania.
ROM.12.20	Ma ꞌonaa ꞌa raba gono, ꞌoi haꞌagonohia.
ROM.12.20	ꞌInia ꞌonaa ꞌoi haua oꞌasi, ꞌai mae ꞌiniai ninima.”
ROM.12.21	ꞌOnaa moi suꞌuai taꞌaa ꞌiniai taꞌaa, mamou haꞌawateai taꞌaa ꞌanai haꞌahehoꞌamou. Me ꞌonaa moi suꞌuai taꞌaa ꞌiniai goro, ma naasi namoi haꞌahehoai taꞌaa.
ROM.13.1	ꞌIgaau hako gai araisuriraau maꞌata i saemaua naꞌi gaumani, ꞌinia ꞌiraau na ꞌia God na haua tanaraaui mena ꞌanai ꞌomesurira i noni, ma nugaraau ꞌanai heimarungi. 
ROM.13.2	Naasi ꞌonaa tanei nai ura bwarasiraaui saemaua oꞌasi, ꞌiia ꞌa ura bwarasia God na nugaraau, mia ꞌa arari dorai haꞌa-mamaꞌaia. 
ROM.13.3	ꞌIraaui nei nara haaꞌi taha nara odo-odo ra aiꞌa taꞌisada ꞌanai mamaaꞌusiraaui saemaua naꞌi gaumani. ꞌIraau moi sae hehere taꞌaa naasi nara matai mamaaꞌusiraau. Naasi ꞌonaa namou aiꞌa raba mamaaꞌusiraaui saemaua naꞌi gaumani, mamoi abui hairaesi. Moi haaꞌi maho ra odo-odo neina rai haꞌatee waꞌewaꞌe ꞌiniꞌamou. 
ROM.13.4	ꞌInia ꞌiraau saemaua ꞌisi raꞌi sae tatauꞌaro anaꞌia God ꞌanai ꞌaꞌauhiꞌamou. Me ꞌonaa moigu haaꞌi maho taritariꞌa, mamoi matai mamaaꞌusiraauꞌa, ꞌinia rau toꞌoraai mena ꞌanai hauai haꞌa-mamaꞌai tanaꞌamou. ꞌIraau raꞌi sae tatauꞌaro anaꞌia God ꞌanai haꞌa-mamaꞌaiꞌi sae ra haaꞌi here taꞌaꞌi. 
ROM.13.5	Naia na goro ꞌinia domoi araisuriꞌi saemaua oꞌasi. Maꞌata moi abui araisuriraau do ꞌinia moi mamaaꞌusiꞌi amooꞌi haꞌa-mamaꞌai, maꞌata moi araisuriraau ꞌiniai aidangisia amoou do naasi mareho na odo-odo ꞌanai haua.
ROM.13.6	Naasi tarana ꞌinia namou hori takisi ꞌinia tanaai gaumani. ꞌInia ꞌa taꞌisada do ꞌiraau rai horiꞌi roꞌu i sae tatauꞌaro adaaꞌi. ꞌInia ꞌiraaui sae tatauꞌaro naꞌi gaumani rau hauai tauꞌaro na ꞌia God na nugaꞌi tanaraau, me ꞌiraau rau tauꞌaro raha ꞌanai ꞌomesuriraaui noni. 
ROM.13.7	Mana taha na taꞌisada domoi watea tanaai gaumani, moi watea. Taha narau ꞌunua tanaꞌamou ꞌanai gaasi haꞌa ꞌadaꞌi, moi gaasi haꞌa. Moi hori takisi tanaraau, mamoi ꞌadomaꞌi hihiꞌa mana haꞌahouraau.
ROM.13.8	Abui kaoni orea beiai nata sae. Na kaoni moi na taꞌisada domoi toꞌoraa tarau, naasi heitaꞌahi amoou tanaraau hakoi mwane noni. ꞌIatei na taꞌahiraau hakoi mwane inoni, ꞌa araisuriai taha na ꞌirisia i Haꞌatora ana God. 
ROM.13.9	ꞌInia na Haꞌatora ꞌa ꞌunua dogai abui taritariꞌa baaniꞌi urao agaaꞌi maꞌua mwane agaaꞌi, gai abui beri, abui heingahu, abui naga, ma taraꞌi mareho roꞌu. Maꞌata, mwane mareho ꞌisi ra awa hako naꞌi bahainai haꞌatora na ꞌunua doꞌoi taꞌahiai nata sae ꞌonaai taꞌahiꞌo amua haariꞌo. 
ROM.13.10	ꞌIatei na toꞌoraai heitaꞌahi ꞌa bwaꞌi matai haua ta maho taritariꞌa tanaai nata sae. ꞌInia ꞌoha na ꞌo haꞌataꞌiniai heitaꞌahi suriꞌi mwani maho naꞌo haaꞌi, ꞌo haꞌisuriꞌi hakoꞌa i mwani Haꞌatora.
ROM.13.11	Nau ꞌunua oꞌasi tanaꞌamou ꞌinia mou aidangisia do ꞌa bwaꞌi orea mia Kraest ꞌai ahoꞌi mai ꞌanai haꞌatahigaau baaniai marewanani. Naꞌi madoraa nagau buraꞌi hinihini, ni madoraa ana ꞌanai ahoꞌi mai ꞌa gere haꞌatau. Me naꞌi ꞌohani ꞌa gere gaarangi. Naasi mou gaꞌi awa odo-odo mamoi ꞌomeꞌome ꞌonaai sae na rarai tarau ꞌado ꞌoha. 
ROM.13.12	Rodo ꞌa gaarangi maai diꞌuꞌa mana dangi ꞌa gaarangiꞌa. Naasi gai nugasiꞌi tatauꞌaro ꞌanai kuhi magai awa odo-odo neina gai ura bwarasiai taꞌaa. 
ROM.13.13	Gai awa odo-odo ꞌonaai sae na awa naꞌi dora marewa. Gai abui gono raha ꞌiniꞌi waini bweu mana haaꞌi ngaugoni nara hauꞌi mwane mareho toꞌobweubweuꞌa suriꞌi. Gai abui taritariꞌa baaniꞌi urao agaaꞌi maꞌua mwane agaaꞌi, maꞌua haaꞌi taraani here wawaasuaꞌa roꞌu. Gai abui heitaꞌia maꞌua haiꞌubwani. 
ROM.13.14	Moi bonasia doni barongamooꞌi rai ꞌonaaiai barongana Araha aga Jisas Kraest neina moi matai haꞌaagau ꞌanai heiꞌoi bwarasiꞌi maho taꞌaꞌi. Moi abui ꞌadomaꞌinia moi haaꞌi heiꞌirisi taꞌaa amooꞌi.
ROM.14.1	Moi mwaꞌemwaꞌe ꞌanai hagu beiraaui sae hinihini nara maemaeꞌa i hinihinidaaꞌi, mamoi abui heitohetohe beiraau ꞌiniꞌi maho rau ꞌadomaꞌiniꞌi do ra taritariꞌa maꞌua ra odo-odo. 
ROM.14.2	ꞌIraaui nei nara wetewete i hinihinidaaꞌi, rau ꞌadomaꞌinia do mwane mahoingau ra goro hako ꞌanai ngaaꞌi. Miraaui nei nara maemaeꞌa i hinihinidaaꞌi, rau ꞌadomaꞌinia do ꞌa taritariꞌa ꞌanai ngaaꞌi hasiꞌodi mwamwaa nara wateꞌi tanaai araaranunu nara raongaꞌiniꞌi naꞌi maketi. 
ROM.14.3	Maꞌata, ꞌiraaui nei ra matai ngaaꞌi mwane taraani mahoingau moi, rai abui wana bodio ꞌiniraaui nei narau aiꞌa, miraaui nei ra aiꞌa, rai abui hiiriraaui nei narau matai ngaaꞌi moi taraani mahoingau. ꞌInia ꞌia God ꞌa bwane wairaau roꞌu naꞌi ruruha ana. 
ROM.14.4	ꞌO ꞌadomaꞌinia do iꞌoe ꞌiatei naꞌo hiiria ꞌinia i noni tatauꞌaro anai sae heꞌeteꞌi? ꞌIa moia Araha na tauꞌaro tanaasi nai ꞌiraraa dona here na haua ꞌa goro maꞌua ꞌa taꞌaa. Mana here nai haua rai goro, ꞌinia ꞌia Araha nai ꞌaꞌauhia.
ROM.14.5	Taraꞌi sae ra ꞌadomaꞌinia do taraꞌi dangi ra ororiu diꞌuꞌi taraꞌi dangi roꞌu, ma taraꞌi sae ra ꞌadomaꞌinia do mwane dangi ra taꞌisada hako moi. Naasi ꞌadonai nei ꞌai waiꞌadoꞌado suriai mahosi maai ura baabau naꞌi taha na ꞌadomaꞌinia. 
ROM.14.6	ꞌIraaui nei narau ꞌadomaꞌinia do ꞌe taꞌi dangi na ororiu diꞌu, rau haua oꞌasi ꞌanai haꞌahoua Araha. Miraaui nei narau matai ngaaꞌi mwane mahoingau hako, rau haua oꞌasi ꞌanai haꞌahoua Araha, ꞌinia ꞌiraau rau haꞌatee haꞌagorohia God maraugu ngau. Miraaui nei rau aiꞌa matai ngaaꞌi hasiꞌodi mwamwaa, rau oꞌasi roꞌu. 
ROM.14.7	Naꞌi tahitahi agaau sae hinihini naꞌi marewana, gau aiꞌa awa ꞌanai haꞌa-waꞌewaꞌegaau haarigaau, ma oꞌasi roꞌu naꞌi mae nagai haua. 
ROM.14.8	Naꞌi ꞌoha gau tahi, gau tahitahi ꞌanai haꞌa-waꞌewaꞌea Araha. Ma naꞌi ꞌoha gai mae, gai bonasia dogai haꞌa-waꞌewaꞌea roꞌu Araha. Naasi ꞌoha gau tahi maꞌua ꞌoha gau mae ꞌigaau ꞌiaanaꞌia Araha. 
ROM.14.9	ꞌIa Kraest ꞌa mae ma surutaꞌe ahoꞌi do ꞌai haꞌi Araha maai marungiraaui nei ra mae mana nei ra tahi.
ROM.14.10	Naasi, ꞌiniai ꞌuaana naꞌo hiiria ꞌinia i doꞌoramu beia Kraest? Me iꞌoe, ꞌiniai ꞌuaana naꞌo wana bodio ꞌiniai doꞌoramu? Moi aidangisia do ꞌigaau hako gai ura naꞌi maana God naꞌi ꞌoha nai hiiriraaui noni. 
ROM.14.11	ꞌInia naꞌi Usu-usu Maea ꞌia God ꞌa ꞌunua oꞌani,
ROM.14.11	“ꞌInau ꞌau tahi haꞌa-momori,
ROM.14.11	ma haꞌa-momori oꞌasi roꞌu do ꞌiraaui mwane sae hako rai topiraꞌi ruru tanaau,
ROM.14.11	marai haꞌarangasiau huraꞌa do ꞌinau naasi God.”
ROM.14.12	Naasi gau aidangisia do ꞌadonai nei ꞌinigaau ꞌai haꞌarangasiꞌi huraꞌa tanaa God i taranai taha na haaꞌi ꞌiniꞌi mwane maho na haaꞌi naꞌi marewanani.
ROM.14.13	Naasi gai agohe ꞌanai hiiriai nata sae hinihini. Gai ꞌadomaꞌi wetewete do gai abui hauꞌi mareho ꞌanai haꞌasirihia moꞌosi naꞌi ora-oraꞌa. 
ROM.14.14	ꞌIniai hagu agua beia Araha Jisas, ꞌinau ꞌau aidangisia do aiꞌa ta taꞌi mahoingau nai taritariꞌa ꞌanai ngaa. Maꞌata ꞌonaa ta sae hinihini nai ꞌadomaꞌinia do taraꞌi mahoingau ra aiꞌa goro ꞌanai ngaaꞌi, naasi ꞌa haꞌataꞌinia doꞌe ora-oraꞌa tanaa naꞌi ꞌoha nai ngaaꞌi. 
ROM.14.15	Ma ꞌonaa ꞌo haꞌa-arungataꞌaia ta sae hinihini ꞌiniai mahoingau naꞌo matai ngaua, ꞌa haꞌataꞌinia do iꞌoe, aiꞌa heitaꞌahi nai awa beiꞌo. ꞌOi abui kakuꞌaa doꞌia Kraest na mae roꞌu taranai saesi. Naasi ꞌoi abui haꞌataꞌaiai hinihinina ꞌinia moi mahoingau. 
ROM.14.16	Reiꞌuaa naꞌo aidangisia doni mareho naꞌo haua ꞌa odo-odo moi, ꞌoi abui haua ꞌonaa na nata sae hinihini ꞌa ꞌadomaꞌinia do ꞌa taꞌaa. ꞌA gasi ꞌunua ta sae doni barongadi sae hinihini ra taꞌaꞌi. 
ROM.14.17	ꞌOha na ꞌia God ꞌa marungiꞌi tahingagaaꞌi, ni mareho na ororiu, aiꞌa do ni taha nagau matai ngaa maꞌua gonohia. Ni mareho na ororiu, naasi ꞌanai awa odo-odo, hagugoni goro beiraaui noni, ma ꞌanai toꞌoraai waꞌewaꞌe na boi baaniai Hiꞌona Maea. 
ROM.14.18	ꞌOnaa ꞌoi here oꞌasi naꞌi tauꞌaro naꞌo haua tanaa Kraest, ꞌia God ꞌai waꞌewaꞌe ꞌiniꞌo, miraaui noni rai haꞌahouꞌo roꞌu.
ROM.14.19	Naasi gai bonasiai haaꞌi mareho nara haꞌa-hagugonigaau goro mana mareho nara haꞌa-weteweteꞌi hinihinigaaꞌi. 
ROM.14.20	Moi abui haꞌataꞌaiai tauꞌaro na haua God naꞌi tahinganai sae ꞌinia moi mahoingau. Aiꞌa ta mahoingau nai taritariꞌa ꞌanai ngaa. Maꞌata ꞌa taritariꞌa ꞌanai haꞌatehaai nata sae hinihini ꞌiniai mahoingau naꞌo matai ngaa. 
ROM.14.21	Naasi ꞌa goro domoi abui ngaaꞌi mwamwaa nara wateꞌi tanaai araaranunu mana gono waeni mana haaꞌi taraꞌi maho roꞌu nai matai haꞌateharaau ꞌiniꞌi taraꞌi sae hinihini.
ROM.14.22	Ni ꞌadoꞌadomu ꞌiniꞌi mareho ꞌisi, naasi aba amuaꞌa haariꞌo beia God. ꞌA aiꞌa goro ꞌanai toꞌo maaniꞌi. Waꞌewaꞌe tanaraaui nei rau aiꞌa ꞌadomaꞌi heiruaruaꞌa ꞌiniꞌi haaꞌi adaaꞌi maho rau ꞌadomaꞌiniꞌi dora odo-odo. 
ROM.14.23	Ma ꞌonaa ꞌia tei sae na ꞌadomaꞌi heiruaruaꞌa ꞌinia ta mahoingau magu ngaa moi, ꞌiia ꞌa taritariꞌa. Suria ꞌiia ꞌa aiꞌa hinihini wetewete doni mareho na hauasi ꞌa odo-odo. ꞌOha nagau hauai maho nagau aiꞌa taraa hinihinia do ꞌa odo-odo, naasi gau hauai ora-oraꞌa.
ROM.15.1	ꞌIgaaui nei na hinihinigaau ꞌa wetewete, ꞌa goro dogau gaꞌi ꞌabengaꞌi ꞌaꞌauhiraaui nei nara suria Araha nara maemaeꞌa i hinihinidaaꞌi. Gai abui hauꞌi moi taha ꞌanai haꞌa-waꞌewaꞌegaau haarigaau, 
ROM.15.2	maꞌata gai hauꞌi maho na ꞌiraau rai waꞌewaꞌe ꞌiniꞌi mana maho narai haꞌa-weteweteꞌi hinihinidaaꞌi. 
ROM.15.3	Reiꞌuaa ꞌia Kraest, ma aiꞌa ꞌadomaꞌinia moi haraaria ꞌanai hauai taha nai waꞌewaꞌe ꞌinia haaria. ꞌInia naꞌi Usu-usu Maea ꞌa haꞌarangasia oꞌani, “God, ꞌiraaui nei ra haꞌatee haꞌataꞌaiꞌo, ꞌa ꞌonaa do rau haꞌatee haꞌataꞌaiau roꞌu.”
ROM.15.4	Mwani maho naꞌi raronai Usu-usu Maea ra usuꞌi ꞌanai haꞌausurigia. Ma naꞌi ꞌoha na gai ꞌohaꞌiniꞌi, rai ꞌaꞌauhigia ꞌanai ahumaratanoa marai haꞌa-ꞌoꞌorigaau. Ma naasi, gaigui toꞌoraai ꞌadomaꞌi heitotori ꞌiniꞌi taha na duruduru ꞌiniꞌi a God tanagia.
ROM.15.5	ꞌAu haꞌarahesi, do ꞌia God na matai haua tanaꞌamoui ahumaratanoa mana haꞌa-ꞌoꞌori, ꞌai ꞌaꞌauhiꞌamou ꞌanai hagugoni beiai taꞌi ꞌadoꞌado suriai barongana Jisas Kraest. 
ROM.15.6	Naasi ꞌiꞌamou moigui boi goni beiai taꞌi ꞌadoꞌado ꞌanai haꞌatee haꞌagorohia God i Amana Araha aga Jisas Kraest.
ROM.15.7	Hoita, moi waꞌewaꞌe ꞌanai hagu beiꞌamou hairiu ꞌonaaia roꞌu waꞌewaꞌe mana hagu ana Kraest beiꞌamou. ꞌOnaa moi haua oꞌasi, ꞌiraaui noni rai haꞌatee haꞌagorohia God. 
ROM.15.8	Wai ꞌunua tanaꞌamou. Naꞌi ꞌoha na boia Kraest, ꞌa boi ꞌonaai sae tatauꞌaro tanaraaui Jiu ꞌanai haꞌataꞌinia doꞌia God aiꞌa kakuꞌaai duruduru na haua tanaraaui wauwa adaaꞌi. 
ROM.15.9	ꞌIa Kraest ꞌa boi roꞌu do ꞌiraaui nei ra aiꞌa haꞌi saeni Jiu rai haꞌa-aneanea God ꞌiniai goro ana ꞌiniraau. ꞌOnaai haꞌarangasia ada naꞌi Psalm oꞌani,
ROM.15.9	“ꞌInau wai haꞌa-aneaneꞌo naꞌi ꞌuruhadaaui nei ra aiꞌa Jiu,
ROM.15.9	mawai gana haꞌahauasaa i atamu.”
ROM.15.10	Naꞌi nata dora ra usua oꞌani roꞌu,
ROM.15.10	“Moi waꞌewaꞌe, ꞌiꞌamoui nei namou aiꞌa Jiu,
ROM.15.10	moi waꞌewaꞌe beiraaui inoni anaꞌia God; ꞌiraaui Jiu!”
ROM.15.11	Naꞌi nata dora ꞌa ꞌunua roꞌu mau oꞌani,
ROM.15.11	“ꞌIꞌamoui nei mou aiꞌa Jiu,
ROM.15.11	moi haꞌa-aneanea Araha God.
ROM.15.11	ꞌIꞌamou hako inoni nai marewana,
ROM.15.11	moi haꞌa-aneanea.”
ROM.15.12	Mia Aisaea ꞌa ꞌunua roꞌu oꞌani,
ROM.15.12	“ꞌE nei baaniai burungana Jesi
ROM.15.12	maꞌai marungiraaui nei ra aiꞌa Jiu.
ROM.15.12	ꞌIraau rai nugaai ꞌuꞌuridaau naꞌi hungana.”
ROM.15.13	ꞌIa God naasi ahuinai mwani mareho nagau ꞌadomaꞌi heitotori ꞌiniꞌi. Naasi ꞌau haꞌarahesi mia God ꞌai haꞌa-waꞌewaꞌeꞌamou maꞌai haua tanaꞌamoui gooroha ꞌiniai ꞌuꞌuria amoou. ꞌOnaa nai oꞌasi, na mena anai Hiꞌona Maea ꞌai haꞌa-weteweteai hinihinimoou ꞌanai dauꞌi taha namou ꞌadomaꞌi heitotori ꞌiniꞌi.
ROM.15.14	Arai doꞌora mana asiguꞌi, ꞌinau ꞌau ꞌiraraa domou goro. Mou aidangisiꞌi baronga nara goro ꞌanai haꞌisuriꞌi, mamou arari ꞌanai haꞌausuriꞌamou hairiu ꞌiniꞌi. 
ROM.15.15	Reiꞌuaa na oꞌasi, naꞌi usu-usuni ꞌinau ꞌau haꞌatee wetewete ꞌiniꞌi taraꞌi maho do ꞌanai haꞌa-ꞌadomaꞌi ahoꞌisiꞌamou ꞌiniꞌi. ꞌAu matai haua oꞌasi, ꞌinia ꞌia God ꞌa goro ꞌiniau 
ROM.15.16	ma ꞌome sigihiau dowai haꞌi sae tatauꞌaro ana Jisas Kraest ꞌanai tauꞌaro tanaꞌamoui nei na mou aiꞌa Jiu. Naꞌi tatauꞌaro agua ꞌau tauꞌaro ꞌonaai Piriisi ꞌanai waia woui Taroha Goro tanaꞌamou mawai wateꞌamou tanaa God ꞌonaai wawate na Hiꞌona Maea na haꞌamaeaa mia God ꞌai waꞌewaꞌe ꞌinia.
ROM.15.17	Naasi, ꞌiniai hagu agua beia Jisas Kraest, ꞌa arari dowai haꞌabaꞌo ꞌiniai tauꞌaro nau haua tanaa God. 
ROM.15.18	ꞌE taꞌi maho moi nawai haꞌa-taꞌetaꞌeau ꞌinia, naia na tauꞌaro na ꞌia Kraest na ꞌaꞌauhiau ꞌanai haua ꞌoha nau wairaaui nei ra aiꞌa Jiu tanaa God. Rau hinihinia God ꞌiniai rongoa adaaui heitarohaꞌi agua mana ꞌomesiꞌi adaaꞌi mareho nau haaꞌi, 
ROM.15.19	ꞌonaai haꞌabuꞌoahu mana haꞌara nau haaꞌi ꞌiniai mena anai Hiꞌona Maea. Ma naasi, taraawaꞌa naꞌi Jerusalem tari Provensi Ilirikam, ꞌau haꞌa-arosia goro i tauꞌaro agua ꞌanai tarohaꞌiniai Taroha Goro ana Kraest suriꞌi dora ꞌisi. 
ROM.15.20	ꞌAu bonasia dowai tarohaꞌiniai Taroha Goro suriꞌi dora ra aiꞌa tarohaꞌinia mau iei a Kraest. Nau ꞌonaai sae na aiꞌa raba tagorahiai ruma na ꞌe sae heꞌeteꞌi na bwane taraawaꞌana, ꞌinia ꞌinau aiꞌa raba heitarohaꞌi suriꞌi dora na ꞌe sae heꞌeteꞌi na bwane heitarohaꞌi suriꞌi. 
ROM.15.21	Nau aiꞌa haua oꞌasi. Me ꞌau haꞌisuriai taha nara haꞌarangasia ꞌabaia Kraest naꞌi Usu-usu Maea na oꞌani,
ROM.15.21	“ꞌIraaui nei ra aiꞌa tarohaꞌinia mau tanaraau, rai ꞌome ꞌiraraa.
ROM.15.21	Miraaui nei ra aiꞌa rongo tarohana rai aidangisia.”
ROM.15.22	ꞌAariha nau raba haua beiꞌamou ꞌau aiꞌa haua mau, suriai heitarohaꞌi agua mau suriꞌi mwane dora ꞌini. 
ROM.15.23	Maꞌata, naꞌi ꞌohani ꞌau haꞌahakoaꞌa i tauꞌaro nau haua suriai dorani. Suriꞌi harisi nara hakoꞌa ꞌau bwane raba ada wou beiꞌamou. 
ROM.15.24	Naasi ꞌau ꞌadomaꞌinia do ꞌoha wai hano ꞌanai Spein wai garihiꞌamou gaꞌu naꞌi Rom. Naꞌi ꞌoha nagai waꞌewaꞌe goni hairiu gaꞌu, mamoigui haꞌataariau roꞌu ꞌanai Spein beiai gere ꞌaꞌau namou matai haua tanaau. 
ROM.15.25	Maꞌata naꞌi naꞌo mawaigui ꞌari wou beiꞌamou, wai ahoꞌi gaꞌu ꞌari Jerusalem ꞌanai ꞌaꞌauhiraaui sae hinihini naꞌisi. 
ROM.15.26	Wai waaꞌi ꞌari haꞌa narau goniꞌi sae hinihini naꞌi Provensi Masidonia manaꞌi Akaea. Rau haaꞌi tanaraaui sae hinihini nara pohara naꞌi Jerusalem. 
ROM.15.27	Rau waꞌewaꞌe ꞌanai haua oꞌasi me ꞌa marasina roꞌu dorau gaꞌi haua oꞌasi. ꞌInia ꞌa ꞌonaa dorau kaoni beiraaui Jiu hinihini naꞌi Jerusalem. ꞌInia ꞌiraaui Jiu hinihini rau hisungiraau ꞌiniai Taroha Goro ma marasina do ꞌiraau rau gaꞌi hisungiraau ahoꞌi ꞌiniꞌi totoꞌora adaaꞌi. 
ROM.15.28	Waigui haꞌa-atahaa moi haꞌa ra haꞌa-ꞌuꞌuriau ꞌinia, mawai ꞌari wou reꞌiꞌamouꞌa ꞌoha wai hano ꞌanai Spein. 
ROM.15.29	ꞌAu ꞌiraraa goro do ꞌoha wai ꞌari wou beiꞌamou, wai boi beiai haꞌagorohi haꞌibubu ana Kraest tanaꞌamou.
ROM.15.30	Arai doꞌora mana asiguꞌi, ꞌiniai hagu agaau hako beia Jisas Kraest i Araha aga, ꞌau haꞌangoniꞌamou wetewete ꞌanai ꞌaꞌauhiau ꞌini haꞌarahesi tanaa God taragu. Moi haua oꞌasi ꞌanai haꞌataꞌiniai heitaꞌahi amoou tanaau na haua tanaꞌamou i Hiꞌona Maea. 
ROM.15.31	Moi haꞌarahesi tanaa God maai taatahi bwarasiau baaniraaui sae naꞌi Provensi Jiudea narau aiꞌa raba araisuria God. Moi haꞌarahesi ꞌaꞌauhiraau roꞌu i sae hinihini naꞌi Jerusalem marai waꞌewaꞌe ꞌanai dauai haꞌa nawai waia tanaraau. 
ROM.15.32	Naꞌi muri, ꞌonaa ꞌa suriai heiꞌirisina God, waigui boi haꞌi waꞌewaꞌe beiꞌamou magai haꞌa-weteweteꞌi hairiu ꞌadomaꞌigaaꞌi. 
ROM.15.33	ꞌAu haꞌarahesi tanaa God na hauai gooroha ꞌai awa beiꞌamou hako. Amen.
ROM.16.1	ꞌAu haꞌatee waꞌewaꞌe ꞌiniai koagaau a Fibi, ꞌe urao na tauꞌaro ꞌaꞌauhiraaui sae ni heisoi naꞌi ꞌomaai Kenkria. ꞌIia ꞌa bwaꞌi orea mai ꞌari wou gaaririꞌamou. 
ROM.16.2	ꞌOha nai ꞌari wou, moi haꞌamaotoa ꞌonaai nei na hinihinia roꞌu Araha, ꞌinia naasi here na taꞌisada dorai haua i noni anaꞌia God. Moi ꞌaꞌauhia ꞌiniꞌi taha na ꞌirisiꞌi, ꞌinia ꞌa ragoi sae na ꞌiia ꞌa ꞌaꞌauhiraau, mia ꞌaꞌauhiau roꞌu.
ROM.16.3	Moi ꞌunua roꞌu i haꞌatee waꞌewaꞌe agua tanaa Prisila mia Akuila nararu ꞌaꞌauhiau naꞌi tauꞌaro agua tanaa Kraest Jisas. 
ROM.16.4	ꞌE taꞌi ꞌoha, raru gaarangi mae ꞌiniai ꞌaꞌauhiau adarua. Ma naasi, aiꞌa do ꞌinau moi nau haꞌatee haꞌagorohirarua, me ꞌiraau roꞌu i inoni hinihini nara aiꞌa Jiu, rau haꞌatee haꞌagorohirarua roꞌu.
ROM.16.5	Moi ꞌunua roꞌu i haꞌatee waꞌewaꞌe agua tanaraaui sae hinihini narau matai boboi ꞌanai haꞌarahesi goni naꞌi ruma adarua.
ROM.16.5	Haꞌatee waꞌewaꞌe roꞌu tanaai gere sae goro agua, ꞌia Epaenitas. ꞌIia naasi ꞌetanai sae na hinihini tahamora naꞌi Provensi Eisia.
ROM.16.6	Haꞌatee waꞌewaꞌe tanaa Meri. ꞌIia ꞌa tauꞌaro raha diꞌu ꞌanai ꞌaꞌauhiꞌamou.
ROM.16.7	Haꞌatee waꞌewaꞌe tanaa Andronikas mana urao ana ꞌia Jiunia, ꞌe rua ai Jiu ꞌonaaiau nameu taꞌi awa gaꞌu naꞌi rumanihoꞌo. ꞌIrarua raru hinihinia naꞌi naꞌo a Kraest ꞌiniau me ꞌirarua ꞌe rua Haꞌataari nararu here goro diꞌu.
ROM.16.8	Haꞌatee waꞌewaꞌe tanaa Ampliatas, ꞌe huunai sae goro agua na hinihinia roꞌua Araha.
ROM.16.9	Haꞌatee waꞌewaꞌe roꞌu tanaa Abanas. ꞌIia ꞌa tauꞌaro roꞌu beigaau tanaa Kraest. Haꞌatee waꞌewaꞌe roꞌu tanaa Stakis, ꞌe huunai sae goro agua.
ROM.16.10	Haꞌatee waꞌewaꞌe tanaa Apelis. ꞌIia ꞌe taꞌi sae na haꞌataꞌinia haaria doꞌa mangudi naꞌi tauꞌaro tanaa Kraest. Haꞌatee waꞌewaꞌe tanaraaui ruruha ana Aristobiulas.
ROM.16.11	Haꞌatee waꞌewaꞌe tanaa Herodion, ꞌiia ꞌe ai Jiu roꞌu ꞌonaaiau. Haꞌatee waꞌewaꞌe tanaraaui sae hinihini naꞌi ruruha ana Nasisas.
ROM.16.12	Haꞌatee waꞌewaꞌe tanaa Trefaena mia Traefosa, rua urao tatauꞌaro ana Araha. Haꞌatee waꞌewaꞌe tanaa Pesis, ꞌe urao goro na tauꞌaro raha roꞌu tanaa Araha.
ROM.16.13	Haꞌatee waꞌewaꞌe tanaa Rufas, ꞌe huunai sae ororiu naꞌi tauꞌaro ana Araha. Haꞌatee waꞌewaꞌe roꞌu tanaai nanae ana. ꞌA huunai ꞌomesuriau goro ꞌonaa do ꞌinau ꞌe huunai gare ana.
ROM.16.14	Haꞌatee waꞌewaꞌe tanaa Asinkritas, ꞌia Fligon, ꞌia Hamis, ꞌia Patrobas, ꞌia Hamas, miraau roꞌu taraꞌi sae hinihini nara awa roꞌu beiraau.
ROM.16.15	Haꞌatee waꞌewaꞌe roꞌu tanaa Filologas, ꞌia Jiulia, ꞌia Nerias mana asina, mei tanaa Olimpas miraau taraꞌi sae hinihini nara awa roꞌu beiraau.
ROM.16.16	ꞌOha moi awa goni noni hinihini ꞌonaai taꞌi ruruha, moi here beiai nata nei
ROM.16.16	ꞌIraau hakoi sae naꞌi heisoi ana Kraest rau haꞌataariꞌi woui haꞌatee waꞌewaꞌe adaaꞌi tanaꞌamou.
ROM.16.17	Arai doꞌora mana asiguꞌi, wai haꞌa-taꞌuꞌuꞌamou. Moi ꞌomeꞌome goro ꞌiniraaui nei nara raba haꞌa-heitaꞌiamou hairiu marau raba haꞌatehaꞌamou baania God ꞌini maaniꞌi adaaꞌi maho nara aiꞌa taꞌisada beiꞌi haꞌausuringaꞌi namou bwane rongoꞌi. Moi abui hagu beiꞌi sae oꞌasi. 
ROM.16.18	Rau raba suriꞌi moi heiꞌirisidaaꞌi haraariraau. Rau aiꞌa raba suriai heiꞌirisina Kraest, na Araha aga. Rau pwariꞌiraaui nei nara matai hinihiniꞌi mwadaꞌu i mamaani rongo goro mana mamaani haꞌagorogoro nara hahaaꞌi. 
ROM.16.19	Maꞌata ꞌinau ꞌau waꞌewaꞌe raha suria ꞌiraau hakoi mwane sae rau ꞌiraraa domou awasuriai Taroha Goro. Ma reiꞌuaa na oꞌasi, ꞌau ꞌirisia domoi aidangisiꞌi taha ra goro mamoi abui hauꞌi taha nara aiꞌa goro. 
ROM.16.20	Ma naasi, ꞌia God ni gooroha, ꞌai raurau ꞌanai ꞌaꞌauhiꞌamou mamoi haꞌahehoa Saetan.
ROM.16.20	Mau haꞌarahesi neina ꞌia Araha Jisas ꞌai goro ꞌiniꞌamou.
ROM.16.21	ꞌIa Timoti na tauꞌaro beiau ꞌa haua roꞌu i haꞌatee waꞌewaꞌe ana tanaꞌamou. Mia Lusias mia Jeson, mia Sosipata, raꞌi ai Jiu roꞌu ꞌonaaiau, rau ꞌunuꞌi wou i haꞌatee waꞌewaꞌe adaaꞌi tanaꞌamou.
ROM.16.22	ꞌInaua Tatias, i doꞌoramoou beia Araha, nau usuai usu-usu anani a Pol. ꞌAu haꞌataaria roꞌu wou i haꞌatee waꞌewaꞌe agua tanaꞌamou.
ROM.16.23+ROM.16.24	ꞌIa Gaeas ꞌa ꞌunua roꞌu i haꞌatee waꞌewaꞌe ana tanaꞌamou. ꞌIia na haꞌa-awahiau naꞌi ruma ana ma haꞌawateraau roꞌu i sae hinihini ꞌanai haꞌarahesi naꞌi ruma ana. ꞌIa Erastus, moꞌo na ꞌomesuri haꞌa ꞌanai ꞌomaani mia doꞌoragaaua Kuatas, raru ꞌunuꞌi roꞌu i haꞌatee waꞌewaꞌe adaruꞌi tanaꞌamou.
ROM.16.25	Gai haꞌatee haꞌagorohia God, ꞌinia ꞌiia na matai haꞌa-ꞌoꞌoriai hinihinimoou ꞌiniai Taroha Goro nau tarohaꞌinia tanaꞌamou, ꞌe taroha ꞌabaia Jisas Kraest. Ni tarohasi ꞌa awa bainihu mau mai. 
ROM.16.26	Maꞌata naꞌi ꞌohani, ꞌa haꞌataꞌi goro huraꞌa tanagaau suriꞌi Usu-usu Maea adaaꞌi rarabea. Mia God na awa mau mai, ꞌa haꞌatorameu ꞌanai tarohaꞌinia huraꞌa do neina ꞌiraaui mwane inoni hako rai hinihinia marai araisuria.
ROM.16.27	Naasi ꞌinia moi taꞌi God na madoma, gai haꞌatee haꞌaasaa tarau tarau ꞌinia Jisas Kraest. Amen.
1CO.1.1	ꞌInaua Pol na ꞌia God na sigihiau ꞌanai Haꞌataari ana Jisas Kraest, mea Sostenes i doꞌoragaau naꞌi Kraest, 
1CO.1.2	namiri hauai usu-usuni tanaꞌamoui sae ni heisoi naꞌi Korin. ꞌIa God ꞌa sigihiꞌamou ꞌanai haꞌi noni maea anaꞌi neina mou matai hagu beia Jisas Kraest. ꞌIa God ꞌa haua oꞌasi roꞌu tanaraau hakoi noni nara hinihinia Araha aga Jisas Kraest suriꞌi mwani dora. ꞌIa Jisas naasi Araha aga hako.
1CO.1.3	ꞌAu haꞌarahesi mia Godi Amaga mea Jisas Kraest, Araha aga, rarui haꞌagorohiꞌamou mararui haꞌa-awa haꞌagorohiꞌamou.
1CO.1.4	ꞌAu haꞌatee haꞌagorohia God ꞌado ꞌoha ꞌiniꞌi mwani bane rago na haaꞌi tanaꞌamou ꞌiniai hagu amoou beia Kraest Jisas. 
1CO.1.5	Suriai oꞌasi ana, na tahingamooꞌi ra honu ꞌiniꞌi mwani mareho goro, ꞌonaai huunai aidangisia amooua God ma roꞌu ꞌiniai aidangi namou toꞌoraa ꞌanai maania roꞌu tanaraau haru nei. 
1CO.1.6	ꞌA haꞌataꞌinia doni haꞌausuringaꞌi ameeꞌi tanaꞌamou ꞌinia Kraest ra haꞌa-momori. 
1CO.1.7	Naasi na mwani bane ni tatauꞌaro tanaa God, mou dauꞌi hako naꞌi mamasia namou haa i boi ahoꞌi mai ana Araha aga ꞌia Jisas Kraest. 
1CO.1.8	ꞌIia ꞌai ꞌaꞌauhiꞌamou ꞌanai ura baabau naꞌi hinihinimoou neina ꞌa bwaꞌi mareho taritariꞌa namoi haua narai hiiriꞌamou ꞌinia naꞌi ꞌoha nai ahoꞌi mai Araha aga, ꞌia Jisas Kraest. 
1CO.1.9	Mia God ꞌai ꞌaꞌauhiꞌamou ꞌanai ura baabau, ꞌinia ꞌiia ꞌa mangudi suriꞌi duruduru anaꞌi. Me ꞌiia roꞌu na soiꞌamou ꞌanai hagu goni beiai garena, ꞌia Jisas Kraest, i Araha aga.
1CO.1.10	Arai doꞌora mana asiguꞌi, naꞌi atana Araha aga Jisas Kraest wai haꞌa-taꞌuꞌuꞌamou. Moi ꞌadomaꞌi aratara neina heihoa ꞌabwaꞌi awa naꞌi ahoaamou hairiu. Moi ahu aratara goni goro ꞌanai haai taꞌi ꞌadoꞌado. 
1CO.1.11	Arai doꞌora mana asiguꞌi, raꞌi nei ꞌiniraaui ruruha ana Kloui narau ꞌunu haꞌagorohia tanaau do raꞌi haꞌatee heiraeraesi nara toꞌo naꞌi ahoaamou hairiu. 
1CO.1.12	ꞌE nei ma oꞌani, “ꞌInau ꞌau suria Pol,” maꞌe nei ma oꞌani, “ꞌInau ꞌau suria Apolos.” ꞌE nei ma oꞌani, “ꞌInau ꞌau suria Pita,” maꞌe nei ma oꞌani, “ꞌInau ꞌau suria Kraest.” 
1CO.1.13	ꞌIꞌamou mou hoahoaai abena Kraest ꞌiniai taringai dora. ꞌA ꞌua? ꞌInaua Pol nau mae ꞌiniꞌo naꞌi dadaahoro ani? ꞌA ꞌua? ꞌInau nara bwareomaeaꞌamou ꞌiniai atagu?
1CO.1.14	ꞌAu haꞌatee haꞌagorohia God ꞌinia aiꞌa tanei ꞌiniꞌamou nawai bwareomaeaa naꞌi murinai bwareomaeararua agua Krispas mea Gaeas. 
1CO.1.15	Naasi ꞌa bwaꞌi nei nai ꞌunua do ꞌiꞌamou mou bwareomaea ꞌanai haꞌi rongoiusuri tanaau. 
1CO.1.16	ꞌAu ꞌiraraa do ruruha ana roꞌu moia Stefanas nau bwareomaearaau, ma aiꞌa taneiꞌa nawaigui ꞌiraraa roꞌu doꞌau bwareomaearaau. 
1CO.1.17	ꞌInia ꞌia Kraest ꞌa aiꞌa haꞌataariau mai ꞌanai bwareomaearaaui sae, me ꞌanai tarohaꞌiniai Taroha Goro. Mau aiꞌa heitarohaꞌi ꞌiniꞌi mwani haꞌatee nara rongo aidangi diꞌu. Ra gasigu hinihinia Kraest ꞌinia moi hadahadangagu nara rongo goro diꞌu. ꞌOnaa ꞌai oꞌasi, ni mae na haua Kraest naꞌi dadaahoro ꞌai ꞌari pwaranga moi.
1CO.1.18	Na taroha ꞌiniai mae na haa Kraest ꞌiniꞌi ora-oraꞌa agaaꞌi naꞌi dadaahoro, ꞌe maho na rongo toꞌobweubweuꞌa tanaraaui nei ra suriai tara ꞌanai mae. Me tanagiai nei na ꞌia God na ruhasigia, ni tarohasi ꞌe mena ꞌanai ruhasigia baaniai ora-oraꞌa. 
1CO.1.19	Na Usu-usu Maea ꞌa oꞌani,
1CO.1.19	“ꞌInau wai haꞌa-aiꞌaꞌi aidangidi nei ra madoma,
1CO.1.19	mawai haꞌataꞌaiꞌi taha nara ꞌadomaꞌiniai haaꞌi.”
1CO.1.20	Ma naasi ragui ꞌua, ꞌira nei ra madoma maꞌua ꞌiraaui nei ra madomasiꞌi Ringe anaꞌia Moses maꞌua ꞌiraaui nei ra mataihere heitohetohe? ꞌIa God ꞌa haꞌa-ꞌome toꞌo bweubweuꞌaraau ma haꞌataꞌinia huraꞌa doni madomani marewana ꞌa toꞌo bweubweuꞌa.
1CO.1.21	ꞌInia naꞌi madoma ana God ꞌa haꞌabwarasia baaniraaui noni ꞌanai aidangi tarihana God suriꞌi madoma adaaꞌi. Maꞌata tanaraaui nei ra hinihiniai taroha nameu tarohaꞌinia na rongo toꞌobweubweuꞌa tanarai saeni marewana, ꞌia God ꞌai ruhasiraau. 
1CO.1.22	ꞌA rongo toꞌobweubweuꞌa tanaraaui Jiu ꞌinia rau ꞌirisia diꞌu ꞌanai ꞌomesiꞌi haꞌabuꞌoahu miraau na Grik rau hinihinia moi maho na rongo madoma. 
1CO.1.23	Miꞌameu meu haꞌarangasia huraꞌa i mae na haa Kraest naꞌi dadaahoro. ꞌIraau na Jiu rau ꞌitaai taroha naasi, miraaui nei narau aiꞌa Jiu, rau ꞌadomaꞌinia do raꞌi haꞌatee rongo toꞌobweubweuꞌa moi. 
1CO.1.24	Maꞌata tanagaaui nei na ꞌia God na soigaau ꞌanai haꞌi noni anaꞌi, reiꞌuaa Jiu maꞌua aiꞌa, ꞌia Kraest ꞌa haꞌataꞌiniai mena mana madoma ana God. 
1CO.1.25	ꞌInia ni ꞌadoꞌadona God na ꞌome toꞌobweubweuꞌa tanaai noni, ꞌe aidangi na diꞌuai aidanginai noni, mana taha na haa God na ꞌome maemaeꞌa tanaai noni, ꞌa mena diꞌuai taha na noni na matai haua.
1CO.1.26	Arai doꞌora mana asiguꞌi, moisu ꞌadomaꞌiniai madoraa na ꞌia God na soiꞌamou ꞌanai suria Kraest. Naꞌi ꞌadoꞌadodaaui ahurodo, taringai nei moi ꞌiniꞌamou nara ꞌadomaꞌinia domou madoma. Taringai nei moi namou haꞌi naꞌotara, maꞌuasi huta suriꞌi ruruha ororiu. 
1CO.1.27	Mia God ꞌa sigihiraaui nei nara aiꞌa madoma do neina ꞌiraaui nei ra madoma rai ninima, ma sigihiraau roꞌu i nei ra ꞌadomaꞌi hunihuniraau moi, neina rai ninima i nei narau ꞌadomaꞌinia dorau ororiu. 
1CO.1.28	God ꞌa sigihiraaui nei na ꞌiraaui inoni naꞌi marewanani ra ꞌadomaꞌi hunihuniraau moi mara ꞌadomaꞌinia do rau taꞌaa, neina ꞌiraaui nei nara ꞌadomaꞌinia do rau ororiu, rai haꞌi inoni nara aiꞌa ororiu moi. 
1CO.1.29	Naasi ꞌa haꞌataꞌinia do ꞌa bwaꞌi nei nai matai haꞌa-taꞌetaꞌea haaria naꞌi maana God. 
1CO.1.30	ꞌIa God haaria na waiꞌamou ꞌanai hagu beia Jisas Kraest. Mia Kraest ꞌa haꞌataꞌinia tanagiai huunai madoma ana God. ꞌA horigia huraꞌa baaniai ora-oraꞌa, ma ꞌiniai hagu agaau beia, gau haꞌi inoni anaꞌia God ma haꞌa-odoodogaau naꞌi maana. 
1CO.1.31	Tarana naasi na Usu-usu Maea ꞌa oꞌani,
1CO.1.31	“ꞌIatei na raba haꞌatee haꞌabaꞌo,
1CO.1.31	ꞌai haꞌatee haꞌabaꞌo moi ꞌiniai taha ꞌia Araha na haua.”
1CO.2.1	Arai doꞌora mana asiguꞌi, naꞌi ꞌoha nau boi beiꞌamou ꞌanai tarohaꞌiniai taroha ꞌinia God tanaꞌamou,
1CO.2.2	ꞌInia nau ꞌadomaꞌinia do aiꞌa ta mareho heꞌeteꞌiꞌa roꞌu dowaiguꞌi hadangaꞌinia, me ꞌiia moia Jisas Kraest mana mae na haua naꞌi dadaahoro. 
1CO.2.3	Naꞌi ꞌoha nau taha beiꞌamou, na abegu ꞌa maemaeꞌa mau mamaaꞌu haꞌi ꞌidiꞌidi. 
1CO.2.4	Me suriꞌi hadahada aguꞌi mana haꞌausuringaꞌi aguꞌi, ꞌau aiꞌa bonasiꞌamou domoi hinihini ꞌiniꞌi mwani haꞌatee nara rongo madoma diꞌu. Maꞌata ꞌoha nau hadahada, mou reꞌiai mena anai Hiꞌona Maea na haꞌataꞌinia doni taroha naasi, ꞌe taroha na boi baania God. 
1CO.2.5	ꞌAu haua oꞌasi, ꞌinia ꞌau ꞌirisia domoi hinihini ꞌiniai reꞌia amooui mena ana God, ma ꞌai abu do ꞌiniai rongoa amooui madoma anai noni.
1CO.2.6	Maꞌata tanaraaui nei ra wetewete mara baabau goroi hinihinidaaꞌi, ꞌiꞌameu meu hadahada beiai madoma, mana madoma naasi, aiꞌa madomani marewanani, maꞌua aiꞌa madoma adaaꞌi mwaerahani marewanani narai hako moi. 
1CO.2.7	ꞌIꞌameu meu hadangaꞌiniai ꞌadoꞌado madoma ana God na aiꞌa haꞌataꞌi gaꞌu tanaraaui noni. ꞌIa God na hauai ꞌadoꞌadosi ꞌanai ꞌaꞌauhigia dogai taha beia, ma ꞌadomaꞌinia mau mai naꞌi madoraa na marewana ꞌa aiꞌa pwaꞌara mau. 
1CO.2.8	Aiꞌa ta taꞌi mwaeraha ni marewanani nai aidangisiai ꞌadoꞌado madoma naasi. ꞌInia ꞌonaa narai aidangisia, rau gaꞌi bwaꞌi rabuai Araha hauasa naꞌi hunganai dadaahoro. 
1CO.2.9	Na Usu-usu Maea ꞌa oꞌani,
1CO.2.9	“Taha na aiꞌa noni nai reꞌia maꞌua rongoa,
1CO.2.9	mana taha na aiꞌa noni nai ꞌadomaꞌinia doꞌai toꞌo,
1CO.2.9	naasi taha na ꞌia God na ꞌadomaꞌi haꞌaagau ꞌinia tanaraaui nei rau taꞌahia.”
1CO.2.10	Maꞌata na Hiꞌona Maea ana God ꞌa haꞌataꞌiniꞌi maho ꞌisi tanagia, ꞌinia ni Hiꞌona Maea ꞌa ꞌiraraꞌi hakoi mwani maho, reiꞌuaa taha ra awa bainihu naꞌi ꞌadoꞌadona God. 
1CO.2.11	Na inoni haaria na aidangisia haariai taha na awa naꞌi ꞌadomaꞌina. Ma oꞌasi roꞌu, na Hiꞌona Maea ana moia God na matai aidangisiai ꞌadomaꞌina God. 
1CO.2.12	ꞌIgaaui noni hinihini gau aiꞌa toꞌoraai ꞌadomaꞌidi noni ahurodo, maꞌata gau toꞌoraai Hiꞌona Maea na ꞌia God na haꞌataaria mai. ꞌA nugaa beigia magai aidangisiꞌi mwani mareho ꞌia God na haaꞌi tanagia.
1CO.2.13	Naasi ꞌoha meu haꞌateengaꞌiniꞌi maho ꞌini, meu aiꞌa haꞌatee suriai madoma ni noni. Maꞌata meu haꞌatee ꞌiniꞌi haꞌatee na Hiꞌona Maea na haaꞌi tanaꞌameu. Meu haꞌatee ꞌiniꞌi haꞌatee ni Hiꞌona ꞌanai haꞌausuriraaui noni ꞌiniꞌi mareho ni Hiꞌona. 
1CO.2.14	Me ꞌiatei na Hiꞌona Maea ana God ꞌa aiꞌa awa beia, ꞌa bwaꞌi raba rongoꞌi mareho ni Hiꞌona. Na nei nara oꞌasi, ra bwarai aidangi tarihadi mwane maho oꞌasi, ꞌinia na mareho oꞌasi ra rongo toꞌobweubweuꞌa moi tanaraau. Ni Hiꞌona Maea naasi nai ꞌaꞌauhigia ꞌanai aidangisiꞌi mareho ni Hiꞌona. 
1CO.2.15	ꞌIgiai nei na Hiꞌona Maea ꞌa awa beigia, gau matai aidangisiꞌi mwane maho, mei tanaraaui inoni ahurodo ꞌa bwara tanaraaui aidangisiꞌi barongagaaꞌi. 
1CO.2.16	Na Usu-usu Maea ꞌa oꞌani,
1CO.2.16	“ꞌIatei na aidangisiai ꞌadomaꞌina Araha?
1CO.2.16	ꞌIatei na matai haꞌausuria?”
1CO.2.16	Me ꞌigaau gau matai aidangisiꞌi mareho ni Hiꞌona, ꞌinia ꞌigaau naasi na awa beigia i ꞌadomaꞌina Kraest.
1CO.3.1	Arai doꞌora mana asiguꞌi, naꞌi ꞌoha nau awa beiꞌamou ani, ꞌau aiꞌa haꞌatee ꞌonaai ha-haꞌatee agua tanara i nei na Hiꞌona Maea na marungiꞌi tahingadaaꞌi. Maꞌata ꞌau haꞌatee tanaꞌamou ꞌonaa moi noni nara aiꞌa aidangisia God, ꞌinia na tahingamoou beia Kraest ꞌa ꞌonaa mau i gare. 
1CO.3.2	Na haꞌausuringaꞌi aguꞌi tanaꞌamou ra ꞌonaai wai susu nau hanangiꞌamou ꞌiniꞌi, aiꞌa ꞌiniai mahoingau baabau. ꞌAu haua oꞌasi, suria ꞌiꞌamou mou aiꞌa arari mau ꞌanai ngau mahoingau baabau. Ma reiꞌuaa naꞌi ꞌohanisi mamou aiꞌa arari roꞌu mau, 
1CO.3.3	ꞌinia na barongamooꞌi ra taꞌisada mau ꞌonaai barongani ahurodo. Naꞌi ꞌoha namou haiꞌubwani hairiu mamou heitaꞌia hairiu, ꞌa haꞌataꞌinia do ꞌiꞌamou mou here roꞌu mau ꞌonaairaaui sae ahurodo. 
1CO.3.4	ꞌOha na taraꞌi nei ꞌiniꞌamou ra oꞌani, “ꞌIꞌameu meu suria Pol,” ma taraꞌi nei ra oꞌani, “ꞌIꞌameu meu suria Apolos,” naasi ꞌa haꞌataꞌinia domou suria mau i barongani ahurodo.
1CO.3.5	ꞌA ꞌua? ꞌIatei naasia Apolos, mia tei ꞌinau? ꞌIꞌamiria raꞌi noni tatauꞌaro moi namiri ꞌaꞌauhiꞌamou ani ꞌanai hinihinia Araha. Mamiri suriai tatauꞌaro na ꞌia Araha na nugaa tanaꞌamiria. 
1CO.3.6	ꞌInaua Pol nau ꞌonaai sae na hasiꞌi kora naꞌi mou, ꞌinia ꞌinau nau maania tahamora tanaꞌamoui Taroha Goro. ꞌIa Apolos na ꞌonaai nei na ringi ꞌadaꞌi wai, ꞌinia ꞌiia na boi naꞌi murigu ma haꞌa-weteweteai hinihinimoou. Maꞌata aiꞌa ꞌiꞌamiria, mia God moi na haꞌatahiꞌi. 
1CO.3.7	Naasi na nei na hasi, mana nei na ringi ꞌadaꞌi wai raru aiꞌa ororiu. ꞌIa God naasi na ororiu diꞌu, suria ꞌiia na haꞌatahiꞌi. 
1CO.3.8	ꞌIa moꞌo na hasi mea moꞌo na ringi ꞌadaꞌi wai raru taꞌisada moi. ꞌIa God naigui taharirarua ꞌohadi tatauꞌaro adaruꞌi. 
1CO.3.9	ꞌIꞌamiria hakosi raꞌi noni tatauꞌaro anaꞌia God, miꞌamou namou ꞌonaai mou ana.
1CO.3.9	ꞌIꞌamou ꞌonaai roꞌu ruma ana God. 
1CO.3.10	ꞌIniai goro ana God ꞌiniau, ꞌinau ꞌau ꞌonaai nei na goro naꞌi tauꞌaro ruma. Nau ꞌonaai nei na ꞌome sigihiai ano goro na haꞌababauai ruma ma taraꞌi nei heꞌeteꞌi nara tora haꞌahakoa wou. Me ꞌiatei nai tauꞌaronai ruma naꞌi anosi ꞌai ꞌomeꞌome goro. 
1CO.3.11	Ra gasi orisiai anosi ꞌinia ta ano heꞌeteꞌi, ꞌinia ꞌiia moia Kraest naasi taꞌi anoꞌa na goro. 
1CO.3.12	Hoita, naꞌi tauꞌaro nara haaꞌi, taraꞌi nei rai tauꞌaro ꞌiniꞌi mwani maho goro ꞌonaai gol, silva maꞌua mwani hau ꞌome goro. Ma taraꞌi nei rai haaꞌi maho ꞌonaai hasiꞌei, hahaarisi, maꞌua ao. 
1CO.3.13	Mana mwani mareho narau tatauꞌaro ꞌiniꞌi ꞌisi raigui haꞌataꞌi huraꞌa naꞌi dangi ni hihiiri. Ni hihiiri ana God ꞌai ꞌonaai ꞌeu nai haꞌimaaniꞌi, ꞌonaa ra goro maꞌua ra taꞌaꞌi. 
1CO.3.14	ꞌOnaa tei na bwaꞌi noro i taha na tauꞌarona naꞌi hunganai anosi, naasi ꞌiia ꞌai daua nana i heitahari. 
1CO.3.15	Ma ꞌonaa ꞌiatei nai noro i taha na tauꞌarona, na mwani mareho anaꞌi rai aiꞌaꞌi ma bwaꞌi dau heitahari. Maꞌata reiꞌuaa na oꞌasi, ꞌia God ꞌa bwaꞌi hiiri haꞌamaesia. ꞌAi ꞌonaai nei nara haꞌatahia baaniai ꞌeu naꞌi ruma na noro.
1CO.3.16	ꞌA ꞌua? Mou aiꞌa ꞌiraraa do ꞌiꞌamou naasi Ruma Maea ana God mana Hiꞌona Maea ꞌa awa beiꞌamou? 
1CO.3.17	Naasi ꞌonaa ꞌia tei nai boi maai haꞌataꞌaiai Ruma Maea ana God, ꞌia God ꞌai haꞌataꞌaia. ꞌInia na Ruma Maea ana God ꞌa maea, miꞌamou naasi Ruma Maea.
1CO.3.18	ꞌOi abui pwariꞌiꞌo haariꞌo. ꞌOnaa ꞌo ꞌadomaꞌinia doꞌo madoma suriꞌi maho ni marewana, ꞌa goro do ꞌo gaꞌi ꞌonaai noni haaria moi na aiꞌa madoma naꞌi marewana, ma naasi ꞌoigui huunai madoma. 
1CO.3.19	ꞌInia ꞌia God ꞌa ꞌomesiai madoma ni marewana, ꞌe maho haaria moi. Na Usu-usu Maea ꞌa oꞌani,
1CO.3.19	“ꞌIa God ꞌa haꞌataꞌinia huraꞌai bweu adaaui nei ra madoma suriꞌi madoma adaaꞌi haariraau.”
1CO.3.20	Ma oꞌani roꞌu,
1CO.3.20	“ꞌIa Araha ꞌa ꞌiraraa doni ꞌadomaꞌidi nei ra madoma, ꞌe mareho haaria moi.”
1CO.3.21	Naasi, ꞌoi abui haꞌapaꞌo ꞌiniai bwauodo naꞌo suria. ꞌInia na mwani mareho hako, ꞌia God ꞌa haaꞌi tanaꞌamou. 
1CO.3.22	ꞌA hauameua Apolos mea Pita ꞌanai ꞌaꞌauhiꞌamou. ꞌA haua tanaꞌamoui marewanani, ꞌa haai tahi mana mae, ꞌa haa tanaꞌamoui dangini mana mwani dangi narai boi mau. Ni mwani maho hako ꞌisi ꞌiaamooꞌi. 
1CO.3.23	Maꞌata, ꞌiꞌamou ꞌia anaꞌia Kraest, mia Kraest ꞌia ana God.
1CO.4.1	Naasi na mwani noni hako rau gaꞌi ꞌadomaꞌiniꞌameu ꞌonaai inoni tatauꞌaro anaꞌia Kraest nara haꞌa-ꞌuꞌuriꞌameu ꞌanai haꞌatee ruhasiꞌi ꞌadoꞌadonaꞌi a God nara aiꞌa haꞌataꞌi gaꞌu huraꞌa. 
1CO.4.2	Hoita, taha na ororiu na noni tatauꞌaro nai haua, naasi ꞌanai haꞌisuriꞌi mareho na bwauodo ana na ꞌunuꞌi. 
1CO.4.3	ꞌInau, aiꞌa ꞌua moeꞌa tanaau do ꞌiꞌamou maꞌua taraꞌi sae roꞌu domoi hiiriai tauꞌaro agua tanaa Kraest. ꞌInau mau aiꞌa hiiria roꞌu i tauꞌaro agua haariau. 
1CO.4.4	ꞌInia reiꞌuaa nau aiꞌa ꞌome ꞌiraraa ta maho nawai haua na taritariꞌa, gasi ꞌia Araha ꞌa ꞌome ꞌiraraꞌi taraꞌi maho. ꞌIia moi Araha aga na taꞌisada ꞌanai hiiriau. 
1CO.4.5	Naasi, abui hiiriai nata nei. Moi mamasia moi ꞌoha ꞌia Araha ꞌai ahoꞌi mai. ꞌIia nai haꞌataꞌiniꞌi huraꞌa i taha nara awa bainihu mana ꞌadoꞌado taꞌaꞌi nara awa naꞌi tahingana hakoi noni. Ma naꞌi ꞌohasi ꞌia God naigui hadahada taeniraaui noni suriꞌi tatauꞌaro adaaꞌi.
1CO.4.6	Naasi ꞌanai ꞌaꞌauhiꞌamou arai doꞌora mana asiguꞌi, ꞌinau ꞌau heihaꞌauu ꞌinimiria Apolos tanaꞌamou mamoi aidangisia goro i haꞌatee na oꞌani, “Moi haꞌisuriai taha na Usu-usu Maea na ꞌunua.” ꞌOnaa moi haua oꞌasi, ma naasi namou bwaꞌi ꞌadomaꞌi haꞌa-ororiua ta naꞌotara diꞌuai nata nei. 
1CO.4.7	Aiꞌa tanei ꞌiniꞌamou nai ororiu diꞌuai nata nei. Na mwani maho namou toꞌoraꞌi, ꞌia moia God na haaꞌi tanaꞌamou. Ma ꞌonaa na oꞌasi, ma aiꞌa taꞌisada domoi haꞌabaꞌo ꞌiniꞌi, ꞌinia na mareho ꞌisi mou aiꞌa daaꞌi suriꞌi wetewete amooꞌi haariꞌamou.
1CO.4.8	ꞌA ꞌua? Mou ꞌadomaꞌinia dona mwani mareho namou ꞌirisiꞌi naꞌi tahingamoou beia Kraest mou daaꞌi hakoꞌa? Mou ꞌadomaꞌinia domou totoꞌoraꞌa ꞌiniꞌi mwani bane ni Hiꞌona Maea? Ma ꞌua? Mou ꞌadomaꞌinia doni hinihinimooꞌi ra wetewete diꞌu ꞌonaai wetewete na haa i mena na toꞌoraa i mwaeraha, miꞌameu aiꞌa? ꞌA gaꞌi goro do mou gaꞌi haꞌi mwaeraha moi, neina mei heimarungi goni roꞌu beiꞌamou. 
1CO.4.9	Maꞌata naꞌi ꞌadoꞌadogu, ꞌa ꞌome ꞌonaa do ꞌia God ꞌa sigihiꞌameui Haꞌataari ꞌanai siri suriꞌi mwani maho bwara. ꞌIꞌameu meu ꞌonaai nei ra hiiria ꞌanai haꞌamaesia ma ꞌanai haꞌareirei ꞌinia naꞌi maadaau hakoi noni mana enjel.
1CO.4.10	ꞌA ꞌome ꞌonaa do ꞌiꞌamou mou ꞌadomaꞌinia domeu bweu ꞌini hinihinia ameeua Kraest. Ma heꞌua namou ꞌadomaꞌinia do ꞌiꞌamou mou madoma ꞌini hinihinia amooua Kraest? Mou ꞌadomaꞌinia domeu maemaeꞌa, miꞌamou mou ꞌadomaꞌinia domou mena diꞌu! ꞌA heꞌua nara haꞌahouꞌamou, miꞌameu ra ꞌitameu! 
1CO.4.11	Tari mai ꞌohanisi meu awa hihioroꞌa ma maesiꞌameui gono, mameu hoꞌo ngangatai bwana. Ra hidaariꞌameu mameu aiꞌa toꞌora ruma. 
1CO.4.12	Meu tauꞌaro raha haarimeeu ꞌanai horiꞌi maho nameu rabasiꞌi. Meu haꞌagorohiraaui nei ra ꞌisiꞌisiꞌameu mameu ahumaratanoa ꞌoha ra nora taꞌaiꞌameu. 
1CO.4.13	Naꞌi ꞌoha ra haꞌatee haꞌa-taꞌaiꞌameu, meu ꞌabengaꞌi haꞌatee goro tanaraau. Ma tari mai ꞌohani, ꞌa ragoi noni naꞌi marewanani ra ꞌadomaꞌi mara haꞌaroꞌa maꞌua mareho taꞌaa ꞌiniꞌameu.
1CO.4.14	Na usu-usuni ꞌau aiꞌa haua do ꞌanai haꞌa-arungataꞌaiꞌamou, me ꞌanai haꞌausuriꞌamou suria ꞌau taꞌahiꞌamou ꞌonaai ama na taꞌahiꞌi gare anaꞌi. 
1CO.4.15	ꞌAu haꞌatee oꞌasi, ꞌinia reiꞌuaa na ꞌe tangahuru merui noni narau haꞌausuriꞌamou ꞌinia Kraest, me ꞌiꞌamou mou toꞌoraa moi taꞌi ama. Naꞌi tahingamoou beia Kraest, ꞌinau nau ꞌonaai amamoou ꞌiniai waia mai aguai Taroha Goro tanaꞌamou. 
1CO.4.16	Naasi ꞌau haꞌa-taꞌuꞌuꞌamou ꞌanai awasuriau. 
1CO.4.17	Tarana naasi nawai haꞌataaria wou ꞌinia Timoti.
1CO.4.18	ꞌAu ꞌiraraa do taraꞌi nei ꞌiniꞌamou mou haꞌabaꞌo naꞌi ꞌohani, ꞌinia mou ꞌadomaꞌinia do ꞌaugu bwaꞌi atahaꞌa beiꞌamou. 
1CO.4.19	Maꞌata ꞌonaa ꞌia Araha ꞌa ꞌirisia, ma ꞌa bwaꞌi orea mawai atahaꞌa beiꞌamou ma waigui ꞌiraraa ꞌonaa ꞌiꞌamou nei namou haꞌabaꞌo diꞌusi, mou hadahada rago kongari moi, maꞌua mou hadahada beiai mena. 
1CO.4.20	Mou ꞌiraraa, ꞌoha ꞌia God ꞌa marungiai tahingamu, ꞌa aiꞌa haꞌataꞌi moi naꞌi hadahadangamu, me ꞌa haꞌataꞌi roꞌu suriꞌi taha naꞌo haaꞌi beia i mena ana. 
1CO.4.21	Hoita, ꞌe taha namou rabasia dowai haa ꞌoha wai ataha wou? Wai ataha wou ꞌanai haꞌa-mamaꞌaiꞌamou, maꞌua wai ataha wou beiai raromani heitaꞌahi mana awa ꞌabengaꞌi?
1CO.5.1	ꞌInau ꞌau heimwaotaꞌi diꞌu ꞌiniai rongoa agua do ꞌe nei ꞌiniꞌamou na hauai here na taꞌaa diꞌu. Ni here naasi, reiꞌuaa nei ra aiꞌa hinihinia God ma bwara roꞌu dorai haua! ꞌAu rongoa do ꞌe nei ꞌiniꞌamou na mamauru beiai ruanai urao ana mama ana. 
1CO.5.2	Aiꞌa taꞌisada domoi haꞌabaꞌo, maꞌata mou gaꞌi arunga ahutotou ꞌiniai marehosi. Mia moꞌo na hauai heresi, ꞌa taꞌisada domou gaꞌi haꞌahuraꞌahia baaniai ruruha amoou.
1CO.5.3+1CO.5.4	Reiꞌuaa nau awa haꞌatau, maꞌata naꞌi tahingagu hako ꞌinau beiꞌamou. Naasi ꞌa ꞌonaa do ꞌinau ꞌau awa moi beiꞌamou, ma ꞌiniai mena ana Jisas, ꞌau bwane hiiria moꞌo na hauai heresi. Naani maho namoi haua. Moi boi goni ꞌonaai noni hinihini mamoi ꞌiraraa roꞌu do ꞌinau ꞌau awa roꞌu beiꞌamou. Hoita naasi, ꞌiniai mena ana Araha Jisas 
1CO.5.5	moi watea moꞌo na hauai heresi tanaa Saetan mai haꞌa-rongomaataꞌia naꞌi tahitahi ana. Ma ꞌonaa ꞌai rihosi, ꞌia Araha ꞌai haꞌatahia naꞌi dangi nai ahoꞌi mai ꞌanai hiiriraaui noni.
1CO.5.6	ꞌIꞌamou mou watea moꞌosi ꞌanai awa mau naꞌi ruruha amoou. Aiꞌa taꞌisada domoi haꞌabaꞌo ꞌiniai mahosi! ꞌIꞌamou bwani ꞌiraraai haꞌatee na oꞌani, “ꞌE gere meme i draebam kekerei taꞌaa moi na matai haꞌasuꞌua hakoi flaoa.” 
1CO.5.7	Naasi moi nugaa huraꞌa i draebam baaniꞌamou mamoi awa odo-odo. Haꞌamomori diꞌu, naꞌi ꞌadoꞌadona God, ꞌiꞌamou mou odo-odoꞌa naꞌi maana. ꞌA oꞌasi suria ꞌia Kraest ꞌa mae ꞌinigia ꞌonaai garei siip nara hoꞌasi ꞌinia ani ꞌanai haꞌabwarasiai mae naꞌi Roho Aharau. 
1CO.5.8	Naasi, ꞌoha gai boi goni ꞌanai haꞌatoꞌoai Rongo ni Roho Aharau, gai abui boi beiai draebam ni taꞌaa mana ora-oraꞌa, maꞌata beiai tahinga na haꞌa-momori tarau.
1CO.5.9	Naꞌi usu-usu agua tanaꞌamou ani, nau bwane usua dio domoi abui mamaani beiꞌi nei ra awa moi ꞌanai wawaasuaꞌa. 
1CO.5.10	Nau aiꞌa ꞌunua domoi abui mamaani beiraaui nei ra ahurodo nara wawaasuaꞌa mara naga, maꞌua nara beri mara haꞌarahesiꞌi araaranunu. ꞌOnaa ꞌo raba hora baaniꞌi sae oꞌasi, maꞌoi hanota baaniai marewana. 
1CO.5.11	Maꞌata, ꞌinau ꞌau ꞌunua domoi abui mamaani beiraaui nei narau ꞌunuraau doraꞌi sae hinihini maragu awa moi ꞌanai wawaasuaꞌa mara naga ꞌiniꞌi mareho adaaꞌi sae heꞌeteꞌi, nei ra haꞌarahesiꞌi araaranunu mara haꞌatee haꞌataꞌaiai nata nei, nei ra gono raha ꞌiniai waini bweu mara beri raha. Na inoni hinihini oꞌasi, moi abui haigaauni beiraau. Reiꞌuaa domoi heinagu moi ꞌanai ngau hasuraꞌi beiraau, mamoi abu roꞌu.
1CO.5.12+1CO.5.13	ꞌIo, ꞌinau aiꞌa tanaau ꞌanai hiiriraaui nei nara aiꞌa awa naꞌi heisoi, ꞌinia ꞌia God naasi ꞌanai hiiriraau. Miꞌamou naasi ꞌanai hiiriraaui nei nara awa naꞌi heisoi. Na Usu-usu Maea ꞌa oꞌani, “ꞌIatei na taꞌaa beiꞌamou, moi haꞌahuraꞌahia baaniai ruruha amoou.”
1CO.6.1	Naꞌi ꞌoha na ꞌe nei ꞌiniꞌamou na heitaꞌia beiai nata sae hinihini, ꞌa ꞌua namou ꞌirisia moeꞌa ꞌanai tarangaꞌinia tanaraaui sae hihiiri nara aiꞌa hinihinia God ꞌanai haꞌa-arataraa? Marehosi, ꞌe maho namou gaꞌi tarangaꞌinia tanaraaui noni anaꞌia God ꞌanai haꞌa-arataraa. 
1CO.6.2	ꞌA ꞌua? Mou aiꞌa ꞌiraraa doꞌigaaui noni anaꞌia God nagai hiiriraau hakoi noni ni marewana naꞌi madoraa nai boi mau? Ma ꞌonaa ꞌiꞌamou namoi hiiriꞌi hakoi noni nai marewana, maꞌua na bwara moi ꞌinia tanaꞌamou i haꞌa-arataraꞌi gere haiuꞌauꞌa oꞌasi? 
1CO.6.3	Mamou aiꞌa ꞌiraraa doꞌigaaui noni anaꞌia God nagai hiiriraau roꞌu i enjel? ꞌOnaa na oꞌasi, ꞌa gaꞌi bwaꞌi bwara ꞌanai haꞌa-arataraꞌi haiuꞌauꞌa ni marewanani. 
1CO.6.4	ꞌOha nara toꞌo i heitaꞌia beiꞌamou, mou gaꞌi bwaꞌi tarangaꞌiniꞌi tanaraaui ahurodo na ꞌiraaui sae hinihini ra aiꞌa haꞌahouraau naꞌi aba ꞌanai haꞌa-arataraꞌi mareho oꞌasi.
1CO.6.5	Romwane, mou gaꞌi ninima suriai heresi! ꞌA ꞌua? ꞌAgu aiꞌa ta taꞌi saeꞌa roꞌu beiꞌamou naigui gere aidangi goro ꞌanai haꞌa-arataraꞌi haiuꞌauꞌa nara toꞌotoꞌo oꞌasi naꞌi ahoaamou? 
1CO.6.6	ꞌA gaꞌi goro ꞌonaa ꞌai oꞌasi. Maꞌata mareho na toꞌotoꞌo naꞌi ꞌohanisi, ꞌe noni hinihini ma waiai nata noni hinihini naꞌi kooti naꞌi maadaau hakoi ahurodo!
1CO.6.7	Naꞌi ꞌoha namou waiai nata noni hinihini naꞌi kooti, ꞌiꞌamou mou bwane hehoꞌa naꞌi maana God. ꞌA gaꞌi goro ꞌonaa moi ꞌadomaꞌi nugasia moi here taꞌaa anai nata sae, maꞌua moi nugasia moi marai haꞌa-bweubweuꞌamou ꞌiniꞌi haꞌa amooꞌi. 
1CO.6.8	Miꞌamou, reiꞌuaa na mou haꞌi inoni hinihini, mou here haꞌa-taꞌaiꞌamou moi hairiu mamou haꞌa-bweubweuꞌamou hairiu ꞌiniꞌi haꞌa amooꞌi.
1CO.6.9	Moi aidangisia do ꞌiraaui nei ra taꞌaꞌi ra bwaꞌi siri mwadaꞌu naꞌi hourana ana God. Abu pwariꞌiꞌamou haarimoou ꞌiniai mahosi. ꞌIraaui nei ra wawaasuaꞌa mana nei ra haꞌarahesiꞌi araaranunu, mana nei nara taritariꞌa baaniꞌi mwane maꞌua urao adaaꞌi, mana mwane nara wawaasuaꞌa beiꞌi roꞌu moi sae mwane, 
1CO.6.10	miraaui nei ra beriberi mana nei ra naga ꞌiniꞌi mwane maho, ꞌiraaui nei ra gono raha ꞌiniꞌi waini bweu mana nei ra haꞌatee haꞌataꞌaiai nata nei mana nei ra haꞌa-bweubweuꞌaraaui noni ꞌanai rahiꞌi baaniraaui mareho narau toꞌoraꞌi, ꞌa bwaꞌi nei ꞌiniraaui nei oꞌasi nai siri mwadaꞌu naꞌi hourana ana God. 
1CO.6.11	Taraꞌi nei ꞌiniꞌamou mou oꞌasi gaꞌu naꞌi naꞌo. Manaꞌi ꞌohani, na mena ana Araha aga Jisas Kraest mana Hiꞌona Maea ana God ꞌa haꞌa-wariwariꞌamou baaniai ora-oraꞌa mamougu haꞌi noni anaꞌia God, naasi namougu odo-odo ꞌinia naꞌi maana.
1CO.6.12	Gasi, raꞌi nei ꞌiniꞌamou moi ꞌadomaꞌi oꞌani, “ꞌInau wai matai haua moi ta maho nawai ꞌadomaꞌiniai haua.” Haꞌamomori. Maꞌata ꞌinau wai ꞌunua tanaꞌamou, aiꞌa do mwane mareho ra goro hako tanagia ꞌanai haaꞌi. Naasi ꞌinau ꞌa bwaꞌi mareho nawai watea naꞌi tahingagu ꞌanai slev tanaa. 
1CO.6.13	Mamoi oꞌani roꞌu, “Ni mahoingau ra haaꞌi ꞌadaꞌi ahugaaꞌi, mana ahugaaꞌi ra awa ꞌadaꞌi mahoingau. ꞌA oꞌasi roꞌu, ni abegaaꞌi naasi ꞌanai wawaasuaꞌa ꞌiniꞌi.” Maꞌata ꞌinau wai ꞌunua roꞌu tanaꞌamou, naꞌi ꞌoha nagai toꞌoraai abe haoru araꞌai aro, ꞌia God ꞌai haꞌa-aiꞌaai ahu mana mahoingau. Ni abegaaꞌi, ꞌia God ꞌa aiꞌa haa tanagia do ꞌanai wawaasuaꞌa, maꞌata ꞌa haua tanagia ꞌanai tauꞌaro tanaai Araha aga. Mia Araha naasi ꞌanai marungiai abega. 
1CO.6.14	Mana abegaaꞌi ra bwaꞌi aiꞌaꞌi tarau ꞌonaai mahoingau ani, ꞌinia ꞌia God ꞌai haꞌa-surutaꞌegaau baaniai mae ꞌiniai mena ana, ꞌonaai haꞌa-surutaꞌea ana ahoꞌia Araha.
1CO.6.15	ꞌA ꞌua? Mou aiꞌa ꞌiraraa do ꞌoha namou haꞌi taꞌi beia Kraest ꞌa ꞌonaa do abemooꞌi ra hasi beiai abena? Ma ꞌua? ꞌA goro dowai haa ta aba ꞌinia Kraest mawai haꞌahasia wou naꞌi abenai urao rebirebi? ꞌA bwaꞌi! 
1CO.6.16	ꞌOnaa ꞌiatei na hasi beiai urao rebirebi, ꞌiia ꞌe taꞌi beia naꞌi abe. ꞌInia na Usu-usu Maea ꞌa ꞌunua oꞌani, “ꞌIrarua rarugui haꞌi taꞌi abe.” 
1CO.6.17	Maꞌata na nei na hagu beia Kraest, ꞌiia ꞌa haꞌi taꞌi beia naꞌi tahingana.
1CO.6.18	Naasi, moi hora baaniai ora-oraꞌa ni wawaasuaꞌa. Mwane taraani ora-oraꞌa ra matai haꞌataꞌaiai abe, maꞌata ra aiꞌa haꞌataꞌaia diꞌu ꞌonaai ora-oraꞌa ni wawaasuaꞌa. 
1CO.6.19	ꞌA ꞌua? Mou aiꞌa ꞌiraraa dona abemooꞌi ꞌe Ruma Maea anai Hiꞌona Maea na haua tanaꞌamou a God do ꞌanai awa naꞌi raromoou? Na abemu ꞌa aiꞌa ꞌiaamua, maꞌata ꞌiaana God. 
1CO.6.20	Suria ni horiꞌo na haua ꞌa diꞌu baaniꞌi hakoi mwani maho. Naasi ꞌoi haai abemu ꞌanai haua moi taha ꞌanai haꞌa-waꞌewaꞌea God.
1CO.7.1	ꞌIo. ꞌAu raba aramiꞌi maho namou songaꞌiniau ꞌiniꞌi naꞌi usu-usu namou haua ani, naꞌi aba ꞌiniai haꞌiwai. ꞌA goro moi ꞌonaa ni mwane ꞌai abui haꞌiwai. 
1CO.7.2	Me suria ꞌa raha diꞌu i here wawaasuaꞌa, naasi na goro ꞌinia do na mwane ꞌai toꞌoraai urao ana haaria, mana urao ꞌai toꞌoraai mwane ana haaria. 
1CO.7.3	Na mwane ꞌai watea haaria tanaai urao ana mana urao ꞌai watea haaria tanaai mwane ana. Ma rarui waꞌewaꞌe suriꞌi heiꞌirisidaruꞌi. 
1CO.7.4	Na abenai urao aiꞌa do ꞌiaana haaria, maꞌata ꞌiaana roꞌu i mwane ana. Mana abenai saemwane aiꞌa do ꞌiaana haaria, maꞌata ꞌiaana roꞌu i urao ana. 
1CO.7.5	Murui abui kakawataꞌi watemurua tanaꞌamurua haarimurua. Maꞌata, ꞌa goro moi ꞌonaa murui ꞌadomaꞌi aratara ꞌanai mamarotaꞌi mauru goni ꞌanai nuga madoraa ꞌanai haꞌarahesi. Me murui haua suriai gere madoraa moi ma murugui tano mauru goni ahoꞌi. ꞌA gasi ohongiꞌamurua Saetan ꞌanai taritariꞌa beiai nata nei, suria ꞌiꞌamou mou aiꞌa wetewete arari ꞌanai ura baabau bwarasiꞌi ꞌadomaꞌi taꞌaꞌi suriꞌi tahingamooꞌi.
1CO.7.6	Nau ꞌunuai mahosi aiꞌa doꞌe haꞌatora tanaꞌamou, maꞌata ꞌanai haꞌa-aidangisiꞌamou do ꞌinau ꞌau ꞌadomaꞌi haꞌagorohia ꞌanai haua oꞌasi. 
1CO.7.7	ꞌAu ꞌadomaꞌinia do ꞌa gaꞌi goro domou gaꞌi bwaꞌi haꞌiwai ꞌonaaiau. Maꞌata ꞌia God ꞌa haaꞌi tanagiai mwane bane heꞌeteꞌi hairiu, taraꞌi nei ra toꞌoraai bane ꞌanai haꞌiwai ma taraꞌi nei ra toꞌoraai bane ꞌanai awa oꞌasi moi haꞌi bwaꞌi haꞌiwai.
1CO.7.8	Hoita, tanaꞌamoui nei namou aiꞌa haꞌiwai mana nao, ꞌau ꞌadomaꞌinia doꞌa goro domou gaꞌi awa oꞌasi moi ꞌonaaiau. 
1CO.7.9	Maꞌata ꞌonaa na bwara tanaꞌamou i ura bwarasiꞌi heiꞌirisi taꞌaꞌi naꞌi tahingamooꞌi ma ꞌa goro domou gaꞌi haꞌiwai moi. Mou gasi awa moi ꞌanai ꞌadomaꞌi sisiwa ꞌiniai nata nei.
1CO.7.10	Mau raba ꞌunua tanaꞌamoui nei namou haꞌiwai, aiꞌa mareho dowai ꞌunua moi suriai ꞌadoꞌadogu, maꞌata ꞌe haꞌatora baania Araha. Na urao ꞌa gaꞌi bwaꞌi gaasiai mwane ana. 
1CO.7.11	Maꞌata ꞌonaa na gaasia, ma ꞌiia ꞌai awa haaria oꞌasiꞌa ꞌonaa na bwaꞌi hagu ahoꞌi beiai mwane ana. Ma oꞌasi roꞌu, na mwane ꞌa gaꞌi bwaꞌi gaasiai urao ana.
1CO.7.12+1CO.7.13	Mei tanaꞌamou taraꞌi nei, ꞌe maho nawai ꞌunua tanaꞌamou. Mana mahosi aiꞌa haꞌatora baania Araha, maꞌata ꞌe maho nau ꞌadomaꞌi haꞌagorohia moi. ꞌOnaa ꞌe rua sae raru haꞌiwai nararu aiꞌa hinihini. Ma ꞌari wou mana mwane ꞌa hinihini mana urao ꞌa aiꞌa, na mwane ana ꞌai abui gaasia ꞌonaa uraosi ꞌa ꞌadomaꞌi aratara mau ꞌanai awa beia. Ma ꞌonaa ꞌe urao hinihini na toꞌoraai mwane na aiꞌa hinihini mana mwanesi ꞌa ꞌadomaꞌi taꞌisada mau ꞌanai awa beia, ni urao ꞌai abui gaasiai mwane ana. 
1CO.7.14	Suria na mwane na aiꞌa hinihini, ꞌa matai haꞌi taꞌi naꞌi ruruha ana God ꞌiniai awa ana beiai urao ana na hinihini. Mana urao na aiꞌa hinihini, ꞌa matai haꞌi taꞌi roꞌu naꞌi ruruha ana God ꞌiniai awa ana beiai mwane ana na hinihini. ꞌOnaa na gaꞌi bwaꞌi oꞌasi, na gare amooꞌi ra gaꞌi ꞌonaaiꞌi gare ahurodo. Maꞌata ꞌa aiꞌa oꞌasi! ꞌIa God ꞌa wairaau roꞌu naꞌi ruruha ana. 
1CO.7.15	Me maꞌata ꞌonaa na nata abe na aiꞌa hinihini ꞌinirarua nai raba haigaasi, nugaa moi mai oꞌasi. ꞌIa God ꞌa haꞌawatea moi, ꞌinia ꞌiia aiꞌa soiꞌamou ꞌanai awa taꞌaa me ꞌa soiꞌamou ꞌanai awa goni goro. 
1CO.7.16	Ma reiꞌuaa na rarui awa goni tarau, ꞌa bwarai ꞌiraraa ꞌonaa ni nei na aiꞌa hinihini ꞌai hinihini mau maꞌua bwaꞌi.
1CO.7.17	ꞌAhutana hakoi noni ra gaꞌi waꞌewaꞌe ꞌiniai awa heꞌua na ꞌia Araha na nugaa tanaraau naꞌi ꞌoha na ꞌia God ꞌa soiraau ꞌanai hinihinia Kraest. Naasi mareho nau haꞌausuriraau ꞌinia i noni hinihini suriꞌi mwani dora nau taha suriꞌi. 
1CO.7.18	ꞌOnaa ꞌe nei na bwani dauai ringei aha haꞌara maagu hinihinia Kraest, ꞌai abui torakoke i ꞌadomaꞌina ꞌinia. Ma ꞌonaa na aiꞌa haua maui ringe naasi, maꞌai abui haꞌisuria. 
1CO.7.19	ꞌInia ꞌa aiꞌa ororiu ꞌonaa naꞌo suriai ringei aha haꞌara maꞌuasi aiꞌa. Taha na ororiu diꞌu, naasi ꞌanai haꞌisuriꞌi maho na ꞌia God na ꞌunuꞌi.
1CO.7.20	Reiꞌuaa awaha heꞌua maꞌua tauꞌaro heꞌua namou awasuria naꞌi ꞌoha ꞌia God na soiꞌamou ꞌanai hinihinia Kraest, moi abu bonasiai orisi baania. 
1CO.7.21	ꞌOnaa na iꞌoe ꞌe slev naꞌi ꞌoha naꞌo taraawaꞌa hinihinia Kraest, maꞌai abui taꞌaabemu ꞌiniai awa amua ꞌonaai slev. Maꞌata ꞌonaa bwauodo amua ꞌa raba haꞌa-awa dadaraꞌaꞌo, maꞌoi haꞌawatea moi. 
1CO.7.22	Mamoi aidangisia, ꞌonaa ꞌe slev na ꞌia Araha na soia, ꞌiia ꞌa awa dadaraꞌaꞌa baaniai mena ni ora-oraꞌa. Ma ꞌonaa ꞌe sae na aiꞌa slev naꞌi ꞌoha nara soia, ꞌiia ꞌa haꞌi sleviꞌa tanaa Kraest. 
1CO.7.23	Na mae na haua Kraest ꞌa hori raha ꞌiniꞌamou. Naasi mou abui bahurongoraaui nei nara ꞌunua domoi orisiai awa-awa namou bwani hahaaꞌi. 
1CO.7.24	Naasi arai doꞌora mana asiguꞌi, reiꞌuaa awaha heꞌua maꞌua tauꞌaro heꞌua namou awasuria naꞌi ꞌoha na ꞌia God na soiꞌamou, moi abu bonasiai orisi baania.
1CO.7.25	ꞌIo, ꞌau raba aramiai heisongaꞌi amoou ꞌiniraaui nei nara aiꞌa haꞌiwai. ꞌA aiꞌa haꞌatora baania Araha nawai ꞌiraraa ꞌinia ꞌanai maania tanaꞌamou, maꞌata wai ꞌunua tanaꞌamoui ꞌadomaꞌigu ꞌiniai marehosi. Mou matai ꞌuꞌuriau, ꞌinia ꞌia Araha ꞌa ahu taꞌahiau ma haua tanaau i madoma. 
1CO.7.26	ꞌAu ꞌadomaꞌinia do, ꞌiniai awa agaau inoni hinihini naꞌi madoraa bwara naꞌi ꞌohani, ꞌa goro domoi awa moi ꞌonaai awa namou bwane hahaa. 
1CO.7.27	ꞌOnaa iꞌoe ꞌe sae naꞌo bwani haꞌiwai, ꞌoi abui bonasia gaasiai urao amua, ma ꞌonaa naꞌo aiꞌa haꞌiwai mau, maꞌoi abui bonasiai haꞌiwai. 
1CO.7.28	Me maꞌata ꞌonaa ꞌoi haꞌiwai, ꞌo aiꞌa ora-oraꞌa bwarasia God. Ma aiꞌa ora-oraꞌa roꞌu tanaai gere urao na aiꞌa haꞌiwai mau ma doꞌaigui haꞌiwai. Na mareho nau ꞌadomaꞌiniasi, naasi ꞌanai haꞌabwarasiꞌi baaniꞌamou i mwane mareho bwara narai toꞌo tanaꞌamou i nei namoi haꞌiwai.
1CO.7.29	Na mareho na ororiu domoi aidangisia, do na madoraa ꞌanai hauꞌi tauꞌaro anaꞌia Araha ꞌa pwapwaku tanagaau. Naasi, ꞌa goro do ꞌiraaui nei nara haꞌiwai rai tauꞌaro raha tanaa Araha ꞌonaai nei na aiꞌa haꞌiwai ꞌonaaiau. 
1CO.7.30	ꞌA oꞌasi roꞌu, aiꞌa goro doni ahutotou maꞌua waꞌewaꞌe maꞌua totoꞌora amua ꞌai haꞌabwarasiꞌo ꞌanai hauai tauꞌaro ana Araha. 
1CO.7.31	Suriꞌi mwani maho nagai haaꞌi maꞌua toꞌoraꞌi naꞌi marewanani, gai abui ꞌadomaꞌi ororiu diꞌu ꞌiniꞌi. ꞌInia na marewanani ꞌa bwaꞌi orea mai hako.
1CO.7.32	ꞌAu aiꞌa ꞌirisia domoi ꞌadomaꞌi ororiu ꞌinia ta maho naꞌi marewanani. Na nei na aiꞌa haꞌiwai ꞌa matai ꞌadomaꞌi riu ꞌanai haꞌa-waꞌewaꞌea Araha naꞌi tatauꞌaro ana na haua tanaa. 
1CO.7.33	Maꞌata, na nei na haꞌiwai ꞌa ꞌadomaꞌi riu moi ꞌiniꞌi tatauꞌaro anaꞌi haaria naꞌi marewanani ma ꞌanai haꞌa-waꞌewaꞌeai urao ana. 
1CO.7.34	Na ꞌadomaꞌina ꞌa heiruaruaꞌa. ꞌA taꞌisada roꞌu oꞌasi i urao haꞌiwai. ꞌIia ꞌa ꞌadomaꞌi riu moi ꞌiniꞌi tatauꞌaro anaꞌi naꞌi marewana ma ꞌanai haꞌa-waꞌewaꞌeai mwane ana. Maꞌata, na gere urao maꞌua urao raha na aiꞌa haꞌiwai, ꞌa ꞌadomaꞌi riu ꞌanai wateai tahingana hako ꞌanai haꞌa-waꞌewaꞌea God naꞌi tatauꞌaro ana na haua tanaa.
1CO.7.35	Nau ꞌunuꞌi mareho ꞌisi tanaꞌamou suria ꞌau raba ꞌaꞌauhiꞌamou, aiꞌa dowai haꞌa-bwarasiꞌamou baaniai haꞌiwai. Me ꞌau ꞌirisia domoi wateꞌamou dadaraꞌa ꞌanai tauꞌaro tanaa God ma ꞌanai hauai taha na goro ma odo-odo.
1CO.7.36	ꞌOnaa ꞌe mwane na ꞌadomaꞌinia doꞌai taritariꞌa beiai urao nararu haguhagu ꞌanai haꞌiwai, ma ꞌonaa ni harisinai uraosi ꞌa taꞌisada ꞌanai haꞌiwai, ꞌa goro doꞌai waina. Aiꞌa mareho nai taritariꞌa ꞌinia. 
1CO.7.37	Me ꞌonaa aiꞌa sae nai haꞌa-ꞌusuꞌusua doꞌai haꞌiwai ma ꞌonaa ꞌa matai ꞌomesuria haaria baaniai ora-oraꞌa ma ꞌadomaꞌi wetewete doꞌa bwaꞌi haꞌiwai, ꞌa goro do rarui abui haꞌiwai. 
1CO.7.38	Naasi, naꞌi ꞌadoꞌadogu, ꞌa goro moi ꞌonaa rarui haꞌiwai. Maꞌata ꞌa goro diꞌu baania ꞌonaa nararu bwaꞌi haꞌiwai.
1CO.7.39	Na urao haꞌiwai ꞌai awa tarau beiai mwane ana, ꞌai abui gaasia. Maꞌata naꞌi ꞌoha na mwane ana ꞌai mae, naasi ꞌai matai waina ta sae heꞌeteꞌi nai ꞌadomaꞌinia, ꞌonaa ni saesi ꞌe sae hinihini. 
1CO.7.40	Maꞌata ꞌonaa na gaꞌi bwaꞌi haꞌiwai ahoꞌi, ꞌau ꞌadomaꞌinia do ꞌa gaꞌi waꞌewaꞌe diꞌu roꞌu wou. Naasi ꞌadoꞌadogu, me ꞌau ꞌadomaꞌinia doni Hiꞌona Maea ana God ꞌa ꞌadomaꞌi oꞌasi roꞌu.
1CO.8.1	ꞌIo, nau raba aramiai heisongaꞌi amoou ꞌiniai mahoingau nara hoꞌasiꞌi ꞌiniꞌi tanaꞌi araaranunu. Haꞌamomori, ꞌigaau hakoi noni gau ꞌadomaꞌinia dogau aidangisiai taha ra haꞌa-momori mana maho ra aiꞌa. Na ꞌadoꞌadosi ꞌa haua moi haꞌa-taꞌetaꞌe naꞌi tahinganai noni. Maꞌata na heitaꞌahi ꞌa ꞌaꞌauhiai nata nei. 
1CO.8.2	Tei na oꞌani, “ꞌInau ꞌau aidangisia goro doni mahosi ꞌa odo-odo moi ꞌanai haua.” Na noni oꞌasi ꞌa aiꞌa huunai aidangisia mau i mahosi. 
1CO.8.3	Maꞌata ꞌia God ꞌa aidangisiraaui nei narau taꞌahia.
1CO.8.4	Hoita, naani ꞌadoꞌadogu ꞌiniꞌi mahoingau nara hoꞌasi ꞌiniꞌi tanaꞌi araaranunu, ꞌonaa ra odo-odo moi tanagaau ꞌanai ngaaꞌi maꞌua aiꞌa. Gau ꞌiraraa doni araaranunu aiꞌa huunai hiꞌona. Magau ꞌiraraa doꞌe taꞌi Hiꞌona moi na awa. 
1CO.8.5	Haꞌamomori, ꞌa ragoi nei nara haꞌarahesiꞌi maho naꞌi ahoasara ma naꞌi marewana nara ꞌunu hiꞌona mana araha ꞌiniꞌi. Maꞌata reiꞌuaa na oꞌasi, 
1CO.8.6	ꞌigaau gau hinihinia moi taꞌi God. ꞌIia naasi amaga hako, na haꞌapwaꞌaraꞌi ꞌahutadi mareho naꞌi ahoasara ma naꞌi marewana nagau awa ꞌanai tauꞌaro tanaa. Maꞌe taꞌi Araha, ꞌia Jisas Kraest. ꞌIia na ꞌaꞌauhia God ꞌanai haꞌapwaꞌaraꞌi mwani mareho hako, me ꞌiia na haua tanagia i huunai tahi.
1CO.8.7	Maꞌata aiꞌa dona mwani noni hinihini hako narau aidangisiai mareho naasi. ꞌInia taraawaꞌa mau mai ꞌoha rau kekerei, rau ꞌadomaꞌinia doni araaranunu ꞌe huunai hiꞌona. Naasi naꞌi ꞌohani, naꞌi ꞌoha narau ngaaꞌi mahoingau na ꞌirai ahurodo ra hoꞌasiꞌi tanaai araaranunu, rau arunga ꞌinoꞌa, suria rau ꞌadomaꞌinia dorau ngaaꞌi maho nara hoꞌasi ꞌiniꞌi tanaai hiꞌona taꞌaa. 
1CO.8.8	Na mahoingau nagau ngaaꞌi, ꞌa bwaꞌi haꞌataꞌaiai haguhagu agaau beia God. Reiꞌuaa nagai ngaaꞌi maꞌua bwaꞌi, me naꞌi maana God, gau ꞌome taꞌisada moi.
1CO.8.9	Ma reiꞌuaa na oꞌasi, ꞌiꞌamou namou aidangisiai mahosi, moi ꞌomeꞌome goro. Mou gasi ngaaꞌi mahoingau nara hoꞌasi ꞌiniꞌi tanaai araaranunu, mamougu haꞌataꞌaiꞌi hinihinidaaꞌi nei na hinihinidi ra maemaeꞌa. 
1CO.8.10	ꞌInia ꞌonaa naꞌoi ngau naꞌi ruma nara haꞌarahesia iei araaranunu, mana nei nai maemaeꞌa i hinihinina ꞌai ꞌomesiꞌo, ꞌaigui haꞌa-weteweteai ꞌadomaꞌina ꞌanai ngaaꞌi mahoingau nara hoꞌasi ꞌiniꞌi tanaai araaranunu maai matai arunga ꞌinoꞌa ꞌinia. 
1CO.8.11	Naasi na aidangi naꞌo toꞌoraa do mwani mahoingau hako ra odo-odo ꞌanai ngaaꞌi, ꞌai haꞌa-aiꞌaai hinihinina moꞌo na aiꞌa wetewete i hinihinina beia God. Maagu ꞌiia roꞌu ꞌe taꞌi ꞌinigaaui noni na ꞌia Kraest na mae ꞌanai haꞌatahigia. 
1CO.8.12	Naasi naꞌi ꞌoha naꞌo haꞌa-weteweteai ꞌadomaꞌinai nata inoni hinihini ꞌanai hauai maho na arunga ꞌinoꞌa ꞌinia, iꞌoe ꞌo here haꞌataꞌaia moꞌosi maꞌo here haꞌataꞌaia roꞌua Kraest. 
1CO.8.13	Naasi ꞌonaa nawai ngaa ta maho nai haꞌataꞌaiai hinihininai nata inoni hinihini, ma naasi ꞌa bwaꞌi ta ꞌohaꞌa roꞌu nawaiguꞌi ngaua ta mahoingau oꞌasi. ꞌAu gasigu taarai haua moi ta maho tanaai doꞌoragu nai haꞌa-wetewetea ꞌanai haua ta maho nai ꞌadomaꞌinia moi do aiꞌa goro.
1CO.9.1	ꞌInau ꞌau dadaraꞌa ꞌanai suriai heiꞌirisina Kraest, minau ꞌe Haꞌataari, me ꞌinau ꞌau ꞌomesia Araha aga ꞌia Jisas Kraest. Mana huanai tatauꞌaro agua tanaa Araha, naia i hinihini namou haua beia. 
1CO.9.2	Reiꞌuaa raꞌi nei ra ꞌadomaꞌinia do ꞌinau aiꞌa Haꞌataari, maꞌata mou ꞌiraraa do ꞌinau ꞌe nei. ꞌInia ꞌoha nau rihosiꞌamou ꞌanai hinihinia Kraest, ꞌa haꞌataꞌinia do ꞌinau roꞌu ꞌe taꞌi nei ꞌiniraaui Haꞌataari.
1CO.9.3	Naani heiarami nau haa tanaraaui nei narau ꞌunuꞌunuau. 
1CO.9.4	Suria ꞌinau ꞌe Haꞌataari, ꞌinau ꞌau taꞌisada ꞌanai haꞌangoniraaui noni hinihini ꞌanai ꞌaꞌauhiau ꞌiniꞌi taha nau ꞌirisiꞌi, ꞌonaai mahoingau mana waini gono. 
1CO.9.5	Minau matai waina roꞌu moi ta urao hinihini, ma ꞌiia ꞌai matai ꞌaariha roꞌu beiau naꞌi ꞌoha nau huraꞌa ꞌanai tarohaꞌiniai Taroha Goro, ꞌonaaiꞌi taraꞌi Haꞌataari mia Pita, miraaui doꞌoranaꞌia Araha. 
1CO.9.6	Ma ꞌua? ꞌA odo-odo do ꞌiꞌamiria moia Banabas namiri haaꞌi taraꞌi tauꞌaro heꞌeteꞌi ꞌanai siba haꞌa ꞌanai horiꞌi maho namiri ꞌirisiꞌi, miraaui haru Haꞌataari, moi hihisungiraau moi? 
1CO.9.7	ꞌOnaai ꞌiraraa amoou, aiꞌa tanei nai awa naꞌi ruruhani heheiꞌoi maai horiꞌi haariai taha na hauꞌi ꞌanai tatauꞌaro ana. Mia moꞌo na tauꞌaronai mou ꞌai matai ngaa moi taha na hasia naꞌi mou ana. Mia moꞌo na ꞌomesuri siip naasi na matai rosi wai susu baaniꞌi siip anaꞌi ꞌanai gono.
1CO.9.8	Na mareho ꞌisi ꞌau aiꞌa ꞌunuꞌi suria moi ꞌadomaꞌinai noni. Na Ringe anaꞌia Moses ꞌa bwane ꞌunuꞌi roꞌu mareho ꞌisi. 
1CO.9.9	Ra usua oꞌani naꞌi Ringe anaꞌia Moses, “ꞌOha naꞌo haꞌatauꞌaroai kau ꞌanai rahiꞌi kahokahodi korai wiit, ꞌabu hunasiai ngoona. ꞌOi nugasia mai ngau.” Ma ꞌua? Mou ꞌadomaꞌinia doni kau moi na ꞌia God na hadangaꞌiniasi? 
1CO.9.10	Aiꞌa! ꞌA hadangaꞌinimeu roꞌu i nei nameu tatauꞌaro tanaa. Na nei na tatauꞌaro tanaa Araha ꞌa gaꞌi dauai heitahari ana baaniraaui noni hinihini. ꞌA ꞌonaaiai nei na hasi mana nei na ꞌeꞌeri, ꞌirarua rarui hasuraꞌiniai taha nararu tauꞌaro goni ꞌinia.
1CO.9.11	Naꞌi ꞌoha namiri tarohaꞌiniai Taroha Goro tanaꞌamou, miri ꞌonaai nei na hasiai kora beiꞌamou. Naasi ꞌa arari do miri gaꞌi daaꞌi taraꞌi mareho baaniꞌamou ꞌanai ꞌaꞌauhiꞌamiria. 
1CO.9.12	ꞌOnaa ꞌa arari domoi hauai heresi tanaraaui taraꞌi haꞌausuri nara ꞌaꞌauhiꞌamou, me ꞌa arari diꞌu roꞌu wou do mou gaꞌi haua oꞌasi roꞌu tanaꞌamiria.
1CO.9.12	Maꞌata ꞌiꞌamiria miri aiꞌa rabasia domoi haua oꞌasi tanaꞌamiria. Reiꞌuaa na mwane mareho ra bwara tanaꞌamiria, ꞌiꞌamiria miri waꞌewaꞌe moi, ma miri aiꞌa haꞌangoniꞌamou ꞌinia ta maho. Miri gasi haua ta here na ꞌiraaui inoni rau bwaꞌi taarai raba hinihinia ꞌinia i Taroha Goro ꞌinia Jisas Kraest.
1CO.9.13	ꞌIꞌamou ꞌiraraa do ꞌiraaui Piriisi nara tatauꞌaro naꞌi Ruma Maea ana God naꞌi Jerusalem, rau ngangaaꞌi mahoingau na ꞌiraaui noni ra waaꞌi mai ꞌanai wateꞌi tanaa God. Miraaui nei ra tatauꞌaro naꞌi dora hohoꞌasi ana God rau hasuraꞌiniꞌi taha narau hoꞌasi ꞌiniꞌi tanaa God. 
1CO.9.14	ꞌA oꞌasi roꞌu, ꞌia Araha ꞌa bwane ꞌunua wetewete huraꞌa do ꞌiraaui nei ra tarohaꞌiniai Taroha Goro, rai tahariraau naꞌi tatauꞌaro adaau.
1CO.9.15	Maꞌata reiꞌuaa na oꞌasi, aiꞌa ta ꞌoha nawai haꞌangonia ta taꞌi korai haꞌa. Mana usu-usu nau usuani, ꞌau aiꞌa haua ꞌanai haꞌangoniꞌamou ꞌinia ta maho. ꞌInau ꞌau arunga waꞌewaꞌe ꞌiniai here agua oꞌasi. Naasi ꞌa goro dowai mae ꞌiniai hioro mawaigui haꞌangoni maho beiꞌamou, ꞌinia nau aiꞌa ꞌirisia doni arunga waꞌewaꞌe aguasi ꞌai aiꞌaa. 
1CO.9.16	Nau aiꞌa ꞌunua doꞌau haꞌataꞌeau haariau ꞌiniai tarohaꞌinia nau haa i Taroha Goro, suria ꞌe tauꞌaro na ꞌia Araha na haꞌa-ꞌuꞌuriau ꞌinia. Ma ꞌonaa nau bwaꞌi haua, me ꞌia Araha ꞌai hiiriau ꞌinia. 
1CO.9.17	ꞌOnaa na tauꞌaro nau haani ꞌau ꞌome sigihia moi haariau, naasi nau gaꞌi ꞌirisia dorai tahariau ꞌinia. Me aiꞌa. ꞌIa God na ꞌome sigihiau ꞌanai hauai tauꞌaroni, ma naasi ꞌau haua moi maho na haꞌa-ꞌuꞌuriau ꞌinia. 
1CO.9.18	Naasi, ꞌe taha i heitahari agua? Ni heitahari agua, naasi waꞌewaꞌe nau toꞌoana ꞌoha nau tarohaꞌiniai Taroha Goro haꞌi bwaꞌi ꞌirisia ta horihori baania tanei, reiꞌuaa na ꞌinau matai haua moi oꞌasi.
1CO.9.19	ꞌInau aiꞌa slev ana tanei, maꞌata ꞌau tauꞌaro raha ꞌonaai slev ꞌanai ꞌaꞌauhiraaui noni hako do neina wai matai waa ta siha inoni nawai matai waia tanaa Kraest. 
1CO.9.20	ꞌOha nau awa beiraaui Jiu, ꞌau awa ꞌonaai Jiu neina rai bahurongoꞌi haꞌausuringaꞌi aguꞌi mawai wairaau tanaa Kraest. Reiꞌuaa nau aiꞌa awa naꞌi bahaidi Ringe anaꞌia Moses, maꞌata ꞌinau ꞌau araisuriꞌi ringe ꞌisi naꞌi ꞌoha nau awa beiraaui nei narau awa naꞌi bahaidi ringe ꞌisi, do neina wai wairaau tanaa Kraest. 
1CO.9.21	Ma naꞌi ꞌoha nau awa beiraaui nei narau aiꞌa Jiu narau aiꞌa awa naꞌi bahaidi Ringe anaꞌia Moses, ꞌinau awa roꞌu ꞌonaairaausi, do neina wai wairaau tanaa Kraest. Ma aiꞌa do ꞌau aiꞌa suriꞌi Ringe anaꞌia God, ꞌinia ꞌinau ꞌau suriꞌi mwane mareho na ꞌia Kraest na ꞌunuꞌi. 
1CO.9.22	Naꞌi ꞌoha nau awa beiraaui nei ra maemaeꞌa i hinihinidaaꞌi, ꞌinau awa ꞌonaairaau roꞌu do neina wai ꞌaꞌauhiraau ꞌanai haꞌa-weteweteraau suriꞌi hinihinidaaꞌi. Nau ꞌau haꞌataꞌisadaau beiꞌi mwani tahingai noni heꞌeteꞌi hairiu ꞌanai haꞌimaaniai waaꞌi mai taraꞌi nei tanaa Kraest. 
1CO.9.23	Nau haua oꞌasi ꞌanai ꞌadaraꞌiniai Taroha Goro hako ꞌari suriai mwane dora, mia God ꞌai haꞌagorohiau ꞌinia beiraaui nei narau hinihinia.
1CO.9.24	Mou ꞌiraraa do naꞌi ꞌeba heiohooho ra ragoi nei ra ꞌeba, maꞌata na nei nai ataha naꞌi naꞌo naasi nai daua i heitahari. Naasi moi bona naꞌi tahingamoou beia Kraest ꞌonaai nei na ꞌeba odo-odo neina moi dauai heitahari amoou. 
1CO.9.25	ꞌIraau hako na sae ꞌebaꞌeba ra haꞌausuringaꞌiniai haꞌahirihiri naꞌi haꞌaagauraau narau haa ꞌanai ꞌeba ꞌanai dauai heitahari na matai aiꞌaa moi. Maꞌata ꞌigaau gau ꞌeba ꞌanai dauai heitahari na bwaꞌi aiꞌaa mwadaꞌu taꞌoha. 
1CO.9.26	Tarana naasi nau ꞌeba odo-odo ꞌinia ꞌonaai nei na aidangisiai taha na ꞌebasia. Mau ꞌonaai roꞌu i nei na hahai ruburubu na aiꞌa haꞌagataꞌiniꞌi rubu na haaꞌi naꞌi ꞌoha na siri ꞌanai hainonora. 
1CO.9.27	ꞌAu ura bwarasiꞌi mwane heiꞌirisi taꞌaꞌi naꞌi tahingagu. ꞌAu haua oꞌasi, ꞌinia ꞌau gasigu haꞌa-aidangisiraaui noni ꞌiniai here ꞌanai dauai heitahari ana God tanaraau, minau haariau ꞌau bwaꞌi dauai nei agua.
1CO.10.1	Arai doꞌora mana asiguꞌi, moi ꞌadomaꞌi ahoꞌisiai taha na toꞌo tanaraaui wauwa agaaꞌi naꞌi ꞌohabwani ꞌoha narau suria Moses. ꞌIraau hako rau hahano naꞌi bahainai rorodo marau ataha dadaraꞌa naꞌi nata batarau ꞌiniai asi nara ꞌunua ꞌiniai Asi Merameraꞌa. 
1CO.10.2	Naꞌi ꞌoha narau suria Moses bahainai rorodosi marau riu horo naꞌi asi ꞌa ꞌonaa dorau bwareomaea. ꞌInia rau haꞌataꞌinia huraꞌa dorau mwaꞌemwaꞌe ꞌanai suria Moses ꞌonaai rongoiusuri anaꞌi. 
1CO.10.3	Rau hasuraꞌi naꞌi taꞌi mahoingau na haua God tanaraau, 
1CO.10.4	marau gono naꞌi taꞌi wai na ꞌia God na haꞌahuraꞌahia mai baaniai hau,
1CO.10.5	Ma reiꞌuaa na ꞌaꞌauhiraau oꞌasi, ꞌa ragoi nei narau hairaesi moi beia God. Mia God ꞌa aiꞌa waꞌewaꞌe ꞌiniraau ma haꞌawatea dorai mae ꞌadarara ꞌari suriai dora mangasara.
1CO.10.6	Hoita, na mareho ꞌisi raꞌi heihaꞌauu ꞌanai haꞌabasugia dogai abui taꞌahiꞌi maho taꞌaꞌi ꞌonaairaau. 
1CO.10.7	Gai abui haꞌarahesiꞌi araaranunu ꞌonaai haua ada taraꞌi nei. Ra usua ꞌiniraau naꞌi Usu-usu Maea oꞌani, “ꞌIraau rau heinagu auru ꞌanai ngaungau mana gonogono, naꞌi muri rau surutaꞌe marau wawaasuaꞌa.”
1CO.10.8	Gai abui wawaasuaꞌa ꞌonaai taraꞌi nei ꞌiniraau. ꞌInia ꞌia God ꞌa haꞌa-mamaꞌairaau maꞌe rua tangahuru mana oru meru ꞌiniraau na mae moi naꞌi taꞌi dangi. 
1CO.10.9	Gai abui haaꞌi mareho taꞌaꞌi ꞌanai bonasia ꞌiraraa do ꞌia Araha ꞌa ahumaratanoa maꞌua aiꞌa. Naasi here narau haua taraꞌi abe mana mwaa ra reteꞌiraau marau mae.
1CO.10.10	Gai abui mangurunguru ꞌonaai haua ada taraꞌi abe na enjel ni mae na haꞌamaesiraau.
1CO.10.11	Hoita, na mareho nara toꞌo ꞌisi tanaraaui wauwa agaaꞌi ꞌohabwani, raꞌi heihaꞌauu naragu usuꞌi ꞌanai haꞌabasugia. ꞌInia naꞌi ꞌohani na haꞌahakonai dangi ꞌa raumwadu.
1CO.10.12	Naasi ꞌonaa ꞌo ꞌadomaꞌinia doꞌo ura baabau bwarasiꞌi heiohongi oꞌasi, maꞌoi herehere goro, ꞌo gasigu ahoda. 
1CO.10.13	Na heiohongi naꞌo siri suriꞌi, raꞌi heiohongi nara bwane toꞌotoꞌo oꞌasiꞌa tanaraaui noni. Mia God ꞌa awa tarau ꞌanai ꞌaꞌauhiꞌo, ꞌiia ꞌa bwaꞌi wateꞌo dorai ohongiꞌo diꞌuai wetewete naꞌo toꞌoraa ꞌanai ura bwarasiꞌi heiohongi. Ma naꞌi ꞌoha heiohongi ꞌai sirimai tanaꞌo, ꞌia God ꞌai haꞌataꞌinia tanaꞌo i here na iꞌoe ꞌoi ura baabau ꞌinia.
1CO.10.14	Naasi arai doꞌora mana asiguꞌi, moi abui haꞌarahesiꞌi araaranunu. 
1CO.10.15	ꞌIꞌamou raꞌi noni aidangi. Naasi, moi hiiriꞌi haarimoou i mareho nau ꞌunuꞌi, ꞌonaa ra odo-odo maꞌua aiꞌa. 
1CO.10.16	Naꞌi ꞌoha nagau gonohiai waen naꞌi ngaumaea nagau haꞌatee haꞌagorohia God ꞌinia, ꞌa haꞌataꞌinia dogau taꞌi beia Kraest ꞌiniai ꞌabuna na ahe ꞌinigia. Mana bredi nagau uubia, ꞌa haꞌataꞌinia roꞌu dogau taꞌi beia Kraest ꞌiniai mae na haua ꞌinigia. 
1CO.10.17	Naasi reiꞌuaa nagau rago, ꞌigaau ꞌonaai taꞌi abe, ꞌinia ꞌigaau gau hasuraꞌi naꞌi taꞌi bredi.
1CO.10.18	Moisu ꞌadomaꞌiniraau ahoꞌi inoni ni Israel. Naꞌi ꞌoha narau ngaai taha nara hoꞌasi ꞌinia naꞌi dora hohoꞌasi, ꞌa haꞌataꞌinia do ꞌiraau rau ꞌadomaꞌi aratara hako ꞌanai haꞌarahesia God. 
1CO.10.19	Naꞌi ꞌoha nau ꞌunua oꞌasi, ꞌau aiꞌa ꞌunua do hoꞌasi na ꞌiraaui ahurodo rau haaꞌi ꞌadaꞌi araaranunu ra goro. Ni araaranunu raꞌi mareho haariꞌi moi. 
1CO.10.20	Ni mareho narau hoꞌasi ꞌiniꞌi sae narau aiꞌa hinihinia God, rau ꞌadomaꞌinia dorau hoꞌasiꞌi moi tanaai araaranunu, maꞌata rau huunai hoꞌasiꞌi tanara i adaro, aiꞌa tanaa God. ꞌInau aiꞌa ꞌirisia domoi haꞌi taꞌi beiraaui adaro. 
1CO.10.21	ꞌA aiꞌa odo-odo domoi gono naꞌi oꞌi ana Araha mamoigu gono roꞌu naꞌi oꞌi anai adaro, ma aiꞌa odo-odo domoi ngaai bredi naꞌi ngau maea ꞌanai haꞌa-ororiua Araha, mamoigu ngaa roꞌu i mahoingau ꞌanai haꞌa-ororiuai adaro. 
1CO.10.22	Gai abui haua oꞌasi! ꞌA gasi taesuꞌa gagaau Araha! ꞌA ꞌua? Gau ꞌadomaꞌinia dogau wetewete diꞌua Araha maai bwara tanaa ꞌanai haꞌa-mamaꞌaigaau? Aiꞌa!
1CO.10.23	Taraꞌi sae ni heisoi ra oꞌani, “Gau dadaraꞌa ꞌanai haua namoiwou ta here nagau ꞌirisia.” Maꞌata aiꞌa do naiꞌi hako ra goro, ma aiꞌa do mwane herehere hako narai ꞌaꞌauhigia. 
1CO.10.24	Naasi ꞌoi abui ꞌadomaꞌiniꞌo moi haariꞌo, maꞌata gai ꞌadomaꞌinia roꞌu i taha nai goro ꞌanai ꞌaꞌauhiai nata nei.
1CO.10.25	Naꞌi ꞌoha naꞌoi hori mahoingau naꞌi maketi, maꞌoi abui ꞌadomaꞌi rago ꞌiniꞌi ꞌanai bonasiai ꞌiraraa ꞌonaa ra hoꞌasi ꞌinia tanaai araaranunu maꞌua aiꞌa. 
1CO.10.26	Aiꞌa ta mahoingau nai taritariꞌa ꞌanai ngaa, ꞌinia na Usu-usu Maea ꞌa oꞌani, “Ni marewana mana mwane mareho hako naꞌi rarona, ꞌia anaꞌia Araha.”
1CO.10.27	ꞌOnaa ꞌe noni ahurodo na ariꞌahuꞌo ꞌari ruma ana ꞌanai ngau beia maꞌo mwaꞌemwaꞌe, ꞌoi ngaaꞌi taha nai waaꞌi mai tanaꞌo ꞌanai ngaaꞌi. Maꞌoi abui ꞌadomaꞌi rago ꞌiniꞌi ꞌanai bonasiai ꞌiraraa ꞌonaa ra hoꞌasi ꞌiniꞌi tanaai araaranunu maꞌua aiꞌa. 
1CO.10.28	Ma ꞌonaa ꞌe nei nai oꞌani ꞌiniꞌo, “Ni mahoingausi ra hoꞌasi ꞌinia tanaai araaranunu.” Naasi ꞌoi abui ngaa, suriai ꞌunua ana oꞌasi tanaꞌo, me ꞌinia roꞌu moi ꞌadomaꞌi nai haa ꞌiniꞌo naꞌi ꞌoha ꞌoi ngaa. 
1CO.10.29	Naꞌi ꞌadomaꞌimu haariꞌo ꞌa aiꞌa ꞌua, maꞌata ni ꞌadoꞌadona moꞌosi naꞌoi abui haꞌataꞌaia.
1CO.10.29	Ma ꞌoi oꞌani, “Ni ꞌuaana doni ꞌadoꞌadonai sae heꞌeteꞌi naigu haꞌabwarasiau ꞌinia ꞌanai hauai taha na odo-odo ꞌanai haua? 
1CO.10.30	Ma ꞌonaa nau matai haꞌatee haꞌagorohia God ꞌiniꞌi mahoingau nau ngaaꞌi, ni ꞌuaana narai hiiriau ꞌiniai mahoingau nau haꞌatee haꞌagorohia God ꞌiniꞌi?”
1CO.10.31	ꞌOi abui ꞌadomaꞌi oꞌasi. Maꞌata, suriꞌi mwane mareho naꞌoi haaꞌi, reiꞌuaa ngau maꞌua ꞌo gono, ꞌoi haaꞌi neina ꞌiraaui noni rai haꞌa-aneanea God ꞌiniꞌi. 
1CO.10.32	Naꞌi awangamu, ꞌoi abui hauai here nai here haꞌataꞌaiai hinihininai nata nei beia Kraest, reiꞌuaa ꞌiia ꞌe ai Jiu maꞌua aiꞌa, maꞌua tanaraaui noni hinihini. 
1CO.10.33	ꞌOnaaiau, ꞌau haꞌimaania doni mwani noni hako rai waꞌewaꞌe ꞌiniau. Nau aiꞌa hauai taha nai ꞌaꞌauhiau haariau, maꞌata ꞌau hauai taha nai ꞌaꞌauhiraau marai daua nadaaui tahi tarau.
1CO.11.1	Naasi moi haꞌisuriai herengagu, ꞌonaai haꞌisuria aguai herengana Kraest.
1CO.11.2	ꞌAu haꞌatee haꞌagorohiꞌamou suria mou ꞌadomaꞌi ahoꞌisiau tarau, mamou haꞌisuriꞌi haꞌausuringaꞌi nau haaꞌi tanaꞌamou. 
1CO.11.3	Maꞌata, ꞌau ꞌirisia domoi aidangisia doꞌia God naasi na bwauodona Kraest, mia Kraest naasi na bwauodonai sae mwane, mana mwane naasi na bwauodonai urao ana. 
1CO.11.4	ꞌOnaa ꞌe sae mwane nai bobohiai bwauna naꞌi ꞌoha na haꞌarahesi naꞌi Ruma Maea maꞌua ꞌoha na haꞌarangasiꞌi huraꞌa ꞌadoꞌadonaꞌi a God, ꞌiia ꞌa aiꞌa haꞌahoua Kraest. 
1CO.11.5	Ma ꞌonaa ꞌe urao na aiꞌa bobohiai bwauna naꞌi ꞌoha na haꞌarahesi, maꞌua ꞌoha na haꞌarangasiꞌi huraꞌa ꞌadoꞌadonaꞌi a God, ꞌiia ꞌa aiꞌa haꞌahouai mwane ana. ꞌIia ꞌa aiꞌa heꞌeteꞌi baaniai urao taꞌaa nara taapuru poua ꞌanai haꞌaninimaia. 
1CO.11.6	ꞌOnaa ꞌe urao na aiꞌa bobohi bwau, ꞌa taꞌisada doꞌai taapurua gataꞌiniai warihuna. Maꞌata, ꞌe mareho ni-ninima ꞌinia tanaai uraosi ꞌanai risipou maꞌua taapuru gataꞌiniai warihuna. Naasi ꞌiia ꞌa gaꞌi bobohi bwau. 
1CO.11.7	Na mwane ꞌa aiꞌa taꞌisada ꞌanai bobohi bwau, ꞌinia ꞌia God ꞌa haꞌapwaꞌaraa doꞌai ꞌonaaia ma doꞌai haꞌataꞌinia huraꞌa i ororiu na haua God, mana urao ꞌa haꞌataꞌiniai ororiu na haua i mwane ana. 
1CO.11.8	ꞌInia ꞌia God ꞌa aiꞌa haꞌapwaꞌaraai saemwane baaniai urao, maꞌata ni urao baaniai saemwane. 
1CO.11.9	Ma aiꞌa do ꞌia God na haꞌapwaꞌaraai saemwane ꞌanai ꞌaꞌauhiai urao, maꞌata ꞌa haꞌapwaꞌaraai urao ꞌanai ꞌaꞌauhiai saemwane. 
1CO.11.10	Taranai oꞌasi ana, na urao ꞌa taꞌisada ꞌanai bobohiai bwauna miraaui enjel rai ꞌome ꞌiraraa roꞌu doꞌiia ꞌa awa naꞌi bahainai heimarungi anai mwane ana.
1CO.11.11	Maꞌata, naꞌi beiraaui noni anaꞌia Araha, na mwane mana urao raru ororiu taꞌisada tanararua hairiu. 
1CO.11.12	ꞌInia ra haꞌapwaꞌaraai urao baaniai saemwane, mana saemwane ra huta beiraaui urao. Maꞌata, mwane mareho hako ra huraꞌa mai baania God.
1CO.11.13	Moi ꞌadomaꞌi surisuria haariꞌamou. ꞌA ꞌua? ꞌA odo-odo doni urao ꞌai abui bobohi bwau naꞌi ꞌoha na haꞌarahesi goni beiraaui mwani noni rago maꞌua ꞌa aiꞌa? 
1CO.11.14	Na arunga nagau toꞌoraa ꞌoha gau reꞌiai saemwane na haꞌa-agu warihu ꞌonaai urao, ꞌa haꞌataꞌinia tanagia doꞌe mareho ni-ninima ꞌinia tanaai saemwane ꞌanai haua. 
1CO.11.15	Maꞌata tanaraaui urao, ni warihu ꞌe mareho goro ꞌanai taeniraau ꞌinia, ꞌinia ꞌia God na haa tanaraau ꞌanai bobohi bwau. 
1CO.11.16	Ma ꞌonaa ꞌiatei sae na raba heiraeraesi beiau ꞌiniꞌi mareho ꞌisi, naani heiarami agua tanaa. ꞌIꞌameu beiraaui sae ni heisoi suriꞌi mwani ꞌomaa, meugu aiꞌa haꞌisuriaꞌa roꞌu ta here heꞌeteꞌiꞌa roꞌu.
1CO.11.17	ꞌE mareho roꞌu nau raba ꞌunua tanaꞌamou ꞌohani, me ꞌinau ꞌau bwaꞌi haꞌatee haꞌataꞌeꞌamou ꞌinia. Suria naꞌi ꞌoha na mou goni ꞌanai haꞌarahesi, mou aiꞌa haaꞌi mwane mareho goro. Aiꞌa! Mou haaꞌi moi mwane mareho taꞌaꞌi! 
1CO.11.18	Na ꞌetanai maho nau rongoa ꞌa oꞌani. Naꞌi ꞌoha namou rurugoni mou awa heihoa. Mau gere hinihini doni mahosi ꞌa haꞌa-momori. 
1CO.11.19	Naꞌi marewanani ni heihoa rai toꞌo maꞌata. Me ni maho nai goro ꞌiniꞌi, do gaigui ꞌome ꞌirararaaui nei narau odo-odo.
1CO.11.20	Hoita, naꞌi ꞌoha namou goni ꞌonaai taꞌi ruruha ꞌanai ngaugoni ma ꞌanai hauai ngau maea, mou aiꞌa boi beiai huunai ꞌadoꞌado ꞌanai ꞌadomaꞌi ahoꞌisiai mae ana Araha. 
1CO.11.21	Aiꞌa! Mou boi moi ꞌanai ꞌadomaꞌiniꞌamou haarimoou. ꞌInia naꞌi ꞌoha ꞌanai ngau, mou ngau ꞌome taꞌaa mamou aiꞌa mamasiraau taraꞌi nei. Tarana naasi taraꞌi nei ra bweu ꞌiniai gono waen, ma taraꞌi nei ra hioro moi. 
1CO.11.22	ꞌIꞌamou mou gaꞌi ngau masu mana gono gaꞌu suriꞌi ruma amooꞌi mamoigui boi goni ꞌanai ngau maea. ꞌA ꞌua? Mou aiꞌa aidangisia do naꞌi ꞌoha namou haua oꞌasi mou haꞌataꞌaiai heisoi ana God mamou haꞌa-arungataꞌairaaui mwaetaꞌaꞌi narau pohara? Mou ꞌadomaꞌinia doꞌe taha nawai ꞌunua tanaꞌamou? ꞌInau ꞌau bwaꞌi haꞌatee haꞌataꞌeꞌamou!
1CO.11.23	Na haꞌausuringaꞌi nau bwane haua tanaꞌamousi ꞌiniai ngau maea, ꞌe haꞌausuringaꞌi na ꞌia Araha na haua tanaau. ꞌA oꞌani: Naꞌi rodo na ꞌia Jiudas ꞌa usuhaꞌinia Jisas tanaraaui maeronganaꞌi, ꞌia Jisas ꞌa dauai huai bredi, 
1CO.11.24	ma naꞌi ꞌoha na haꞌatee haꞌagorohia hako a God ꞌinia, ꞌa uubia magu haꞌatee oꞌani, “Naani abegu nawai watea ꞌiniꞌamou. Moi haua oꞌani ꞌanai ꞌadomaꞌi ahoꞌisiau.” 
1CO.11.25	Ma oꞌasi roꞌu naꞌi murinai ngau. ꞌA dauai panikeni waen ma haꞌatee oꞌani, “Ni waen naani ꞌe duruduru haoru ana God nawai haꞌa-ꞌoꞌoria ꞌiniai ꞌabugu. Moi haua oꞌani ꞌado ꞌoha mou gonohia ꞌanai ꞌadomaꞌi ahoꞌisiau.” 
1CO.11.26	ꞌInia naꞌi ꞌoha namou ngaai bredi naasi mamou gono naꞌi panikeni naasi, mou haꞌarangasia huraꞌai mae ana Araha tari ꞌoha ꞌai ahoꞌi mai.
1CO.11.27	Naasi ꞌonaa ꞌiatei nai ngaai bredi ana Araha maai gono naꞌi oꞌi naasi ma aiꞌa haua beiai ꞌadomaꞌi haꞌahou, ꞌiia ꞌa haꞌataꞌaia Araha, ꞌinia ꞌa aiꞌa haꞌahouai abena mana ꞌabuna. 
1CO.11.28	Tarana naasi gai siba haꞌa-odoodoꞌi goro i tahingagaaꞌi magaigui boi ꞌanai ngaai bredi, mana gono naꞌi oꞌi naasi. 
1CO.11.29	ꞌIatei na ngaai bredi ma gono naꞌi oꞌi ma aiꞌa ꞌadomaꞌi haꞌananaua doꞌe abena maꞌe ꞌabuna Kraest na watea ꞌinigia, ꞌia God ꞌai haꞌa-mamaꞌaia. 
1CO.11.30	Tarana naasi, ꞌa ragoi nei ꞌiniꞌamou namou maemaeꞌa, mamou daoha, ma taraꞌi nei ra mae. 
1CO.11.31	Maꞌata ꞌonaa gau siba haꞌa-odoodoꞌi goro gaꞌu i tahingagaaꞌi, ꞌia God ꞌa bwaꞌi haꞌa-mamaꞌaigia. 
1CO.11.32	Me ꞌonaa ꞌia Araha ꞌai haꞌa-mamaꞌaigia, ꞌa haua ꞌanai haꞌa-odoodogia, magai abui siri naꞌi haꞌa-mamaꞌai roꞌu taꞌoha beiraaui inoni ahurodo nai marewana.
1CO.11.33	Naasi arai doꞌora mana asiguꞌi, naꞌi ꞌoha namoi goni ꞌanai haꞌatoꞌoai ngau ꞌanai ꞌadomaꞌi ahoꞌisia Araha, moi totori tari ꞌoha moi ada hako. 
1CO.11.34	ꞌOnaa ꞌe nei na hioro, ꞌa goro doꞌai ngau gaꞌu naꞌi ruma ana maigui tano boi ꞌanai haꞌatoꞌoai ngau maea. ꞌA gasi heretaꞌaa ꞌoha namoi gonigoni ꞌanai ngau mia God ꞌaigui haꞌa-mamaꞌaiꞌamou ꞌinia.
1CO.11.34	ꞌIo, raꞌi mareho roꞌu nau raba haꞌausuriꞌamou ꞌiniꞌi. Me waigui ꞌunu haꞌagorohiꞌi ꞌoha nawai ada beiꞌamou.
1CO.12.1	Arai doꞌora mana asiguꞌi, nau ꞌirisia domoi aidangisiꞌi taha ra haꞌa-momori ꞌiniꞌi bane na Hiꞌona Maea na haaꞌi tanaraaui noni hinihini. 
1CO.12.2	Naꞌi ꞌoha mou ahurodo mau, mou ꞌiraraa do ꞌa ragoi mwani maho nara haꞌatehaꞌamou ꞌanai haꞌarahesiꞌi araaranunu na aiꞌa tahi nai awa suriꞌi. 
1CO.12.3	Naasi ꞌau ꞌirisia domoi aidangisia do ꞌiatei na Hiꞌona Maea na marungia, ꞌa bwaꞌi haꞌatee suꞌamuria Jisas. Ma ꞌa bwaꞌi nei nai haꞌarangasia mwadaꞌu huraꞌa doꞌia Jisas na Araha, ꞌonaa na Hiꞌona Maea ꞌa bwaꞌi marungia.
1CO.12.4	ꞌA ragoi mwani bane ni Hiꞌona Maea nara heꞌeteꞌi hairiu, maꞌata ra huraꞌa mai baania moi taꞌi Hiꞌona Maea. 
1CO.12.5	ꞌA ragoi tatauꞌaro heꞌeteꞌi hairiu naꞌi heisoi, maꞌata ꞌe taꞌi Araha moi ꞌanai tauꞌaro tanaa. 
1CO.12.6	Ma ragoi herehere ꞌadaꞌi mwani tatauꞌaro ꞌisi, maꞌata ꞌe taꞌi God moi na haaꞌi aidangi ꞌisi tanaraaui noni ꞌanai tauꞌaro.
1CO.12.7	Gau ꞌome ꞌiraraa doni Hiꞌona Maea ꞌa awa beigia suriꞌi mwani bane heꞌeteꞌi hairiu na haaꞌi tanagia. Mana bane ꞌisi, ꞌanai ꞌaꞌauhiraaui mwani inoni hinihini hako. 
1CO.12.8	Taraꞌi nei, na Hiꞌona Maea ꞌa haa tanaraaui bane ꞌanai hadahada beiai madoma, ma taraꞌi nei beiai aidangi. 
1CO.12.9	Na taꞌi Hiꞌona Maea naasi ꞌa hauai hinihini na wetewete tanaa tanei, mana nata nei, ꞌa haa tanaai bane ꞌanai haꞌagorohiꞌi nei ra daoha. 
1CO.12.10	Ma taraꞌi nei ꞌa haa tanaraaui bane ꞌanai hauꞌi haꞌabuꞌoahu. Taraꞌi nei na Hiꞌona Maea ꞌa haa tanaraaui bane ꞌanai haꞌarangasiꞌi huraꞌa ꞌadoꞌadonaꞌi a God, ma taraꞌi nei ꞌa haa tanaraaui bane ꞌanai ꞌome ꞌiraraa ꞌonaa ni maho na haꞌarangasiꞌi huraꞌa i nata nei, ra boi baania God maꞌua aiꞌa. Taraꞌi nei na Hiꞌona Maea ꞌa haa tanaraaui bane ꞌanai hadahada ꞌiniꞌi mwane haꞌatee heꞌeteꞌi hairiu, ma taraꞌi nei ꞌa haai bane tanaraau ꞌanai haꞌatee ruha-ruhasiꞌi huraꞌa. 
1CO.12.11	Maꞌe taꞌi Hiꞌona Maea moi na haaꞌi mwani bane heꞌeteꞌi hairiu ꞌisi tanagia suriai heiꞌirisina.
1CO.12.12	Ni abenai noni ꞌa toꞌoraꞌi mwane dora heꞌeteꞌi hairiu, maꞌata ꞌe taꞌi abe mau. ꞌA taꞌisada roꞌu beigaaui sae hinihini nagau ꞌonaai abena Kraest. 
1CO.12.13	Reiꞌuaa iꞌoe ꞌe ai Jiu maꞌua aiꞌa, reiꞌuaa iꞌoe ꞌe slev maꞌua ꞌo aiꞌa, ꞌigaau hako gau bwareomaea ꞌiniai taꞌi Hiꞌona Maea moi naꞌi taꞌi abe naasi. Mia God ꞌa haa tanagiai taꞌi Hiꞌona Maea naasi suriꞌi tahingagaaꞌi.
1CO.12.14	Mia God ꞌa aiꞌa tauꞌaronai abe ꞌinia moi taꞌi dorai abe, maꞌata ꞌa tauꞌarona ꞌiniꞌi mwane dorai abe heꞌeteꞌi hairiu. 
1CO.12.15	ꞌOnaa ni uwa-uwa ꞌai oꞌani, “Suria ꞌinau aiꞌa rimarima, ꞌinau aiꞌa dora ꞌiniai abe.” Reiꞌuaa na haꞌatee oꞌasi, ꞌiia ꞌa hasi roꞌu mau wou naꞌi taꞌi abesi. 
1CO.12.16	Ma ꞌonaa na karinga ꞌai oꞌani, “Suria ꞌinau aiꞌa haꞌi maa, ꞌinau aiꞌa dora ꞌiniai abe.” Ma reiꞌuaa na haꞌatee oꞌasi, ꞌiia ꞌa hasi roꞌu mau wou naꞌi taꞌi abesi. 
1CO.12.17	Na abe ꞌai rongorongo heꞌua ꞌonaa ni abe ꞌai ahoꞌitaꞌi maa hako moi? Ma ꞌai matai si-siꞌini heꞌua ꞌonaa ꞌai ahoꞌitaꞌi karinga hako moi? 
1CO.12.18	ꞌA aiꞌa oꞌasi! ꞌIa God ꞌa nugaꞌi mwane dora heꞌeteꞌi hairiu naꞌi abe suriai ꞌadomaꞌina. 
1CO.12.19	ꞌInia ꞌonaa ꞌa bwaꞌi nugaꞌi mwane dora heꞌeteꞌi hairiu naꞌi abe, ꞌa bwaꞌi ꞌome ꞌonaai abenai saeꞌa. 
1CO.12.20	Naasi ꞌanai hauai taꞌi abei noni bubu, na mwane dorai abe heꞌeteꞌi hairiu rai hasigoni. 
1CO.12.21	Naasi ni maa ꞌa bwaꞌi matai oꞌani ꞌiniai rimarima, “ꞌInau ꞌau ꞌitaꞌo.” Maꞌuasi na bwau ꞌa bwaꞌi matai ꞌunua tanararuai rua uwa-uwa doꞌa ꞌitararua.
1CO.12.22	Hoita naasi, reiꞌuaa na gau ꞌadomaꞌinia do raꞌi dora suriꞌi abegaaꞌi ra maemaeꞌa, maꞌata ra ororiu diꞌu tanagia. 
1CO.12.23	Mana dora nara aiꞌa taraa ꞌome goro magau ni-ninima ꞌiniꞌi, nagaugu here tagumaꞌiniꞌi goro magau haꞌabwarasiꞌi. 
1CO.12.24	Me ni dora nagau aiꞌa ni-ninima ꞌiniꞌi, ra aiꞌa taraa ororiu ꞌanai haꞌabwarasiꞌi goro. ꞌOha ꞌia God ꞌa haꞌapwaꞌaraꞌi abegaaꞌi, ꞌa haaꞌi tauꞌaro ororiu tanarai dora suriꞌi abegaaꞌi nagau ni-ninima ꞌiniꞌi. 
1CO.12.25	ꞌA haua oꞌasi, neina na mwane dora naꞌi abe rai abui ꞌitaraau hairiu, maꞌata rai tagumaꞌiniraau hairiu. 
1CO.12.26	ꞌOnaa ꞌe taꞌi dorai abe nai rongomaataꞌi, na mwani dorai abe hako rai rongomaataꞌi roꞌu beia, ma ꞌonaa ꞌe taꞌi dorai abe narai haꞌahoua, na mwane dorai abe hako rai waꞌewaꞌe roꞌu beia.
1CO.12.27	Naasi, ꞌiꞌamou hako raꞌi dora ꞌiniai abena Kraest. 
1CO.12.28	Ma naꞌi heisoi, na ꞌadonai nei ꞌa dauai tauꞌaro na ꞌia God na nugaa tanaa. ꞌEtana, ꞌia God ꞌa nugaraaui Haꞌataari. Naꞌi ruana, ꞌa nugaraaui nei narau haꞌarangasiꞌi huraꞌa ꞌadoꞌadonaꞌi a God. Naꞌi oruna, ꞌa nugaraaui haꞌausuri. Taraꞌi nei ꞌa nugaraau ꞌanai hauꞌi haꞌabuꞌoahu, ma taraꞌi nei ꞌanai haꞌagorohiraau ahoꞌi nei ra daoha, ma raꞌi nei ꞌanai heiꞌaꞌauhi. Raꞌi nei ꞌia God ꞌa nugaraau ꞌanai naꞌotaranai heisoi, ma taraꞌi nei ꞌanai ha-hadahada ꞌiniꞌi mwani haꞌatee heꞌeteꞌi hairiu. 
1CO.12.29	Aiꞌa nugaraau hako dorai haꞌi Haꞌataari, maꞌua haꞌi sae ꞌanai haꞌarangasiꞌi huraꞌa ꞌadoꞌadonaꞌi a God, maꞌua dorai haꞌausuri. Ma aiꞌa dorau toꞌoraa hakoi bane ꞌanai hauꞌi haꞌabuꞌoahu, 
1CO.12.30	mana bane ꞌanai haꞌagorohiraaui nei ra daoha, maꞌua bane ꞌanai ha-hadahada ꞌiniꞌi mwane haꞌatee heꞌeteꞌi hairiu, maꞌua bane ꞌanai haꞌatee ruha-ruhasiꞌi huraꞌa. 
1CO.12.31	Naasi, suriꞌi mwani bane ꞌisi, moi bonasiai daaꞌi nei nara ororiu diꞌu.
1CO.12.31	Ma naani mareho na ororiu diꞌuꞌi roꞌu i mwane bane ꞌisi.
1CO.13.1	ꞌOnaa nau matai ha-hadahada ꞌiniꞌi mwani haꞌatee heꞌeteꞌi hairiu, maꞌua ꞌiniꞌi haꞌatee adaaꞌi enjel, minau aiꞌa toꞌoraai heitaꞌahi, ni hadahada aguꞌi ra ꞌonaai ꞌoꞌo maꞌua belo nara tabatabaa na rongo raha kongari moi. 
1CO.13.2	ꞌOnaa wai toꞌoraai bane ꞌanai haꞌarangasiꞌi huraꞌai ꞌadoꞌadonaꞌi a God, maꞌua wai aidangisiꞌi mwane mareho hako mana mwane mareho na aiꞌa sae nai ꞌiraraꞌi mau, minau aiꞌa toꞌoraai heitaꞌahi, ꞌinau ꞌe mareho haaria moi. Ma ꞌonaa wai toꞌoraai hinihini nai wetewete ꞌanai haꞌatee tanaai hungahunga maai suꞌa, minau aiꞌa toꞌoraai heitaꞌahi, ꞌinau ꞌe mareho haaria roꞌu. 
1CO.13.3	Reiꞌuaa nawai hisungiraaui pohara ꞌiniꞌi bori aguꞌi hako, maꞌuasi wai haꞌawatea dorai suu haꞌamaesiau naꞌi ꞌeu ꞌiniai suria agua Kraest, minau aiꞌa toꞌoraai heitaꞌahi, ꞌa bwaꞌi mareho goro nawai daua ꞌiniꞌi.
1CO.13.4	Na huunai heitaꞌahi ꞌa haꞌataꞌi huraꞌa naꞌi ahumaratanoa mana heiꞌaꞌauhi. Na heitaꞌahi aiꞌa ꞌanai kakawa ꞌomesiai nata nei ꞌiniꞌi mareho na toꞌoraꞌi, ma aiꞌa ꞌanai ꞌadomaꞌi haꞌa-taꞌetaꞌe maꞌua haꞌabaꞌo. 
1CO.13.5	Na heitaꞌahi aiꞌa ꞌanai hauai taha nai arunga taꞌaa ꞌinia i nata nei, aiꞌa ꞌanai ꞌadomaꞌiniꞌo moi haraariꞌo, maꞌua taesuꞌa mwadaꞌu. Ni heitaꞌahi aiꞌa ꞌanai taraa nunugaꞌi naꞌi ꞌadoꞌadomu i mareho taꞌaꞌi nara hauꞌi tanaꞌo. 
1CO.13.6	Ni heitaꞌahi aiꞌa ꞌanai waꞌewaꞌe ꞌiniꞌi mareho taꞌaꞌi, maꞌata ꞌanai waꞌewaꞌe ꞌiniꞌi mareho nara haꞌa-momori. 
1CO.13.7	Ni heitaꞌahi ꞌanai taꞌahia taraui nata nei reiꞌuaa na heꞌua. Ni heitaꞌahi aiꞌa ꞌanai hinihini haꞌataꞌaiai nata nei, maꞌata ꞌanai hinihinia mana mangudisia reiꞌuaa mwani mareho haꞌabooboo abe rai sirimai.
1CO.13.8	Ni heitaꞌahi ꞌa aiꞌa toꞌo haꞌa-arosina. Maꞌata, raꞌi bane rai matai aiꞌaꞌi moi, ꞌonaai bane ꞌanai haꞌarangasiꞌi huraꞌa ꞌadoꞌadonaꞌi a God, bane ꞌanai ha-hadahada ꞌiniꞌi mwane haꞌatee heꞌeteꞌi hairiu, mana bane ꞌiniai aidangi. 
1CO.13.9	ꞌInia ni aidangi nagau toꞌoraa mana mareho nagau haꞌarangasiꞌi huraꞌa ra aiꞌa tari dora nara gaꞌi tari iei. 
1CO.13.10	Ma naꞌi ꞌoha nagai awa naꞌi aro, ꞌoha na mwani mareho rai goro hako, na bane ꞌisi rai aiꞌaꞌi moi.
1CO.13.11	Naꞌi ꞌoha nau kekerei, na hadahadangagu, ꞌadomaꞌigu, mana aidangi agua ꞌa ꞌonaai gare. Ma tari mai ꞌoha nau rahunimwane, na mwane here ni gare ꞌau nugasiꞌi hako. 
1CO.13.12	Hoita, naꞌi ꞌohani gau aiꞌa taraa aidangisia goro a God. ꞌA ꞌonaai wana nagau haa naꞌi gilaasi iroiro na gahu. Naꞌi ꞌoha nagaigu heisadoi beia, gaigui aidangisia goro ꞌonaai aidangisigaau na haua. 
1CO.13.13	Naasi ꞌe oru mareho narai awa tarau, na hinihini, ꞌadomaꞌi heitotori, mana heitaꞌahi. Mana nei na ororiu diꞌu ꞌiniraau, naasi heitaꞌahi.
1CO.14.1	Moi bonasiai awa tarau naꞌi heitaꞌahi, mamoi ꞌirisiꞌi roꞌu i bane anai Hiꞌona Maea, ororiu i bane ꞌanai haꞌarangasiꞌi huraꞌai ꞌadoꞌadonaꞌi a God. 
1CO.14.2	ꞌIa moꞌo na toꞌoraai bane ꞌanai ha-hadahada ꞌiniꞌi haꞌatee heꞌeteꞌi hairiu, ꞌa ha-hadahada moi tanaa God, aiꞌa tanaraaui noni. Suria na mareho na ꞌunuꞌi ꞌa bwaꞌi sae nai aidangisiꞌi. Na Hiꞌona Maea na haua tanaai bane ꞌanai hadangaꞌiniꞌi mareho nara bwarai aidangisiꞌi. 
1CO.14.3	Maꞌata na nei na haꞌarangasiꞌi huraꞌai ꞌadoꞌadonaꞌi a God, ꞌa hadahada tanaraaui noni ꞌanai ꞌaꞌauhiraau dorai wetewete suriꞌi hinihinidaaꞌi. ꞌA hadahada tanaraau ꞌiniꞌi hadahada haꞌa-ꞌoꞌori mana haꞌa-aroahu. 
1CO.14.4	Na nei na toꞌoraai bane ꞌanai ha-hadahada ꞌiniꞌi mwane haꞌatee heꞌeteꞌi hairiu, ꞌa ꞌaꞌauhia moi hinihinina haraaria. Mia tei na toꞌoraai bane ꞌanai haꞌarangasiꞌi huraꞌai ꞌadoꞌadonaꞌi a God, ꞌiia ꞌa ꞌaꞌauhiꞌi hakoi hinihinidaaꞌi noni naꞌi heisoi.
1CO.14.5	ꞌInau ꞌau ꞌirisia domoi matai ha-hadahada hako ꞌiniꞌi mwani haꞌatee heꞌeteꞌi hairiu, maꞌata ꞌau huunai ꞌirisia domoi toꞌoraai bane ꞌanai haꞌarangasiꞌi huraꞌai ꞌadoꞌadonaꞌi a God. ꞌInia na nei na haua oꞌasi, ꞌa rago i noni hinihini na ꞌaꞌauhiraau diꞌuraaui nei narau ha-hadahada ꞌiniꞌi mwani haꞌatee heꞌeteꞌi hairiu. Me ꞌonaa ꞌe nei ꞌanai haꞌa-aidangisiraaui noni ꞌiniꞌi ꞌadoꞌado ꞌadaꞌi haꞌatee heꞌeteꞌi oꞌasi, ma ni marehosi ꞌa matai ꞌaꞌauhiraau roꞌu i noni nai heisoi.
1CO.14.6	Naasi arai doꞌora mana asiguꞌi, ꞌonaa wai boi mawai hadahada tanaꞌamou ꞌiniꞌi haꞌatee heꞌeteꞌi nagau aiꞌa rongo ꞌiraraꞌi, ꞌai heꞌuaigui ꞌaꞌauhiꞌamou adaaꞌi mareho ꞌisi? Maꞌata, ꞌonaa wai boi mawai haꞌa-aidangisiꞌamou ꞌiniai maho na ꞌia God na haꞌataꞌinia tanaau, maꞌua wai haꞌausuriꞌamou ꞌiniai maho nau aidangisia ꞌabaia God, maꞌua wai haꞌarangasiꞌi huraꞌai ꞌadoꞌado anaꞌi tanaꞌamou, ni mareho ꞌisi rai ꞌaꞌauhiꞌamou diꞌu. 
1CO.14.7	Na mareho ꞌonaai gitaa mana ꞌau na aiꞌa tahi awa suriꞌi ra oꞌasi roꞌu. ꞌOnaa na sae ꞌa toꞌo uuhia moi ꞌau, ꞌai heꞌua nagai rongo ꞌiraraa ꞌinia i gana na uuhia? 
1CO.14.8	Ma ꞌonaa ꞌia moꞌo na haꞌarongo ꞌiniai tarohani heiꞌoi ꞌa bwaꞌi taba haꞌagorohiai ꞌahai, ꞌa bwaꞌi nei nai aidangisia doꞌe heiꞌoi nai toꞌo. 
1CO.14.9	ꞌA oꞌasi roꞌu, ꞌonaa naꞌo hadahada ꞌiniai haꞌatee heꞌeteꞌi na aiꞌa sae nai rongo ꞌiraraa, ma bwaꞌi sae nai aidangisiꞌi mareho naꞌo maaniꞌi mana haꞌatee amuꞌi rai huraꞌa pwaranga moi.
1CO.14.10	Naꞌi marewanani ra ragoi haꞌatee heꞌeteꞌi hairiu, mana ꞌadonai haꞌatee ꞌa toꞌo ꞌana ꞌadoꞌado. 
1CO.14.11	ꞌOnaa ꞌe haꞌatee nara ha-hadahada ꞌinia nau aiꞌa aidangisia, ma ꞌinau ꞌonaai sae mahuara tanaraaui nei narau ha-hadahada ꞌiniai haꞌatee naasi, maꞌuasi ꞌiraau rai ꞌonaai mahuara tanaau. 
1CO.14.12	Naasi, suriai ꞌadomaꞌi wetewete amoou ꞌanai daaꞌi bane anai Hiꞌona Maea, moi haꞌangonia taraua God ꞌiniꞌi bane narai haꞌa-weteweteai heisoi.
1CO.14.13	Naasi, ꞌiatei na toꞌoraai bane ꞌanai ha-hadahada ꞌiniꞌi mwani haꞌatee heꞌeteꞌi hairiu, ꞌai haꞌangonia God ꞌiniai bane ꞌanai hadahada ruhasiꞌi huraꞌai taha na maaniꞌi tanaraaui noni. 
1CO.14.14	Naꞌi ꞌoha nau haꞌarahesi ꞌiniai haꞌatee nau aiꞌa aidangisia, ni tahingagu na haꞌarahesi, maꞌata nau aiꞌa aidangisiꞌi taha nau ꞌunuꞌi. 
1CO.14.15	Naasi ꞌe taha nawai haa? ꞌA goro doꞌau gaꞌi haaꞌi hako. Wai haꞌarahesi ꞌiniai haꞌatee heꞌeteꞌi, mawai haꞌarahesi roꞌu ꞌiniai haꞌatee nau aidangisia. Ma ꞌonaa nawai gana haꞌaasaa God ꞌiniai haꞌatee heꞌeteꞌi, wai gana haꞌaasaa roꞌu ꞌiniai haꞌatee nau aidangisia. 
1CO.14.16	Naꞌi ꞌoha naꞌo haꞌatee haꞌaasaa God naꞌi haꞌatee heꞌeteꞌi na Hiꞌona Maea na haa tanaꞌo, ꞌa bwaꞌi tanei ꞌiniraaui nei narau goni wou ꞌanai haꞌarahesi nai matai Amen ꞌanai ꞌadomaꞌi aratara ꞌiniꞌi hadahada amuꞌi, suria rau aiꞌa aidangisiꞌi taha naꞌo maaniꞌi. 
1CO.14.17	Reiꞌuaa na haꞌarahesi amua ꞌanai haꞌatee haꞌaasaa God ꞌa rongo tahitahi goro, me na haꞌarahesi naasi ꞌa aiꞌa ꞌaꞌauhiai nata nei, suria ꞌa aiꞌa aidangisia beiꞌo.
1CO.14.18	Nau ꞌau haꞌatee haꞌagorohia God, ꞌinia ꞌau matai hadahada ꞌiniꞌi haꞌatee heꞌeteꞌi diꞌumoou hako. 
1CO.14.19	Maꞌata naꞌi ꞌoha ꞌanai haꞌarahesi goni beiraaui noni, reiꞌuaa ꞌe rima haꞌatee haꞌamadomaahu moi nau matai ꞌunua huraꞌa ꞌanai haꞌausuriraau, ꞌa goro baaniai ꞌunua huraꞌai taringai merui haꞌatee naꞌi haꞌatee heꞌeteꞌi nai kakui ahudaau ꞌiniꞌi.
1CO.14.20	Arai doꞌora mana asiguꞌi, na ꞌadomaꞌimooꞌi rai abui ꞌonaai gare ꞌiniꞌi mareho ꞌisi. Na ꞌadomaꞌimooꞌi rai ꞌonaai saemaua. Maꞌata naꞌi aba anai ora-oraꞌa, moi awa odo-odo ꞌonaai gare mweramweraꞌa. 
1CO.14.21	ꞌIa Araha God ꞌa ꞌunua oꞌani naꞌi Usu-usu Maea,
1CO.14.21	“ꞌInau wai haꞌa-taariraau woui noni mahuara nara hadahada ꞌiniꞌi mwane haꞌatee heꞌeteꞌi ꞌanai hadahada tanaraaui noni aguꞌi.
1CO.14.21	Ma reiꞌuaa nai oꞌasi, ꞌiraaui noni aguꞌi rau bwaꞌi raba rongoꞌi hadahada aguꞌi.”
1CO.14.22	Naasi ni bane ꞌanai ha-hadahada suriꞌi haꞌatee heꞌeteꞌi hairiu, ꞌe haꞌara tanaraaui nei narau aiꞌa hinihini, aiꞌa tanaraaui noni hinihini. Mana bane ꞌanai haꞌarangasiꞌi huraꞌai ꞌadoꞌadonaꞌi a God, ꞌe bane na ꞌaꞌauhiraaui noni hinihini, aiꞌa ꞌadaꞌi nei narau aiꞌa hinihini.
1CO.14.23	ꞌOnaa na noni hinihini hako rai boi goni marai hadahada ꞌiniꞌi haꞌatee heꞌeteꞌi hairiu, ma raꞌi nei nara aiꞌa aidangisiꞌi haꞌatee oꞌasi maꞌua raꞌi sae ahurodo rai siri roꞌu wou, naꞌi ꞌoha rai rongoꞌamou, rai ꞌadomaꞌinia domou bweu. 
1CO.14.24	Ma ꞌonaa ꞌimoou hako mou haꞌarangasiꞌi huraꞌa ꞌadoꞌadonaꞌi a God naꞌi ꞌoha narau siriwou, ꞌiraau raigu ꞌome ꞌiraraꞌi ora-oraꞌa adaaꞌi ꞌiniꞌi taha narau rongoꞌi, mana mareho rau rongoꞌi rai hiiriꞌi tahingadaaꞌi. 
1CO.14.25	Na mwani mareho taꞌaꞌi nara bainihu suriꞌi tahingadaaꞌi rai haꞌataꞌi huraꞌa. Naasi raigui topiruru auru ꞌanai haꞌarahesia God marai haꞌarangasia huraꞌa oꞌani, “Haꞌamomori! ꞌIa God ꞌa awa ꞌini beiꞌamou.”
1CO.14.26	Arai doꞌora mana asiguꞌi, maho nau ꞌunua tanaꞌamousi ꞌa oꞌani. Naꞌi madoraa namoi boi goni ꞌanai rihungaꞌi, ꞌe nei beiai gana, ꞌe nei ꞌanai haꞌausuriraaui noni, ꞌe nei ꞌanai maaniꞌi huraꞌai taha na ꞌia God na haꞌataꞌiniꞌi tanaa, ꞌe nei ꞌanai ha-hadahada ꞌiniꞌi mwani haꞌatee heꞌeteꞌi hairiu, maꞌe nei ꞌanai haꞌatee ruhasiꞌi huraꞌai taha na ꞌunuꞌi. Ma naꞌi ꞌoha namoi haaꞌi mareho ꞌisi, moi haaꞌi hako ꞌanai haꞌa-weteweteꞌi hinihinidaaꞌi sae ni heisoi. 
1CO.14.27	Hoita, ꞌonaa taraꞌi nei narau raba hadahada ꞌiniꞌi mwane haꞌatee heꞌeteꞌi hairiu, ꞌe waira rua maꞌua oru moi narai matai haua. Ma naꞌi ꞌoha narai hadahada, rai abui hadahada taꞌi ꞌoha. ꞌOnaa taꞌi abe nai hadahada, ma taꞌi nei nai haꞌaagau ꞌanai haꞌatee ruhasiꞌi huraꞌa tanaraaui noni taha na ꞌunuꞌia moꞌo na hadahadasi. 
1CO.14.28	Ma ꞌonaa na bwaꞌi sae ꞌanai orisi hadahada, meꞌia moꞌo na ha-hadahada naꞌi haꞌatee heꞌeteꞌi ꞌai papaku. ꞌA goro doꞌai hadahada haaria tanaa God.
1CO.14.29	Naꞌi aba ꞌanai haꞌarangasiꞌi huraꞌai ꞌadoꞌadonaꞌi a God, ꞌe waira rua maꞌua oru moi narai matai hadahada miraaui noni hinihini raigui waiꞌadoꞌado goro suriꞌi mareho narau ꞌunuꞌi. 
1CO.14.30	Ma ꞌonaa ꞌe abe ꞌiniraaui nei narau bahurongo na ꞌia God ꞌai haꞌataꞌinia tanaai mareho ꞌanai maania, ꞌia moꞌo na hadahada ꞌai papaku gaꞌu maai haꞌawateai nata abe ꞌanai hadahada. 
1CO.14.31	ꞌOnaa moi suriai heresi, ꞌiꞌamou hako moi matai toꞌo madoraa ꞌanai haꞌarangasiꞌi huraꞌa i ꞌadoꞌadonaꞌi a God. Ma naasi moi matai haꞌausuringaꞌi baaniꞌamou, mamoi matai haꞌa-ꞌoꞌoriꞌamou hairiu. 
1CO.14.32	ꞌIraaui nei narau toꞌoraai bane ꞌanai haꞌarangasiꞌi huraꞌa i ꞌadoꞌadonaꞌi a God, rau matai haꞌa-bwarasiraau haariraau ꞌanai hadahada naꞌi madoraa na nata sae ꞌa hadahada. 
1CO.14.33	ꞌInia ꞌia God ꞌa ꞌirisia do mwani mareho rai abui sikohaꞌi, me dogai awa aratara goni goro. Ma naasi herehere adaaꞌi noni hinihini suriꞌi mwane ꞌomaa.
1CO.14.34	ꞌIo, ꞌiraaui urao ra gaꞌi bahu naꞌi ꞌoha nara goni hako mai noni hinihini ꞌanai haꞌarahesi. ꞌA aiꞌa taꞌisada dorai hadahada, ma ꞌonaai ꞌunua ana tanagaau naꞌi Ringe anaꞌia Moses, rai awa naꞌi bahaidi heimarungi adaaꞌi saemwane. 
1CO.14.35	ꞌOnaa ꞌe mareho narau raba aidangisia, ꞌa goro dorai songaꞌiniraaui mwane adaaꞌi ꞌoha narai ahoꞌi ꞌari suriꞌi ruma adaaꞌi. Aiꞌa ꞌome arari tanaai urao doꞌai ꞌunuꞌi huraꞌai taha na ꞌadomaꞌiniꞌi naꞌi ꞌoha nara goni mai naꞌi ruma maea ꞌanai haꞌarahesi.
1CO.14.36	ꞌOnaa mou aiꞌa ꞌadomaꞌi aratara beiau, ꞌa ꞌua? Mou ꞌadomaꞌinia dona Taroha Goro ana God ꞌa taraawaꞌa beiꞌamou ma do ꞌiꞌamou moi na taha beiꞌamou? 
1CO.14.37	ꞌOnaa ꞌe nei na ꞌadomaꞌinia do ꞌiia ꞌe sae ꞌanai haꞌarangasiꞌi huraꞌa i ꞌadoꞌadonaꞌi a God maꞌua ꞌe bane anai Hiꞌona Maea na daua, ꞌa gaꞌi aidangisia doni maho nau usua dio tanaꞌamou, raꞌi haꞌatora baania Araha. 
1CO.14.38	Ma ꞌonaa ꞌa ꞌagetaꞌi rongoai haꞌateeni, ꞌiꞌamou moi abui rongoꞌi roꞌu i taha na maaniꞌi.
1CO.14.39	Hoita naasi arai doꞌora mana asiguꞌi, moi ꞌadomaꞌi wetewete ꞌanai dauai bane ꞌanai haꞌarangasiꞌi huraꞌa i ꞌadoꞌadonaꞌi a God. Maꞌata mou abui haꞌa-bwarasiraaui nei narau toꞌoraai bane ꞌanai ha-hadahada ꞌiniꞌi mwane haꞌatee heꞌeteꞌi hairiu. 
1CO.14.40	Maꞌata moi ꞌiraraa do na mwane mareho hako namoi haaꞌi, moi haaꞌi suriai huunai herehere na goro ma odo-odo.
1CO.15.1	Arai doꞌora mana asiguꞌi, nau raba haꞌa-ꞌadomaꞌi ahoꞌisiꞌamou ahoꞌi ꞌiniai Taroha Goro nau bwani tarohaꞌinia tanaꞌamou. Mou bwani dauaꞌa ma naasi mareho na haꞌa-weteweteꞌi hinihinimooꞌi. 
1CO.15.2	Ma ꞌonaa mou dau baabau naꞌiei, moi daua namoou i tahi tarau. ꞌOnaa mou aiꞌa, mana hinihinimoou ꞌai ꞌari pwaranga moi.
1CO.15.3	ꞌInau maania tanaꞌamoui taha nara maania tanaau na ororiu diꞌu. Naasi mae na haua Kraest naꞌi dadaahoro ꞌiniꞌi ora-oraꞌa agaaꞌi ꞌonaai usua ada i rarabea naꞌi Usu-usu Maea naꞌi ꞌoha bwani. 
1CO.15.4	Ra aoraa naꞌi wabwa, ꞌe rua dangi na hako manaꞌi oruna ꞌa surutaꞌe ahoꞌi ꞌonaai haꞌarangasia ada naꞌi Usu-usu Maea. 
1CO.15.5	Ma haꞌataꞌi tanaa Pita, ma naꞌi muri ꞌagu haꞌataꞌi roꞌu tanaraau hakoi taꞌi tangahuru mana rua Haꞌataari. 
1CO.15.6	Ma naꞌi muri ꞌe rima meru madara ꞌiniraaui noni hinihini na haꞌataꞌi roꞌu tanaraau moi naꞌi taꞌi ꞌoha, ma ragoi nei ꞌiniraau nara tahi mau reiꞌuaa haru nei ra maeꞌa. 
1CO.15.7	Naasi ꞌa haꞌataꞌi roꞌu tanaa Jems, naꞌi muri ꞌagu haꞌataꞌi roꞌu tanaraau hakoi Haꞌataari.
1CO.15.8	Naꞌi haꞌahakona ꞌagu haꞌataꞌi roꞌu tanaau, ꞌinia ꞌinau ꞌonaai nei nau aiꞌa huta naꞌi huunai madoraa ꞌana. 
1CO.15.9	Nau aiꞌa ororiu diꞌu ꞌonaairaaui taraꞌi Haꞌataari, ma aiꞌa taꞌisada dorai ꞌunuau ꞌiniai Haꞌataari, suria ꞌau norataꞌaia heisoi ana God. 
1CO.15.10	Maꞌata suriai goro ana God ꞌiniau, na hauau oꞌasi ꞌinia ꞌonaai Haꞌataari, mana goro na haa ꞌiniau ꞌa aiꞌa ꞌari pwaranga. ꞌInau nau tauꞌaro raha diꞌu baaniraaui mwane Haꞌataari hako, ma aiꞌa do ꞌinau haariau, me ꞌiniai heiꞌaꞌauhi ana God ꞌa awa beiau. 
1CO.15.11	Ma aiꞌa ꞌua, reiꞌuaa ꞌinau maꞌua ꞌiraau narau tarohaꞌiniai Taroha Goro. Taha na ororiu, naasi do ꞌiꞌamou mou hinihiniaꞌa moi taꞌi Taroha Goro naasi.
1CO.15.12	ꞌOnaa namou hinihiniai tarohaꞌinia ameeu i surutaꞌe ahoꞌi ana Kraest baaniai mae, ma heꞌua i ꞌunua amoou do ꞌiraaui nei nara mae ra bwaꞌi surutaꞌe ahoꞌi? 
1CO.15.13	ꞌOnaa nara bwaꞌi surutaꞌe ahoꞌi, ma haꞌataꞌinia doꞌia Kraest aiꞌa surutaꞌe ahoꞌi roꞌuta baaniai mae. 
1CO.15.14	Ma ꞌonaa ꞌia Kraest ꞌa aiꞌa surutaꞌe ahoꞌi baaniai mae, me ꞌiꞌameu meu heitarohaꞌi pwaranga, mana hinihinimoou ꞌa ꞌari pwaranga roꞌu moi. 
1CO.15.15+1CO.15.16	Mana nata mareho roꞌu, ꞌonaa ꞌiraaui nei ra mae ra bwaꞌi surutaꞌe ahoꞌi, mana maho nameu tarohaꞌinia ꞌinia God doꞌa haꞌa-surutaꞌea Kraest baaniai mae ꞌa aiꞌa haꞌa-momori. Ma ꞌonaa ꞌa haꞌa-momori do ꞌiraaui sae ra mae ra bwaꞌi surutaꞌe baaniai mae, me ꞌia Kraest ꞌa aiꞌa surutaꞌe baaniai mae. 
1CO.15.17	Ma ꞌonaa ꞌia God ꞌa aiꞌa haꞌa-surutaꞌea Kraest baaniai mae, na hinihinimoou ꞌa ꞌari pwaranga moi mamou awa roꞌu mau suriꞌi ora-oraꞌa amooꞌi, 
1CO.15.18	mana nei nara hinihinia Kraest nara bwane maeꞌa rau aiꞌa ataha beia God! 
1CO.15.19	Ma ꞌonaa gau ꞌadomaꞌinia doni hinihinigaau beia Kraest do ꞌana moi tahitahi agaau naꞌi marewanani, ma haꞌarohaigaau diꞌu, suria na hinihinigaau ꞌe maho haaria moi.
1CO.15.20	Maꞌata ꞌa aiꞌa oꞌasi! ꞌIa God ꞌa bwani haꞌa-surutaꞌea Kraest baaniai mae, ma haꞌataꞌinia doꞌia God ꞌai haꞌa-surutaꞌeraau roꞌu baaniai mae ꞌi nei nara mae. 
1CO.15.21	Mou ꞌiraraa, suria ni mae ꞌa boi moi baaniai taꞌi sae, na surutaꞌe ahoꞌi ꞌa boi roꞌu moi baaniai taꞌi sae. 
1CO.15.22	ꞌIgaau hako gai mae suria ꞌigaau raꞌi warowarona Adam, miraaui nei narau hinihinia Kraest rai surutaꞌe ahoꞌi baaniai mae. 
1CO.15.23	Maꞌata ꞌe nei ma toꞌoraai madoraa ana ꞌanai surutaꞌe baaniai mae. ꞌIa Kraest na surutaꞌe naꞌi naꞌo, mana nei anaꞌi raigui surutaꞌe roꞌu naꞌi ꞌoha nai ahoꞌi mai. 
1CO.15.24	Naꞌi muri ꞌaigui tari haꞌahakonai marewana. ꞌIa Kraest ꞌai heiꞌoi, maai haꞌahehoꞌi mwani adaro mana mwani mareho taꞌaꞌi nara toꞌo mena. Ma naꞌi ꞌohasi, ꞌia Kraest ꞌaigui tarangaꞌinia tanaa Godi Amana i hourana ꞌanai marungia. 
1CO.15.25	Ma naꞌi naꞌo, ꞌia Kraest ꞌai heimarungi tarau tari ꞌoha ꞌai haꞌahehoraau hakoi maerongana. 
1CO.15.26	Mana mae, naasi maeronga haꞌahako ꞌanai haꞌa-aiꞌaa. 
1CO.15.27+1CO.15.28	ꞌInia na Usu-usu Maea ꞌa oꞌani, “ꞌIa God ꞌa nugaꞌi mwane mareho hako naꞌi bahainai heimarungi ana Kraest.”
1CO.15.29	ꞌOnaai bwani ꞌiraraa amoou, taraꞌi nei ra bwareomaea ꞌanai ꞌaꞌauhiraaui sae ra mae. ꞌA ꞌua narau daua ꞌiniai bwareomaea naasi, ꞌonaa narau ꞌiraraa doꞌiraaui sae ra mae ra bwaꞌi surutaꞌe ahoꞌi? 
1CO.15.30	Ma ꞌonaa gau bwaꞌi surutaꞌe ahoꞌi baaniai mae, ꞌiꞌameu meu gaꞌi bwaꞌi mwaꞌemwaꞌe ꞌanai tarohaꞌinia Kraest ꞌado ꞌoha reiꞌuaa namei mae! 
1CO.15.31	ꞌAdo dangi ꞌau hano suaai mae! ꞌA haꞌa-momori naasi. ꞌOnaa ꞌa aiꞌa haꞌa-momori, ꞌa aiꞌa haꞌa-momori roꞌu do ꞌinau ꞌau waꞌewaꞌe diꞌu ꞌiniai hagu amoou beiai Arahaga ꞌia Jisas Kraest. 
1CO.15.32	Naꞌi Efesas ꞌiraaui nei narau aba gugua rau ꞌonaai mwamwaa wawauru narau raba haꞌataꞌaiau diꞌu. ꞌE taha na goro ꞌiniai rongomaataꞌi ꞌonaa nagau bwaꞌi surutaꞌe ahoꞌi baaniai mae? ꞌOnaa nagau bwaꞌi surutaꞌe ahoꞌi baaniai mae, ꞌa goro gasi dogai haꞌisuriai haꞌatee na oꞌani, “Gai ngaungau magai gonogono, ꞌinia naꞌi hoꞌoa gai mae.”
1CO.15.33	Ra gasi pwariꞌiꞌamou ꞌiniꞌi mwane mamaani oꞌasi. ꞌIꞌamou mou aidangisiai haꞌatee ra ꞌuꞌunua na oꞌani, “Abui hagu beiraaui nei na barongadi ra taꞌaꞌi, rau gasi haꞌataꞌaiai barongamu na goro.” 
1CO.15.34	Moi waiꞌi ahoꞌi mai ꞌadomaꞌimooꞌi mamoi huraꞌa mai baaniai ora-oraꞌa. Raꞌi nei ꞌiniꞌamou, mou aiꞌa huunai aidangisia God. Ni mareho nau ꞌunua tanaꞌamousi ꞌe mareho namou gaꞌi ninima suria.
1CO.15.35	Raꞌi nei rai oꞌani, “ꞌAi heꞌua ni sae ra mae raigui surutaꞌe ahoꞌi roꞌu baaniai mae? Mana abeda rai ꞌome heꞌua?” 
1CO.15.36	Oru bweu! Na heiarami ꞌoi sadoia naꞌi baronganai kora. Naꞌi ꞌoha naꞌo hasiai kora naꞌi mou amua, na kora ꞌai mae gaꞌu maigui tanoꞌi raboa. 
1CO.15.37+1CO.15.38	Na korai wiit maꞌua namoiwou ta kora naꞌo hasia ꞌa ꞌome heꞌeteꞌi baaniai mareho na raboa, suria ꞌia God na haa tanaai ꞌomeha naꞌi ꞌoha na raboa araꞌa ma suriai ꞌomeha na ꞌia God na ꞌirisia.
1CO.15.39	Na mwane maho nagau hasiꞌi, na abedaaꞌi ra ꞌome heꞌeteꞌi hairiu naꞌi ꞌoha ra tahi araꞌa. ꞌA taꞌisada roꞌu beiꞌi mwane mareho tahitahi naꞌi marewana, ꞌonaaigiai noni, maꞌua mwamwaa, manu, mana iiꞌa.
1CO.15.40	ꞌIa God ꞌa haꞌapwaꞌaraꞌi mwani mareho naꞌi marewana ma naꞌi aro marawa. Mana ꞌome goro ni maho ni aro ꞌa heꞌeteꞌi baaniai ꞌome goro ni maho ni marewanani. 
1CO.15.41	Na sina ꞌe ꞌome goro ana haaria, na hura ꞌe ꞌome goro ana roꞌu haaria, mana heeꞌu raꞌi ꞌome goro adaaꞌi roꞌu haariꞌi. Mana heeꞌu raꞌi ꞌome goro adaaꞌi roꞌu heꞌeteꞌi hairiu.
1CO.15.42	ꞌAi oꞌasi roꞌu i abegaaꞌi naꞌi ꞌoha ꞌia God ꞌai haꞌa-surutaꞌegia baaniai mae. Na abe nagau toringia naꞌi ꞌoha nagai mae ꞌa bwaꞌi orea mai ngabo, maꞌata ni abe na ꞌia God nai haꞌa-surutaꞌea ahoꞌi ꞌai awa tarau. 
1CO.15.43	Ni abe na ꞌome taꞌaa ma maemaeꞌa gaꞌu, ꞌia God ꞌai haꞌa-ꞌomegoroa maai haꞌa-wetewetea naꞌi ꞌoha ꞌai haꞌa-surutaꞌea baaniai mae. 
1CO.15.44	Ni abe nagau toringia, ꞌe abe moi ꞌanai marewanani, mana abe nai surutaꞌe ahoꞌi, ꞌe abe ꞌanai aro. ꞌOnaai toꞌoraa agaaui abe ꞌanai marewana, ꞌa oꞌasi roꞌu, naꞌi nata aba ꞌe abe ꞌanai aro.
1CO.15.45	Naꞌi Usu-usu Maea ra usua dona ꞌetanai sae, ꞌia Adam, ꞌia God ꞌa haꞌapwaꞌaraa ma hauai tahi tanaa. Mana ruanai Adam, ꞌia Kraest, ꞌe Hiꞌona na matai hauai tahi tanagia. 
1CO.15.46	Naasi mou ꞌomesia doni abe ꞌanai aro ꞌa aiꞌa boi naꞌi naꞌo, maꞌata na abe ni marewana gaꞌu, maagu boi naꞌi muri ꞌi abe ꞌanai aro. 
1CO.15.47	Na ꞌetanai Adam ꞌia God ꞌa tauꞌarona mai baaniai ano, mana ruanai Adam ꞌa boi baaniai aro. 
1CO.15.48	ꞌIgaau hako inoni nai marewanani, gau toꞌoraai abe ꞌonaai abenai nei na boi baaniai ano. Migaaui nei nagai taha mau araꞌai aro, na abega rai ꞌonaai abenai nei na boi baaniai aro. 
1CO.15.49	Haꞌamomori! Na abega naꞌi ꞌohani ꞌe abe ni marewanani moi ꞌonaai abena Adam, ma naꞌi muri na abega ꞌai taꞌisada mau roꞌu ꞌonaai abena Kraest na boi baaniai aro.
1CO.15.50	Nau wai ꞌunua tanaꞌamou arai doꞌora mana asiguꞌi, na abe hasiꞌo mana ꞌabu ꞌa aiꞌa arari ꞌanai siri naꞌi hourana ana God. Ni abega ꞌai ngabo aiꞌaa moi ma aiꞌa taꞌisada ꞌanai awa tarau naꞌi aro.
1CO.15.51	ꞌIo. Wai ꞌunua tanaꞌamoui mareho na bainihu namou aiꞌa aidangisia. ꞌIgaau gau bwaꞌi mae hako. ꞌInia naꞌi ꞌoha nagai rongoa rai uuhiai ahuri haꞌahako, na abegaaꞌi rai orisi ꞌiniꞌi abe haoru 
1CO.15.52	mana orisi nagai haua ꞌai raurau diꞌu ꞌonaai maregugu anai maa. Naꞌi ꞌohasi, ni nei ra mae raigui surutaꞌe mana abedi rai orisi mara bwaꞌi maeꞌa roꞌu ta ꞌoha, mana nei nara tahi naꞌi ꞌohasi na abedi rai orisi oꞌasi roꞌu. 
1CO.15.53	ꞌInia ꞌa ororiu doni abe na matai ngabo ꞌai orisi ꞌiniai abe na bwaꞌi matai ngabo, mana abe na matai mae ꞌai orisi ꞌiniai abe na bwaꞌi matai mae.
1CO.15.54	Ma naꞌi ꞌoha naigui toꞌo oꞌasi, naasi ꞌaigui toꞌo haꞌa-momori taha nara usua naꞌi Usu-usu Maea na oꞌani, “Ni mae naasi ꞌia God ꞌa haꞌa-aiꞌaa ma bwane haꞌahehoaꞌa!”
1CO.15.55	“Gaugu bwaꞌi mamaaꞌusiaꞌa i mae,
1CO.15.55	mana mae ꞌagu aiꞌa toꞌo menaꞌa ꞌanai haꞌataꞌaigaau!”
1CO.15.56	ꞌIrai noni ra mamaaꞌusiai mae ꞌiniꞌi ora-oraꞌa adaaꞌi. Marau ora-oraꞌa suriai horosiꞌi adaaꞌi Ringe anaꞌia Moses. 
1CO.15.57	Maꞌata gau haꞌatee haꞌagorohia God, ꞌinia ꞌa haꞌahehoa tanagaaui mae mana ora-oraꞌa ꞌiniai mae ana Araha aga, Jisas Kraest!
1CO.15.58	Naasi arai doꞌora mana asiguꞌi, moi ura baabau mamoi abui suꞌa mwadaꞌu baaniai taha na odo-odo. Moi abui agohe ꞌanai hauꞌi tauꞌaro amooꞌi tanaa Araha, ꞌinia mou ꞌiraraa do ꞌabwaꞌi tauꞌaro namoi haua tanaa Araha nai ꞌari pwaranga.
1CO.16.1	ꞌIo. Naꞌi ꞌoha namoi goni haꞌa ꞌanai ꞌaꞌauhiraaui noni anaꞌia God naꞌi Jerusalem, moi haai here nau ꞌunua tanaraaui noni hinihini naꞌi Provensi Galesia. 
1CO.16.2	Suriꞌi ꞌado dangi sade, ꞌahutanai noni ꞌai nuga sigiai siha haꞌa na matai haa mai tagumaꞌinia. ꞌAi suria moi siha na matai sadoia naꞌi sadesi. Moi haua oꞌasi neina ꞌoha nawai ataha mai beiꞌamou, ni haꞌasi ꞌai bwane awa agauꞌa, mamou bwaꞌi bonasiai soi haꞌa roꞌuꞌa baaniꞌamou. 
1CO.16.3	Naꞌi ꞌoha nawai ataha wou, ꞌau rabasia domoi sigihiraau taraꞌi sae ꞌanai waai bane amoou ꞌari Jerusalem. Minau wai haua ta usu-usu ꞌanai haꞌataaria beiraau maai haꞌa-aidangisiraaui sae hinihini naꞌi Jerusalem ꞌiniraau. 
1CO.16.4	Ma ꞌonaa na ꞌariwou mawai ꞌomesia doꞌa arari do ꞌau gaꞌi ꞌari roꞌu, me ꞌiraau gaꞌi hano roꞌu moi beiau.
1CO.16.5	Naꞌi ꞌaariha agua, nau ꞌadomaꞌinia dowai taha gaꞌu naꞌi Provensi Masidonia mawaigui ataha beiꞌamou. 
1CO.16.6	ꞌA ꞌome ꞌonaa do ꞌau gaꞌi gere awa orea beiꞌamou, gasi tari ꞌoha nai hako i madoraani awarosi. Naasi mamoigui ꞌaꞌauhiau roꞌu naꞌi ꞌaariha agua ꞌari suriꞌi dora nawaigui ꞌari roꞌu suriꞌi. 
1CO.16.7	ꞌAu aiꞌa rabasia dowai garihiꞌamou moi suriai gere madoraa mawaigui hano roꞌu ꞌari ta dora heꞌeteꞌi, me ꞌau rabasia dowai awa beiꞌamou gere orea ꞌonaa ꞌia Araha ꞌa ꞌirisia.
1CO.16.8	Maꞌata ꞌinau wai awa gaꞌu moi ꞌini naꞌi Efesas, tari dangi na ꞌiraaui Jiu rai haꞌatoꞌoai Rongoi Pentikos. 
1CO.16.9	ꞌInia naꞌi ꞌini ꞌau toꞌoraai kae madoraa goro ꞌanai hauꞌi mwane tauꞌaro goro, reiꞌuaa na ragoi nei ra ura bwarasiau.
1CO.16.10	Naꞌi madoraa na ꞌia Timoti ꞌai ataha beiꞌamou, moi haꞌamaotoa goro, ꞌinia ꞌiia ꞌe noni tatauꞌaro roꞌu ana Araha ꞌonaaiau. 
1CO.16.11	Abu tanei ꞌiniꞌamou nai ꞌome heiheia, maꞌata moi ꞌaꞌauhia maai ꞌari daaraꞌi goro naꞌi ꞌaariha ana tari ꞌoha nai ataha ahoꞌi mai beiau. ꞌInia ꞌinau ꞌau totoriai ahoꞌi mai ana beiraau roꞌu haru noni hinihini narau hano beiasi.
1CO.16.12	Hoita, i doꞌoragaaua Apolos ꞌau haꞌataꞌuꞌua wetewete moeꞌa doꞌai hano beiraau haru noni hinihini narai ꞌariwou garihiꞌamou, maꞌata ꞌa aiꞌa ꞌadomaꞌinia doꞌai hano beiraau naꞌi ꞌohanisi. Maꞌata ꞌoha nai ꞌomesia ta madoraa goro, ma ꞌai ꞌariwou mau.
1CO.16.13	Moi ꞌomeꞌome goro, mamoi ura baabau suriꞌi hinihinimooꞌi. Mou abui mamaaꞌu, moi wetewete. 
1CO.16.14	Na mwane mareho namoi haaꞌi moi hauꞌi beiai heitaꞌahi.
1CO.16.15	Mousu ꞌadomaꞌinia Stefanas miraaui nei narau taꞌi awa naꞌi ruma ana. ꞌIraau naasi ꞌi noni hinihini narau rihosi tahamora naꞌi Akaea, marau wateraau haariraau ꞌanai ꞌaꞌauhiraaui noni anaꞌia God. Mau haꞌa-taꞌuꞌuꞌamou arai doꞌora mana asiguꞌi, 
1CO.16.16	ꞌanai suriraaui sae oꞌasi, maꞌua ꞌiatei na tatauꞌaro raha tanaai heisoi ꞌonaairaau.
1CO.16.17	ꞌAu taꞌi kae waꞌewaꞌe diꞌu ꞌiniai ataha mai adaaua Stefanas, Fotiunatas mea Akaekas. Reiꞌuaa namou aiꞌa ataha mai, me ꞌiraau narau ataha ꞌiniꞌamou 
1CO.16.18	marau haꞌa-wetewetea diꞌu i ꞌadomaꞌigu, ꞌonaai haꞌa-wetewetea adaaui ꞌadomaꞌimooꞌi naꞌi naꞌo. Na inoni oꞌasi, moi ꞌadomaꞌi haꞌahouꞌi.
1CO.16.19	ꞌIrai inoni hinihini suriꞌi ꞌomaa naꞌi Provensi Eisia rau ꞌunua woui haꞌatee waꞌewaꞌe adaau tanaꞌamou. ꞌIa Akuila mea Prisila, miraaui inoni hinihini narau goni tarau wou ꞌanai haꞌarahesi naꞌi ruma adarua, rau ꞌunua roꞌu wou i haꞌatee waꞌewaꞌe adaau tanaꞌamou naꞌi atana Araha aga. 
1CO.16.20	Miraau hakoi inoni hinihini naꞌi ꞌini rau ꞌunua roꞌu wou i haꞌatee waꞌewaꞌe adaau tanaꞌamou. ꞌOha moi awa goni noni hinihini ꞌonaai taꞌi ruruha, moi here beiai nata nei
1CO.16.21	ꞌInau haariau a Pol nau usu haꞌahakoai usu-usuni ꞌiniai rimagu ꞌanai ꞌunuai haꞌatee waꞌewaꞌe agua tanaꞌamou.
1CO.16.22	ꞌIatei na aiꞌa taꞌahia Araha, na haꞌa-mamaꞌai ana God ꞌai auru naꞌi hungana.
1CO.16.22	Araha, ꞌoi boi raurau!
1CO.16.23	ꞌAu haꞌarahesi mia Araha aga ꞌia Jisas ꞌai haꞌagorohiꞌamou.
1CO.16.24	ꞌAu taꞌahiꞌamou hako i nei namou hagu beia Jisas Kraest. Amen.
2CO.1.1	Tanaꞌamoui noni anaꞌia God naꞌi ꞌomaai Korin, mei tanaraau hako inoni hinihini naꞌi Provens amoou naꞌi Akaea. ꞌInaua Pol na ꞌia God na sigihiau ꞌanai Haꞌataari ana Jisas Kraest, mea Timoti ꞌi doꞌoragaau, namiri hauai usu-usuni. 
2CO.1.2	Mau haꞌarahesi mia God mea Araha aga ꞌia Jisas Kraest, rarui goro ꞌiniꞌamou mararui haꞌa-awa haꞌagorohiꞌamou.
2CO.1.3	Haꞌatee haꞌagorohia God, i amana Araha aga Jisas Kraest. ꞌE Ama ni heitaꞌahi, maꞌe God ni haꞌa-ꞌoꞌori. 
2CO.1.4	ꞌIia na haꞌa-ꞌoꞌoriꞌameu suriꞌi madoraa nameu siri suriꞌi rongomaataꞌi, neina ꞌiꞌameu mei haꞌa-ꞌoꞌoriraau roꞌu i nei narai rongomaataꞌi, ꞌonaai haꞌa-ꞌoꞌoriꞌameu ana God. 
2CO.1.5	ꞌIꞌameu meu rongomaataꞌi diꞌu ꞌini suria ameeua Kraest, manaꞌi madoraa nameu rongomaataꞌi diꞌu oꞌasi, na haꞌa-ꞌoꞌori ana God ꞌa raha diꞌu roꞌu tanaꞌameu ꞌini hagu ameeu beia Kraest. 
2CO.1.6	Na rongomaataꞌi nameu siri suriꞌi, ꞌe mareho ꞌanai haꞌa-ꞌoꞌoriꞌamou ma ꞌe mareho na bwane ꞌaꞌauhiꞌamou ꞌanai aidangisia Kraest. ꞌIa God ꞌa haꞌa-ꞌoꞌoriꞌameu neina ꞌiꞌameu mei haꞌa-ꞌoꞌoriꞌamou roꞌu mamoi ahumaratanoa ꞌanai siri daaraꞌiniꞌi rongomaataꞌi na ꞌiꞌameu meu siri daaraꞌiniꞌi roꞌu. 
2CO.1.7	Naasi ꞌiꞌameu meu aiꞌa ꞌadomaꞌi heiruaruaꞌa ꞌiniꞌamou, suria meu ꞌiraraa do naꞌi madoraa moi siri suriꞌi rongomaataꞌi ꞌonaai rongomaataꞌi nameu siri suriꞌi, moi daaꞌi roꞌu i haꞌa-ꞌoꞌori nameu daaꞌi.
2CO.1.8	Arai doꞌora mana asiguꞌi, ꞌau ꞌirisia domoi aidangisiai maho nameu siri sadoia naꞌi Provens naꞌi Eisia. ꞌA arunga taꞌaa, ma hihiꞌa diꞌu tanaꞌameu, mameu ꞌadomaꞌinia do meugu bwaꞌi tahiꞌa. 
2CO.1.9	ꞌAdo ꞌoha meu arunga ꞌiraraa ra haꞌaagau moi ꞌanai haꞌamaesiꞌameu! Maꞌata ꞌa oꞌasi do ꞌiꞌameu mei abui ꞌuꞌuriꞌameu haariꞌameu me domei ꞌuꞌuria God, ꞌinia ꞌiia naasi nai haꞌa-surutaꞌeraaui noni baaniai mae. 
2CO.1.10	God ꞌa haꞌatahiꞌameu baaniai maemaeha naasi, maꞌai haꞌatahiꞌameu roꞌu moeꞌa. Meu hinihini wetewete do ꞌiia ꞌai haꞌatahiꞌameu mau roꞌu, 
2CO.1.11	suriai ꞌaꞌauhiꞌameu amoou suriꞌi haꞌarahesi amooꞌi. ꞌIa God ꞌai ꞌaꞌauhiꞌameu ꞌini rago adai noni nara haꞌarahesi ꞌaꞌauhiꞌameu. Ma ꞌai ragoi nei rai haꞌatee haꞌagorohia God naꞌi ꞌoha rai ꞌomesiai heiꞌaꞌauhi na haua tanaꞌameu.
2CO.1.12	ꞌIꞌameu meu mariꞌoriꞌo, ꞌinia meu ꞌirara haꞌagorohia doni barongameeꞌi ra odo-odo tanaraaui mwani noni hako ꞌonaai ꞌirisia ana God, me ororiu tanaꞌamou. Ni awa odo-odo nameu haua, meu haua suriai goro ana God ꞌiniꞌameu, aiꞌa suriai aidanginai noni. 
2CO.1.13+2CO.1.14	Suriꞌi usu-usu aguꞌi tanaꞌamou, ꞌau aiꞌa haꞌatee bibii maꞌua usuꞌi dio i taha narai bwara diꞌu tanaꞌamou ꞌanai aidangisiꞌi ꞌonaai ꞌunua adaau taraꞌi nei. ꞌAu ꞌiraraa do mou aiꞌa aidangisiꞌi hako barongameeꞌi, maꞌata meu huunai rabasia domoi aidangisiꞌi goro mau. Ma naasi naꞌi ꞌoha Araha Jisas ꞌai ahoꞌi mai, moigui mariꞌoriꞌo ꞌiniꞌameu, miꞌameu meigui mariꞌoriꞌo roꞌu ꞌiniꞌamou.
2CO.1.15	ꞌIniai ꞌiraraa agua domoi mariꞌoriꞌo ꞌiniꞌameu, nau ꞌadomaꞌinia ꞌinia ani dowai ataha haꞌarua beiꞌamou, neina wai ꞌaꞌauhiꞌamou haꞌarua roꞌu. 
2CO.1.16	ꞌAu ꞌadomaꞌinia dowai taha beiꞌamou naꞌi ꞌoha nawai hano ꞌanai ꞌari Provensi Masidonia, manaꞌi ꞌoha nawai ahoꞌi mai. Ma naꞌi ꞌohasi, moigui ꞌaꞌauhiau naꞌi ꞌaariha nawai haa ꞌari naꞌi Provensi Jiudea.
2CO.1.17	ꞌA ꞌua? Gasi, mou ꞌadomaꞌinia do ꞌinau ꞌau orisia raurau moi ꞌadomaꞌigu ꞌiniai aiꞌa taha agua beiꞌamou ꞌonaai ꞌunua agua ani. Aiꞌa! ꞌInau aiꞌa ꞌonaairaaui sae ahurodo nara haa ꞌio maraugu orisiꞌi ahoꞌi ꞌadomaꞌidaaꞌi naꞌi muri. 
2CO.1.18	Mwane mareho nameu ꞌunuꞌi tanaꞌamou ra haꞌa-momori ꞌonaaia God na haꞌa-momori tarau. ꞌOha nameu haa ꞌio tanaꞌamou meugu bwaꞌi orisiꞌiꞌa i ꞌadoꞌadomeeꞌi ꞌonaa na bwaꞌi tarana. 
2CO.1.19	ꞌA oꞌasi suria ꞌia Jisas Kraest i garena God na ꞌiꞌameu a Saelas mea Timoti nameu tarohaꞌinia tanaꞌamou, ꞌa aiꞌa ꞌanai haa ꞌio naꞌi ꞌohani ma doꞌaigui orisia ahoꞌi ꞌadoꞌado naꞌi muri. ꞌIa Jisas ꞌa haua tarau i mareho na duruduru ꞌinia. 
2CO.1.20	Na mwane duruduru anaꞌia God, ꞌia Kraest na haꞌatoꞌoꞌi. Ma naasi gau matai haꞌaasaa God oꞌani, “Haꞌamomori, ꞌia God ꞌa haua tarau i maho na duruduru ꞌinia. Amen.” 
2CO.1.21	ꞌIa God naasi na ꞌaꞌauhigia ꞌanai ura baabau naꞌi hinihinigaau beia Kraest. ꞌA sigihigia ꞌanai haꞌi inoni anaꞌi, 
2CO.1.22	ma haꞌataaria mai Hiꞌona Maea ꞌanai mono naꞌi raroga. ꞌA ꞌonaai haꞌara ꞌanai haꞌataꞌinia doꞌia God na toꞌoragia ma haꞌataꞌinia doni duruduru anaꞌi rai haꞌa-momori tanagia.
2CO.1.23	ꞌIo, waigui haꞌataꞌinia tanaꞌamou i taranai taha nau aiꞌa taha ahoꞌi mai ꞌinia naꞌi Korin, mia God na ꞌiraraa doni mareho nau maaniani ꞌa haꞌa-momori! Nau aiꞌa taha mai beiꞌamou ani suria ꞌau aiꞌa ꞌirisia domoi arunga taꞌaa diꞌu ꞌoha wai hadahada haꞌa-taꞌaiꞌamou ꞌiniꞌi barongamooꞌi nara aiꞌa goro. 
2CO.1.24	Aiꞌa domeu raba haꞌa-ꞌusuꞌusuꞌamou moi ꞌanai hinihiniꞌi mareho nameu hinihiniꞌi, ꞌinia meu ꞌiraraa do mou ura baabau naꞌi hinihinimooꞌi. ꞌIꞌameu meu raba ꞌaꞌauhiꞌamou moi ꞌanai haꞌa-waꞌewaꞌeꞌamou.
2CO.2.1	ꞌOha nau awa beiꞌamou naꞌi naꞌo ani, ꞌau haꞌatee wetewete tanaꞌamou mau haꞌa-arungataꞌaiꞌamou. Na tarana naasi naugu orisia ꞌinia i ꞌadomaꞌigu ꞌanai boi garihiꞌamou roꞌu. ꞌAu gasigu haꞌa-arungataꞌaiꞌamou roꞌu. 
2CO.2.2	ꞌInia ꞌonaa nawai haꞌa-ahutotouꞌamou, ma bwaꞌi neiꞌa roꞌu naigui haꞌa-waꞌewaꞌeau. Suria ꞌiꞌamou moi namou matai haꞌa-waꞌewaꞌeau. ꞌInia ꞌonaa nawai haꞌa-ahutotouꞌamou, maꞌai bwara tanaꞌamou ꞌanai haꞌa-waꞌewaꞌeau! 
2CO.2.3	Naasi tarana nau raongiꞌamou ꞌinia naꞌi nata usu-usu ani. ꞌAu aiꞌa ꞌirisia do ꞌiraaui mwane narau gaꞌi haꞌa-waꞌewaꞌeau, naraigui haꞌa-ahutotouau naꞌi ꞌoha nawai ꞌari wou. Maꞌata ꞌinau ꞌau hinihini domou araisuriꞌi mareho nau usuꞌi tanaꞌamou ani, ma naasi ꞌinau wai waꞌewaꞌe, miꞌamou roꞌu moi waꞌewaꞌe. 
2CO.2.4	Na usu-usu nau haua ani ꞌau haua beiai ahutotou. Na wainai maagu ra ahe ꞌiniai raha diꞌu anai ahutotou naꞌi tahingagu. Ma aiꞌa do ꞌau raba haꞌa-ahutotouꞌamou, me ꞌau ꞌirisia domoi aidangisiai raha na haua i heitaꞌahi agua tanaꞌamou.
2CO.2.5	ꞌIo. ꞌIa moꞌo ꞌiniꞌamou na taritariꞌa ani, ꞌa aiꞌa haꞌa-arungataꞌaiau moi maꞌata ꞌa haꞌa-arungataꞌaiꞌamou hako. Me ꞌa aiꞌa do ꞌa haꞌa-arungataꞌaiꞌamou diꞌu hako. Nau ꞌau ꞌunua oꞌasi, suria ꞌau aiꞌa raba mamaani haꞌataꞌaia diꞌu a moꞌo na taritariꞌasi. 
2CO.2.6	Ni haꞌa-mamaꞌai na ragoi nei ꞌiniꞌamou namou haua tanaa ꞌa arariꞌa. 
2CO.2.7	Hoita, na mareho namou gaꞌi haua ꞌai oꞌani. Moi ꞌadomaꞌi nugasiai ꞌinona mamoi haꞌa-ꞌoꞌoria naꞌi tahingana, ꞌa gasigu arunga taꞌaa magu taꞌaa diꞌu wou tanaa. 
2CO.2.8	Naasi ꞌau haꞌa-taꞌuꞌuꞌamou ꞌanai haꞌataꞌinia tanaa domou taꞌahia mau.
2CO.2.9	Naani taranai taha nau usua ꞌiniai usu-usu ani tanaꞌamou. ꞌAu usu-usu ꞌanai ohoohoꞌamou mawai sadoia ꞌonaa namoi araisuriai heiatengaꞌi agua tanaꞌamou ꞌanai haꞌa-mamaꞌaia moꞌosi. 
2CO.2.10	Ma naani, ꞌau ꞌiraraa domou araisuriaꞌa, ma naasi ꞌiatei namou ꞌadomaꞌi nugasia ꞌiniai taritariꞌa ana, ꞌinau ꞌau ꞌadomaꞌi nugasia roꞌu ꞌinia, ꞌonaa na haꞌa-momori do ꞌa hauai mareho na taꞌisada do ꞌau gaꞌi ꞌadomaꞌi nugasia ꞌinia. ꞌIa Kraest ꞌa ꞌiraraa do ꞌau ꞌadomaꞌi nugasia neinai ꞌaꞌauhiꞌamou. 
2CO.2.11	ꞌAu haua oꞌasi, suria ꞌonaa nagau bwaꞌi ꞌadomaꞌi nugasia, ꞌia Saetan ꞌai siri mai ꞌanai haꞌataꞌaigaau. Migaau gau aidangisia do ꞌiia ꞌa honu ꞌiniꞌi mwane haꞌaradorado taꞌaꞌi.
2CO.2.12	ꞌIo. Naꞌi madoraa nau ꞌari naꞌi Troas ꞌanai tarohaꞌiniai Taroha Goro ꞌinia Jisas Kraest, ꞌau ꞌome ꞌiraraa doꞌia Araha ꞌa haua tanaau i madoraa goro ꞌanai heitarohaꞌi naꞌiei. 
2CO.2.13	Maꞌata ꞌa aiꞌa goro i ꞌadomaꞌigu ꞌiniai aiꞌa heisadoi agua beiai doꞌoragaau a Taetas, ꞌinia ꞌiia na gaꞌi waa mai taroha ꞌiniꞌamou. Naasi ꞌau haꞌatee haihaꞌari beiraaui noni hinihini naꞌi Troas, mau daaraꞌi mai ꞌini naꞌi Masidonia ꞌanai sibania Taetas.
2CO.2.14	Maꞌata meu haꞌatee haꞌagorohia God! ꞌInia ꞌia Kraest ꞌa ꞌaꞌauhiꞌameu ꞌanai haꞌahehoa Saetan suriꞌi mwani dora na ꞌia God ꞌa naꞌotarameeu ꞌari suriꞌi. Mia God ꞌa haꞌataariꞌameu huraꞌa ꞌanai tarohaꞌinia Kraest suria ꞌari mwane dora ꞌonaai ꞌadarara na haa i siꞌinihanai insens hako ꞌari suriai mwani dora. 
2CO.2.15+2CO.2.16	Na heitarohaꞌi nameu haua ꞌinia Kraest, ꞌa ꞌonaai insens na siꞌini mamagi na haꞌa-waꞌewaꞌea God ma ꞌadarara hako ꞌari siꞌinihana beiraaui mwani inoni. Tanaraaui nei narai tahi beia God, na Taroha Goro ꞌa haua tanaraaui siꞌini na mamagi, ma hauai tahi tarau tanaraau. Mei tanaraaui nei nara suriai tara ꞌanai mae, na siꞌinihana ꞌa taꞌaa tanaraau, ma haua tanaraaui mae tarau. Hoita naasi, ꞌa ꞌome ꞌonaa do aiꞌa ta nei nai arari ꞌanai hauai tauꞌaro na ororiu diꞌu oꞌasi! 
2CO.2.17	Maꞌata ꞌiꞌameu raꞌi inoni tatauꞌaro anaꞌia Kraest na ꞌia God na haꞌataariꞌameu huraꞌa ꞌanai tarohaꞌiniai Taroha Goro beiai huunai ꞌadomaꞌi ni heitarohaꞌi na odo-odo naꞌi maana. ꞌIꞌameu aiꞌa ꞌonaairaaui nei nara tarohaꞌiniai haꞌatee ana God ꞌanai dau haꞌa ꞌinia.
2CO.3.1	ꞌA ꞌua? ꞌOha nau usu-usu oꞌasi mou ꞌadomaꞌinia do ꞌau haꞌimaania haꞌa-taꞌetaꞌeꞌameu ꞌiniai tatauꞌaro ameeu? Aiꞌa! Taraꞌi sae heitarohaꞌi nara huhuraꞌa, ra toꞌoraꞌi usu-usu baaniraaui sae hinihini suriꞌi ꞌomaa adaaꞌi ꞌanai haꞌarangasia huraꞌa do ꞌiraau raꞌi sae tatauꞌaro goro anaꞌia God. Ma naꞌi ꞌoha nara huraꞌa ꞌanai garihiraau taraꞌi sae hinihini roꞌu rai haꞌataꞌiniꞌi usu-usu ꞌisi tanaraau. ꞌIꞌameu aiꞌa haua oꞌasi. ꞌIꞌameu aiꞌa ꞌirisia ta usu-usu baania tanei ꞌanai haꞌa-aidangisiꞌamou ꞌiniꞌameu maꞌua baaniꞌamou ꞌanai haꞌa-aidangisiraaui inoni ꞌiniꞌameu. 
2CO.3.2	ꞌInia ꞌiꞌamou naasi namou ꞌonaai usu-usu ꞌanai hadangaꞌiniꞌameu tanaraaui noni. Na ꞌadona hakoi noni ra matai reꞌiꞌi tahingamooꞌi marai aidangisia do ꞌiꞌameu raꞌi sae tatauꞌaro goro anaꞌia God. 
2CO.3.3	Na hinihini amoou beia Kraest ꞌohani, ꞌa ꞌonaai usu-usu na haꞌataꞌinia doni tatauꞌaro ameeu beiꞌamou ꞌa goro. ꞌIa Kraest na usuai usu-ususi, ꞌinia ꞌiia na haꞌataariꞌameu tanaꞌamou. ꞌIa Kraest ꞌa aiꞌa usu-usu ꞌinia ta mareho ꞌonaai ingki ꞌanai haꞌa-aidangisiraaui noni ꞌiniai hinihini amoou beia, maꞌata rau aidangisia ꞌiniai Hiꞌona Maea ana God tahitahi na awa beiꞌamou. Ma aiꞌa usu-usu naꞌi dorai hau papahetaꞌa, me maꞌata suriꞌi tahingamooꞌi.
2CO.3.4	ꞌIa Kraest na haꞌa-ꞌoꞌoriꞌi ꞌadomaꞌimeeꞌi mameu ꞌiraraa haꞌagorohia doni tatauꞌaro ameeu beiꞌamou ꞌa ꞌaꞌauhiꞌamou, mia God ꞌa ꞌiraraa do meu haꞌatee haꞌa-momori. 
2CO.3.5	Aiꞌa do meu ꞌadomaꞌinia domeu wetewete arari haarimeeu ꞌanai hauai tatauꞌaro naani, maꞌata ꞌia moia God na haꞌa-arariꞌameu ꞌanai haa. 
2CO.3.6	ꞌIia na haꞌa-arariꞌameu ꞌanai haꞌausuriraaui noni ꞌiniai duruduru haoru ana. Meu aiꞌa ꞌunua tanaraau dorai araisuriꞌi mwani Haꞌatora anaꞌia Moses ꞌanai dauai tahi tarau, maꞌata na Hiꞌona Maea naasi nai haua tanaraau. ꞌOnaa gai ꞌuꞌuriꞌi Haꞌatora anaꞌia Moses ꞌanai haꞌatahigia, ꞌai hauai mae tanagia, maꞌata na Hiꞌona Maea ꞌai hauai tahi tarau.
2CO.3.7	Na Haꞌatora na ꞌia God na usuꞌi dio naꞌi rua dorai hau papahetaꞌa na hauai mae tanaraaui noni. ꞌInia ꞌiatei na bwaꞌi araisuriꞌi hako ꞌai dauai mae tarau. Maꞌata reiꞌuaa na oꞌasi, ni Haꞌatora ꞌa boi beiai rarahana God na wadoriai bwauna Moses. Ma reiꞌuaa na bwara tanaraaui noni nai Israel ꞌanai wana orea ꞌinia Moses, maꞌata ni raraha naasi ꞌagu buna aiꞌaa mau. 
2CO.3.8	Naasi, ꞌonaa ꞌia God ꞌa haꞌataꞌiniai ororiu anai Haꞌatora oꞌasi, ꞌe taha i ꞌadoꞌadomooꞌi ꞌiniai ororiu na haa i duruduru haoru na boi beiai Hiꞌona Maea? 
2CO.3.9	ꞌOnaa na mareho nai haua tanagiai mae ꞌa ororiu, ꞌa haꞌataꞌinia doni mareho nai hauai tahi tanagia ꞌa ororiu diꞌu! 
2CO.3.10	Naꞌi ꞌoha bwani na Haꞌatora ꞌa ꞌome ororiu, ma naꞌi ꞌohani ni ororiu anai duruduru haoru ꞌa diꞌuai ororiu anai Haꞌatora. 
2CO.3.11	Ma ꞌonaa na Haꞌatora nara bwaꞌi awa tarau ra ororiu, ꞌa haꞌataꞌinia doni duruduru haorusi ꞌa ororiu diꞌu, ꞌinia ꞌai awa tarau.
2CO.3.12	Suriai ꞌiraraa ameeu doni duruduru haoru naasi ꞌa ororiu diꞌu, ꞌa haꞌa-ramoramoꞌameu ꞌanai tarohaꞌinia huraꞌa i Taroha Goro. 
2CO.3.13	Ni heitarohaꞌi nameu haua, meu aiꞌa girua ta maho. Meu aiꞌa ꞌonaaia Moses na haꞌabwarasiai bwauna ꞌiniai bwana baaniraaui inoni nai Israel dorau gasi ꞌomesia i ꞌoha na rarahanai bwauna ꞌa hanoria wou i aiꞌaa. 
2CO.3.14	Naꞌi ꞌohasi, ni ꞌadomaꞌidaaꞌi ra kuhi. Ma tari mai ꞌohani, naꞌi madoraa na ꞌiraaui Jiu rau ꞌohaꞌiniai Buka Duruduru Bwani, rau bwarai aidangisia, suria na ꞌadomaꞌidaaꞌi ra kuhi mau. ꞌA ꞌonaai bwana na haꞌabwarasiꞌi. Maꞌata ni bwana naasi ꞌa matai aiꞌaa moi ꞌonaa rai hinihinia Kraest. 
2CO.3.15	Haꞌamomori, reiꞌuaa naꞌi ꞌohani, suriꞌi ꞌoha ra ꞌohaꞌiniꞌi buka na usuꞌia Moses, na bwana naasi ꞌa haꞌakuhiꞌi mau i ꞌadomaꞌidaaꞌi. 
2CO.3.16	Mia tei nai rihotaꞌi tanaa Araha baaniꞌi ora-oraꞌa anaꞌi, na bwana na haꞌakuhiai ꞌadomaꞌina, ꞌai aiꞌaa. 
2CO.3.17	Ni Araha nau ꞌunua ani, naasi Hiꞌona Maea. Mia tei na Hiꞌona Maea ꞌa awa beia, ꞌiia ꞌa awa dadaraꞌaꞌa. 
2CO.3.18	Naasi, ꞌigaaui noni hinihini aiꞌa bwana nai haꞌakuhiꞌi ꞌadomaꞌigaaꞌi. ꞌIgaau gau wanawana suriai raraha mana gorohana Araha, mana Hiꞌona Maea ꞌa ꞌabengaꞌi orisigia ꞌonaaia. ꞌAri wou mana raraha mana gorohaga ꞌai taꞌisada beia.
2CO.4.1	ꞌIa God ꞌa goro ꞌiniꞌameu ma haꞌa-ꞌuꞌuriꞌameu ꞌiniai tatauꞌaro ana ꞌanai tarohaꞌiniai Taroha Goro. Tarana naasi nameu aiꞌa waiꞌateꞌa ꞌinia ꞌanai hauai tatauꞌaro naasi. 
2CO.4.2	Mana heitarohaꞌi nameu haua, meu haꞌimaania domei abui haua ta mareho namei ninima ꞌinia maꞌuasi domei girua ta maho taꞌiniraaui noni dorai abui ꞌiraraa. Meu bwaꞌi haꞌa-bweubweuꞌaa tanei, maꞌua domei hiosiꞌi haꞌatee anaꞌia God. ꞌIa God ꞌa ꞌiraraa do ꞌiꞌameu meu tarohaꞌinia huraꞌai taha na haꞌa-momori naꞌi haꞌatee ana, neina ꞌiraaui noni rai matai ꞌuꞌuriai taha nameu haꞌausuriraau ꞌinia. 
2CO.4.3	Ma ꞌonaa na Taroha Goro nameu tarohaꞌiniasi ꞌa bwarai aidangi tarihana, me ꞌa bwara tanaraau moi nei narau suriai tara ꞌanai mae tarau. 
2CO.4.4	ꞌA bwara tanaraaui hinihini suria na hiꞌona taꞌaa naꞌi marewanani na haꞌakuhiꞌi ꞌadomaꞌidaaꞌi, ma haꞌabwarasiai marewa baaniraau, doꞌa gasigu bewaasiraau. Na bewaasi, naasi marewa na boi baaniai Taroha Goro ꞌinia Kraest na hauasa ma taꞌisada beia God.
2CO.4.5	Mareho nameu tarohaꞌinia, meu aiꞌa tarohaꞌiniꞌameu haarimeeu, maꞌata meu tarohaꞌinia doꞌia Jisas Kraest na Araha miꞌameu raꞌi noni tatauꞌaro anaꞌi na haꞌataariꞌameu ꞌanai ꞌaꞌauhiꞌamou. 
2CO.4.6	ꞌOha ꞌia God ꞌa haꞌapwaꞌaraai marewa ꞌa haꞌatee oꞌani, “Ni marewa ꞌai rara naꞌi kuhi.” Na taꞌi God mau naasi na hauai marewa na rara suriꞌi tahingagaaꞌi, ma haꞌa-aidangisigaau ꞌiniai gorohana mana mena ana na gau reꞌia beia Kraest.
2CO.4.7	ꞌIꞌameu meu ꞌonaai taraani huai bei moi na awa i totoꞌora naꞌi rarona, ꞌinia ꞌia God ꞌa haꞌa-ꞌuꞌuriꞌameu i sae haariꞌi moi ꞌiniai Taroha Goro ana. ꞌA haua oꞌasi ꞌanai haꞌataꞌinia doni mena hauasa ꞌanai hauai tatauꞌaro naasi, aiꞌa ꞌiia ameeu me ꞌiia ana God. 
2CO.4.8	Meu hano suaꞌi mwane mareho taꞌaꞌi, maꞌata meu aiꞌa maemaeꞌa. Taraꞌi ꞌoha ꞌa kakui ahumeeꞌi mameu aiꞌa ꞌiraraai taha ꞌanai haa, maꞌata meu aiꞌa agohe. 
2CO.4.9	Ra nora taꞌaiꞌameu, maꞌata ꞌia God ꞌa aiꞌa nugasiꞌameu. Ra haꞌa-maataꞌiꞌameu maꞌata ra aiꞌa ngahu haꞌa-aiꞌameu. 
2CO.4.10+2CO.4.11	ꞌAdo madoraa naꞌi tahitahi ameeu, meu awa naꞌi bahainai maemaeha ꞌiniai tauꞌaro ameeu tanaa Kraest, do neina tahingana ꞌai haꞌataꞌi huraꞌa roꞌu suriꞌi abemeeꞌi nara matai mae moi taꞌoha. 
2CO.4.12	Naasi meu hano suaa tarau i mae, maꞌata tanaꞌamou ꞌe tahi tarau.
2CO.4.13	Ra usua oꞌani naꞌi Usu-usu Maea, “ꞌAu haꞌatee, suria ꞌau ꞌuꞌuria God.”
2CO.4.14	ꞌInia meu aidangisia do ni God na haꞌa-surutaꞌea Araha aga Jisas Kraest baaniai mae, ꞌai haꞌa-surutaꞌeꞌameu oꞌasi roꞌu, maai waiꞌameu goni beiꞌamou ꞌanai ꞌari beia. 
2CO.4.15	Na mwane rongomaataꞌi nara toꞌiꞌameu, raꞌi rongomaataꞌi ꞌanai ꞌaꞌauhiꞌamou neina rai rago i nei narai aidangisiai heitaꞌahi ana God tanaraau. Ma naasi ꞌaigui rago roꞌu i nei ꞌanai haꞌatee haꞌagorohia ma ꞌanai haꞌahauasaa.
2CO.4.16	Naasi tarana nameu aiꞌa waiꞌateꞌa ꞌiniasi ꞌanai tauꞌaro. Reiꞌuaa na abemeeꞌi ra hanoria woui wariꞌa mameu maemaeꞌa, maꞌata na tahingani hiꞌona beiꞌameu ꞌa wetewete raha araꞌa tarau ꞌado dangi. 
2CO.4.17	Na rongomaataꞌi nameu siri suriꞌi suriai gere madoraa ra aiꞌa taraa taꞌaa diꞌu naꞌi ꞌoha nameu aidangisia dorai ꞌaꞌauhiꞌameu ꞌanai dauai mareho nai goro diꞌu roꞌu wou. Naasi mwane bane goro narai awa tarau namei daua araꞌai aro. 
2CO.4.18	Naasi ꞌiꞌameu meu aiꞌa ꞌadomaꞌiniai maho nameu matai ꞌomesia ꞌohani, maꞌata meu ꞌadomaꞌiniai maho nameu aiꞌa ꞌomesia. Ni rongomaataꞌi nagau siri suriꞌi ra bwaꞌi awa oreꞌi, maꞌata ni maho nagau aiꞌa matai ꞌomesia ꞌai awa tarau.
2CO.5.1	Gau ꞌiraraa do naꞌi ꞌoha gai mae mana abega naꞌi marewanani ꞌai ngabo aiꞌaa wou, ꞌigaau gai awa beia God naꞌi aro beiai abe haoru nai haua tanagia. ꞌIa God nai haua tanagiai abe haorusi, ma aiꞌa abe na inoni nai tauꞌarona, maꞌata ꞌe abe na ꞌia God na tauꞌarona ꞌanai awa tarau. 
2CO.5.2	Me naꞌi ꞌohani gau huunai raba hano baaniai marewanani neina gai awa araꞌai aro beiai abe haoru. 
2CO.5.3	ꞌInia gau rabasia doni aungagaaꞌi rai toꞌo dora taradi marai abui ꞌonaai nei na ore-ore. 
2CO.5.4	Naꞌi awa nagau haa naꞌi marewanani, gau arunga hihiꞌa ꞌiniꞌi mwane mareho magau arunga waiꞌateꞌa ꞌinia. Ma aiꞌa dogau rabasiai mae neina gai bwaꞌi toꞌo abe. Aiꞌa! Gau rabasia dogai dauai abe haoru nai tahi tarau, mana abe haoru naasi ꞌai orisiai abe na matai mae moi. 
2CO.5.5	ꞌE ꞌadoꞌadona maꞌe heiꞌirisina God ꞌanai orisigia ꞌiniai abe haorusi, ma haua tanagiai Hiꞌona Maea ꞌanai haꞌataꞌinia tanagia doni taha na durua ꞌai toꞌo haꞌa-momori.
2CO.5.6	Naasi na ꞌadoꞌadogaaꞌi ra wetewete. Gau ꞌiraraa do naꞌi ꞌoha nagau awa beiai abe haꞌi hasiꞌo naꞌi marewanani, gau awa haꞌatau baaniai ꞌomaa ana Araha. 
2CO.5.7	Maꞌata gau ꞌiraraa dogai taha mau naꞌiei, suria na hinihini na naꞌotaragaau, aiꞌa do ꞌe mareho nagau ꞌomesia. 
2CO.5.8	Haꞌamomori, na ꞌadomaꞌiga ra wetewete magau ꞌadomaꞌinia do ꞌa gaꞌi goro dogau gaꞌi nugasiai abega anai marewanani, ꞌanai awa beia Araha araꞌai aro. 
2CO.5.9	Naasi reiꞌuaa nagau awa naꞌi marewana maꞌua naꞌi aro, gai haꞌimaania doꞌia Araha ꞌai waꞌewaꞌe ꞌiniꞌi mwane mareho hako nagai haaꞌi. 
2CO.5.10	Suria ꞌigaaui mwani inoni hako gai ura naꞌi maana Kraest ꞌanai hiirigaau. ꞌIia ꞌai taharigia hako ahoꞌi inoni ꞌiniꞌi mwane mareho hako nagau haaꞌi, reiꞌuaa ra goro maꞌua taꞌaa.
2CO.5.11	ꞌOnaai aidangisia ameeu doni hihiiri ana Araha ꞌe mareho na haꞌamamaaꞌu, naia nameu bonasia ꞌinia doni mwane inoni rai hinihiniai Taroha Goro. ꞌIa God ꞌa aidangisia domeu heitarohaꞌi beiai ꞌadomaꞌi na odo-odo, ma ꞌau huunai ꞌirisia do ꞌiꞌamou moi aidangisia oꞌasi roꞌu. 
2CO.5.12	Aiꞌa domeu bonasiai haꞌa-taꞌetaꞌeꞌameu roꞌu naꞌi maamoou, maꞌata meu rabasia domoi ꞌomesiꞌi mareho nameu haaꞌi mamoi mariꞌoriꞌo ꞌiniꞌameu. Ma naasi moi matai aramiraaui nei narau haꞌatee haꞌa-taꞌaiꞌameu. ꞌInia ꞌiraausi, rau ꞌadomaꞌi ororiu moi ꞌiniai tatauꞌaro adaaꞌi nara haꞌataꞌi huraꞌa, maraugu aiꞌa taraa ꞌadomaꞌi ororiu ꞌiniai taha na awa naꞌi tahingadaaꞌi. 
2CO.5.13	ꞌOnaa na meu ꞌome toꞌo bweubweuꞌa ꞌonaai ꞌunua ada taraꞌi sae, naia i tauꞌaro raha nameu haua tanaa God na haꞌa-ꞌosiꞌameusi. Ma ꞌonaa nameu ꞌome odo-odo, ma naasi ꞌe goro tanaꞌamou. 
2CO.5.14	Na tauꞌaro nameu haua, meu haua ꞌiniai heitaꞌahi ana Kraest tanaꞌameu. Meu aidangisia do ꞌiia naasia moꞌo na mae ꞌinigia hakoi mwane inoni, ma naasi ꞌa ꞌonaa do ꞌigaau hako gau mae roꞌu. 
2CO.5.15	ꞌIa Kraest ꞌa mae ꞌinigia, doꞌigaau ꞌi nei nagau dauai tahinga haoru, gai abui haꞌisuriꞌi ꞌadomaꞌigaaꞌi, maꞌata gai suriai nei na mae ma surutaꞌe ahoꞌi ꞌinigia.
2CO.5.16	Naasi, naꞌi ꞌohani, ni ꞌadomaꞌi nagau gaꞌi haua ꞌanai nata sae, ꞌa gaꞌi bwaꞌi ꞌari suriai ororiu na haua i saesi naꞌi marewana. Naasi ꞌadomaꞌi nagau toꞌoraa gaꞌu ꞌana Kraest, ꞌoha gau ꞌadomaꞌinia do ꞌiia ꞌe noni haaria moi. 
2CO.5.17	Naasi ꞌa haꞌataꞌinia do ꞌiatei na hinihinia Kraest, ꞌiia ꞌe inoni haoru. Ni baronga bwani ra aiꞌaꞌi, mana baronga haoru ra sirimai.
2CO.5.18	Ni baronga haoru ꞌisi, ra boi baania God. Me ꞌiia na haꞌataaria Kraest ꞌanai totoa ahoꞌi heihoa na inoni na haa beia God, do ꞌiraau rai matai hagu ahoꞌi beia. ꞌIia ꞌa haua tanaꞌameui tatauꞌaro ꞌanai wairaau mai noni ꞌanai hagu ahoꞌi beia. 
2CO.5.19	Na mareho nameu tarohaꞌinia, naasi do ꞌia God ꞌa haꞌahaguraaui mwane inoni beia ꞌinia Kraest. Mia God ꞌa matai ꞌadomaꞌi nugasiꞌi ora-oraꞌa adaaꞌi. ꞌIia ꞌa haua tanaꞌameui tatauꞌaro ꞌanai tarohaꞌiniai marehosi tanaraaui noni.
2CO.5.20	Naasi ꞌiꞌameu nameu ura ꞌinia Kraest, ma ꞌonaa doꞌia God na hauꞌi tanaꞌameui hadahada anaꞌi ꞌanai ꞌunuꞌi tanaꞌamou. Naani maho na ꞌia Kraest na ꞌirisia domei ꞌunua tanaꞌamou, “Moi hagu ahoꞌi beia God!” 
2CO.5.21	ꞌIa Kraest ꞌa aiꞌa ora-oraꞌa. Maꞌata ꞌanai ꞌaꞌauhigia, ꞌia God ꞌa rahiꞌi ora-oraꞌa agaaꞌi, ma hauꞌi tanaa Jisas ꞌanai waaꞌi baanigia. Ma haua oꞌasi do ꞌigiai nei ga hagu beia Kraest, gai haꞌi inoni odo-odo naꞌi maana God.
2CO.6.1	Tarana i tauꞌaro goni ameeu beia God, meu haꞌa-taꞌuꞌuꞌamou i nei namou aidangisiai heitaꞌahi ana God tanaꞌamou, do mou gasi ꞌadomaꞌi mara maho haaria moi ꞌinia. 
2CO.6.2	Moi rongoai taha God na ꞌunua naꞌi Usu-usu Maea, ꞌa oꞌani, “ꞌOha na tari madoraa ꞌanai ꞌaꞌauhiꞌamou, ꞌau rongoꞌamou. Ma naꞌi madoraa ꞌanai haꞌatahiꞌamou, ꞌau ꞌaꞌauhiꞌamou.” Mou rongoa! Naani madoraa na ꞌia God ꞌa raba ꞌaꞌauhiꞌamou, mana madoraa na raba haꞌatahiꞌamou.
2CO.6.3	Meu haꞌimaania do mei abu haua ta maho nai ꞌome taꞌaa naꞌi maadai noni, suria meu aiꞌa rabasia do tanei ꞌai haꞌatee haꞌataꞌaiai tatauꞌaro ameeu tanaa Araha. 
2CO.6.4	Maꞌata suriꞌi mwane mareho hako nameu haaꞌi, meu haꞌataꞌinia do ꞌiꞌameu raꞌi inoni tatauꞌaro anaꞌia God. Meu ahumaratanoa suriꞌi ꞌoha nameu siri suriꞌi rongomaataꞌi, suriꞌi ꞌoha nameu bwara, mei suriꞌi ꞌoha nameu siri suriꞌi mwane mareho taꞌaꞌi. 
2CO.6.5	Taraꞌi ꞌoha ra rohoꞌameu, ma taraꞌi ꞌoha ra nugameu naꞌi rumanihoꞌo, ma taraꞌi ꞌoha ra hauai haꞌagogoru ꞌanai haꞌa-taꞌaiꞌameu. Meu tauꞌaro raha, taraꞌi ꞌoha meu awa haꞌi hioro ma taraꞌi ꞌoha meu aiꞌa toꞌo madoraa ꞌanai mauru. 
2CO.6.6	Raꞌi mareho roꞌu nara haꞌataꞌinia do ꞌiꞌameu raꞌi inoni tatauꞌaro anaꞌia God. Meu awa odo-odo, meu aidangisia God, meu ahumaratanoa, mameu goro ꞌiniraaui inoni. Na Hiꞌona Maea ꞌa awa beiꞌameu, mana heitaꞌahi ameeu ꞌa haꞌa-momori. 
2CO.6.7	Meu tarohaꞌiniai taha na haꞌa-momori, mana mena ana God na beiꞌameu. Ni awahameeu na odo-odo ꞌa ꞌonaai naihi mana taatahi ꞌanai ura bwarasiraaui maerongameeꞌi. 
2CO.6.8	Naꞌi tauꞌaro ameeu tanaa God, taraꞌi nei ra haꞌahouꞌameu, ma taraꞌi nei ra aiꞌa. Taraꞌi nei ra taeniꞌameu, ma taraꞌi nei ra haꞌatee haꞌa-taꞌaiꞌameu. Taraꞌi nei ra ꞌunua domeu pwapwaariꞌi, maꞌata ꞌiꞌameu meu tarohaꞌiniai taha na haꞌa-momori. 
2CO.6.9	Taraꞌi nei ra aidangisia do ꞌiꞌameu raꞌi huudi sae tatauꞌaro anaꞌia God, maꞌata taraꞌi nei ra heitohe. Taraꞌi ꞌoha meu gaarangi mae, maꞌata meugu buna tahi mau. Ra haꞌa-mamaꞌaiꞌameu, maꞌata meu aiꞌa mae. 
2CO.6.10	ꞌOha nameu siri suriꞌi rongomaataꞌi nameu gaꞌi ahutotou ꞌiniꞌi, meu waꞌewaꞌe moi. Meu pohara, maꞌata ꞌa ragoi nei nameu haꞌa-totoꞌoraraau. Ma reiꞌuaa nameu aiꞌa toꞌora mareho, maꞌata na mwane mareho ꞌiia ameeꞌi.
2CO.6.11	Mwane sae goro aguꞌi naꞌi Korin, meu maani haꞌagorohiꞌi hakoi mwane mareho tanaꞌamou. Na heitaꞌahi ameeu tanaꞌamou ꞌa huraꞌa mai baaniꞌi hakoi tahingameeꞌi. 
2CO.6.12	ꞌIꞌameu meu taꞌahiꞌamou mau, ꞌiꞌamou namougu aiꞌa taꞌahiꞌameuꞌa. 
2CO.6.13	Na hadahada nau haani, ꞌau hadahada tanaꞌamou ꞌonaa do ꞌiꞌamou raꞌi gare aguꞌi. Naasi ꞌau rabasia domoi taꞌahiꞌameu ahoꞌi ꞌonaai taꞌahiꞌamou ameeu.
2CO.6.14	ꞌIꞌamou moi abui gaguniraaui nei ra aiꞌa hinihini, suria na goro ꞌa bwaꞌi matai hagu beiai taꞌaa. ꞌA ꞌua? Na marewa ꞌa matai hagu beiai kuhi? 
2CO.6.15	Mou ꞌadomaꞌinia doꞌia Kraest ꞌa matai ꞌadomaꞌi aratara beia Saetan maꞌuasi na nei na hinihinia Kraest ꞌa matai ꞌadomaꞌi aratara beiai nei na aiꞌa hinihini? 
2CO.6.16	ꞌA ꞌua? ꞌA goro doni Ruma Maea ana God, ꞌai ahoꞌitaꞌi ruma ni araaranunu? ꞌIgiai inoni hinihini naasi Ruma Maea ana God na tahitahi! ꞌInia God haaria ꞌa haꞌatee oꞌani,
2CO.6.16	“ꞌInau wai mono beiraaui noni aguꞌi
2CO.6.16	mawai tatariori naꞌi ꞌuruhadaau.
2CO.6.16	ꞌInau wai haꞌi God adaau,
2CO.6.16	me ꞌiraau rai haꞌi inoni aguꞌi.”
2CO.6.17	Tarana naasi na ꞌia God na oꞌani ꞌinia,
2CO.6.17	“Moi sigi baaniraaui inoni oꞌasi,
2CO.6.17	mamoi awa beiraꞌi baaniraau.
2CO.6.17	Mou abui hauꞌi here taꞌaꞌi ꞌonaairaau,
2CO.6.17	ma naasi ꞌinau waigui waiꞌamou siri mai naꞌi ruruha agua.
2CO.6.18	ꞌInau wai haꞌi ama tanaꞌamou,
2CO.6.18	miꞌamou moigu haꞌi arai garegu.
2CO.6.18	ꞌInau Araha God huunai mena nau ꞌunua oꞌasi.”
2CO.7.1	Mwane sae goro aguꞌi, na duruduru ꞌisi ꞌia God na hauꞌi tanagia. Tarana naasi gai gaasiꞌi baanigiai mwane ꞌadomaꞌi taꞌaꞌi mana mareho taꞌaꞌi nagau matai haaꞌi ꞌiniꞌi abegaaꞌi. Gai bonasia doni tahingagaaꞌi rai odo-odo hako ꞌiniai haꞌahoua agaau a God.
2CO.7.2	ꞌAu haꞌangoniꞌamou maꞌataꞌa domoi haꞌataꞌiniai heitaꞌahi amoou tanaꞌameu. ꞌInia aiꞌa ta taꞌi nei ꞌiniꞌamou na ꞌiꞌameu mei here haꞌataꞌaia, ma aiꞌa do tanei namei haꞌatehaa ꞌanai hauai taꞌaa, maꞌuasi domei haꞌa-bweubweuꞌaa tanei ꞌanai rahiꞌi haꞌa anaꞌi. 
2CO.7.3	ꞌA haꞌa-momori do taraꞌi nei ꞌiniꞌamou mou subuniꞌameu ꞌiniꞌi mareho ꞌisi. Me ꞌau aiꞌa hadangaꞌiniꞌi maho ꞌisi ꞌanai hiiriraau ꞌiniꞌi. ꞌInau ꞌau bwane ꞌunua doni heitaꞌahi ameeu ꞌa raha diꞌu tanaꞌamou mamei taꞌahiꞌamou reiꞌuaa mei tahi maꞌua mei mae. 
2CO.7.4	ꞌInau ꞌau ꞌiraraa haꞌagorohia do mou aidangisia Kraest, mau mariꞌoriꞌo ꞌiniꞌamou! ꞌOha nameu siri suriꞌi mwane mareho taꞌaꞌi mou haꞌa-weteweteai ꞌadomaꞌigu, mau honu ꞌiniai waꞌewaꞌe.
2CO.7.5	ꞌIo, waigui haꞌahakoa wou i mamaani ꞌiniai ꞌaariha nau maania tanaꞌamou ani. Naꞌi ꞌoha nameu ataha mai ꞌini naꞌi Provensi Masidonia, meu aiꞌa arunga maarihu. Mwane mareho taꞌaꞌi ra toꞌiꞌameu naꞌi dorasi. Ra rago i nei ra heiraeraesi beiꞌameu mara wairikoi roꞌu i ꞌadomaꞌimeeꞌi ꞌiniꞌamou. 
2CO.7.6	Mia God na matai haꞌa-ꞌoꞌoriraaui nei nara wairikoi ꞌadomaꞌida, ꞌa haꞌa-ꞌoꞌoriꞌameu ꞌiniai ataha mai na haua Taetas beiꞌameu. 
2CO.7.7	Aiꞌa do ꞌinia moi boi ana na haꞌa-ꞌoꞌoriꞌameu, maꞌata meu waꞌewaꞌe roꞌu ꞌiniai maania ana tanaꞌameu domou haꞌa-ꞌoꞌoria roꞌu. ꞌA ꞌunua roꞌu tanaꞌameu i raba ꞌomesiau amoou, mana arunga ahutotou namou haua ꞌiniꞌi baronga taꞌaꞌi amooꞌi, mana heitaꞌahi raha amoou tanaau. ꞌInau ꞌau kae waꞌewaꞌe diꞌu roꞌu wou.
2CO.7.8	ꞌAu ꞌiraraa domou arunga ahutotou suriai usu-usu nau haua tanaꞌamou ani, maꞌata ni ahutotou amoou ꞌa aiꞌa orea. Naꞌi naꞌo, ꞌinau ꞌau arunga taꞌaa gaꞌu ꞌiniai usu-usu nau haua ani. 
2CO.7.9	Ma naꞌi ꞌohani ꞌau waꞌewaꞌe! Aiꞌa do ꞌau waꞌewaꞌe ꞌiniai haꞌa-ahutotouꞌamou agua, maꞌata suriai arunga ahutotou amoou mou rihosi baaniꞌi baronga taꞌaꞌi amooꞌi. Ni ahutotou namou haa, ꞌe heiꞌirisina God tanaꞌamou. Na tarana naasi, ni usu-usu nau usua ani ꞌa aiꞌa haꞌa-taꞌaiꞌamou. 
2CO.7.10	ꞌInia na ahutotou na suriai heiꞌirisina God ꞌa hauai orisi naꞌi tahinganai inoni ꞌanai waia ꞌanai tahi tarau. Magau bwaꞌi ꞌitaai ahutotou oꞌasi. Mana ahutotou anai noni na aiꞌa hinihini, ꞌe ahutotou na matai haua tanaai mae, suria ꞌe ahutotou na aiꞌa matai orisiai tahingana.
2CO.7.11	Mousui ꞌomesiai ꞌaꞌauhiꞌamou na hauai ahutotou namou haa na suriai heiꞌirisina God. ꞌOhani, mou bonasiai haꞌataꞌiniꞌamou haariꞌamou huraꞌa domou odo-odo, mou haꞌataꞌiniaꞌa i taesuꞌa amoou tanaa moꞌo na hauai taritariꞌa ani, mamou mamaaꞌusiai haꞌa-mamaꞌai ana God. Mou ꞌirisia diꞌu dowai ꞌariwou beiꞌamou mamou raba ꞌaꞌauhiau tarau, mamou mwaꞌemwaꞌe ꞌanai haꞌa-mamaꞌaiai nei na hauai taritariꞌa naꞌi ahoaamou. Suriꞌi mwane mareho ꞌisi, mou bwane haꞌataꞌiniaꞌa do ꞌiꞌamou mou aiꞌa ꞌadomaꞌi aratara beia moꞌo na hauai taritariꞌa ani. 
2CO.7.12	Naasi, naꞌi ꞌoha nau usuai usu-usu ani tanaꞌamou, ꞌau aiꞌa haua moi ꞌanai hiiria moꞌo na haꞌa-taritariꞌaai mareho tanaa nata moꞌo, maꞌua ꞌanai ꞌaꞌauhia moꞌo nara here haꞌataꞌaia. Maꞌata na usu-usu ani ꞌau haua roꞌu ꞌanai haꞌa-aidangisiꞌamou goro ꞌinia doni haꞌahou mana heitaꞌahi amoou tanaꞌameu ꞌa kaeni raha diꞌu. Mia God ꞌa ꞌiraraa oꞌasi roꞌu. 
2CO.7.13	Na here namou haa memeeu, mou haꞌa-waꞌewaꞌeꞌameu.
2CO.7.13	Haꞌamomori. Mou haꞌa-waꞌewaꞌeꞌameu, mameu waꞌewaꞌe diꞌu roꞌu wou ꞌiniai ꞌaꞌau amoou ꞌanai haꞌa-ꞌoꞌoriai ꞌadomaꞌina Taetas. 
2CO.7.14	ꞌAu bwani mamaani haꞌa-taꞌetaꞌeꞌamou tanaa Taetas, naasi miꞌamou mou aiꞌa haꞌaninimaiau, ꞌinia ꞌa reꞌia doni barongamooꞌi ra goro. Na barongamooꞌi ra haꞌataꞌinia do na mwane mareho nameu haꞌa-taꞌetaꞌeꞌamou ꞌiniꞌi tanaa Taetas ra haꞌa-momori ꞌonaai haꞌa-momori roꞌu adaaꞌi mwane mareho nameu maaniꞌi tanaꞌamou ani. 
2CO.7.15	Naꞌi ꞌoha ꞌia Taetas ꞌa ꞌadomaꞌi suriai mwaꞌemwaꞌe amoou ꞌanai haꞌisuriꞌi mareho na ꞌunuꞌi, mana haꞌahou mana ginagina na mou haua tanaa naꞌi ꞌoha mou ꞌomesuria, na heitaꞌahi ana tanaꞌamou ꞌa wetewete diꞌu roꞌu wou. 
2CO.7.16	ꞌAu kaeni waꞌewaꞌe diꞌu, suria ꞌau ꞌiraraa haꞌagorohia domoi haaꞌi mwani mareho nara odo-odo ꞌanai haaꞌi.
2CO.8.1	Arai doꞌora mana asiguꞌi, ꞌau ꞌirisia domoi aidangisiai here na ꞌia God na haua ꞌanai haꞌataꞌiniai goro ana ꞌiniraaui noni hinihini naꞌi Provensi Masidonia. 
2CO.8.2	Ra ragoi mwane mareho taꞌaꞌi narau siri suriꞌi, marau pohara diꞌu. Maꞌata na waꞌewaꞌe narau toꞌoraa ꞌa raha diꞌu marau hisu rago. 
2CO.8.3	Ma wai ꞌunua tanaꞌamou, na hisu narau haa, aiꞌa dorau hisu tari moi naꞌi dora na arari dorau gaꞌi hisu tari iei. Rau hisu diꞌuai siha taha narau gaꞌi hisu ꞌinia haꞌi aiꞌa nei nai haꞌa-ꞌusuꞌusuraau ꞌinia. 
2CO.8.4	Rau haꞌanongiꞌameu wetewete domei wateraau marai ꞌaꞌauhiraau roꞌu inoni anaꞌia God naꞌi Jerusalem. 
2CO.8.5	Mana here narau haa, rau diꞌuai taha nameu ꞌadomaꞌinia dorai haua. ꞌInia ni mareho tahamora narau haa, rau wateraau haariraau gaꞌu tanaa Araha maraugu wateraau roꞌu oꞌasi tanaꞌameu suriai heiꞌirisina God.
2CO.8.6	Naasi meu haꞌataꞌuꞌua Taetas ꞌanai ahoꞌi wou beiꞌamou. ꞌInia ꞌiia naasi nei na haꞌa-weteweteꞌi ani ꞌadomaꞌimooꞌi ꞌanai hisungiraaui noni hinihini naꞌi Jerusalem. Ma naꞌi ꞌohani, ꞌai ꞌaꞌauhiꞌamou mamoi haꞌahakoa goroi tauꞌaro goro naasi. 
2CO.8.7	ꞌIꞌamou mou goro suriꞌi mwane mareho. Na hinihinimoou ꞌa wetewete, mou mataihere heheitarohaꞌi, mou toꞌoraai huunai aidangi, mou mwaꞌemwaꞌe ꞌanai ꞌaꞌauhiai nata nei, mana heitaꞌahi amoou tanaꞌameu ꞌa raha diꞌu. Hoita naasi meu ꞌirisia domoi goro roꞌu oꞌasi naꞌi aba ꞌanai hisu. 
2CO.8.8	Nau aiꞌa nugaa ta ringe tanaꞌamou domoi suria maꞌataꞌa. Maꞌata ꞌau maania tanaꞌamou ꞌi tahingani hisu nara toꞌoraa naꞌi heisoi naꞌi Masidonia, ꞌinia ꞌau raba ꞌiraraa ꞌonaa ni heitaꞌahi amoou ꞌa matai tari oꞌasi roꞌu.
2CO.8.9	ꞌIꞌamou aidangisia i goro ana Araha aga ꞌia Jisas Kraest ꞌinigia. Reiꞌuaa na totoꞌora, ꞌiia ꞌa haꞌa-poharaa haaria ꞌiniꞌamou, do ꞌiꞌamou moi totoꞌora beia God.
2CO.8.10	Ni ꞌadomaꞌigu ꞌa oꞌani. ꞌA goro domou gaꞌi haꞌa-arotahaa goro i taha namou ꞌadomaꞌinia naꞌi harisi na hakoani. ꞌInia ꞌiꞌamouꞌa naasi ꞌetanai ruruha namou mwaꞌemwaꞌe ꞌanai hisungiraaui noni pohara, mana ꞌetanai ruruha namougu hasuraꞌi beiraau ꞌiniꞌi mareho namou toꞌoraꞌi. 
2CO.8.11	Naasi moi ꞌari daaraꞌi beiai tatauꞌarosi mamoi haꞌahakoa. ꞌIꞌamou mou mwaꞌemwaꞌe diꞌu ꞌanai hadangaꞌinia, mamoi mwaꞌemwaꞌe oꞌasi roꞌu ꞌanai hisu suriai taha namou toꞌoraa. 
2CO.8.12	ꞌOnaa ꞌo mwaꞌemwaꞌe ꞌanai hisu suriai taha naꞌo toꞌoraa, ꞌia God ꞌai waꞌewaꞌe ꞌinia. ꞌA bwaꞌi taesuꞌa mumua, ꞌonaa ꞌo bwaꞌi hisu ꞌiniai aiꞌa toꞌoraa mareho amua. 
2CO.8.13+2CO.8.14	Mareho nau ꞌunuasi, aiꞌa do ꞌanai haꞌahihiꞌamou diꞌu baaniraaui taraꞌi sae, do neina ꞌiraau rai awa goro miꞌamou mou bwaꞌi. Me suriai toꞌora mareho rago amoou ꞌanai hisu, ꞌa goro domou gaꞌi ꞌaꞌauhiraaui sae ra ꞌirisiai heiꞌaꞌauhi. Naasi naꞌi ꞌoha namoigu rabasia roꞌu i heiꞌaꞌauhi, raigu ꞌaꞌauhiꞌamou roꞌu naꞌi ꞌoha narai toꞌora mareho. Naasi suriai heresi, ꞌaigu taꞌisada hako tanaꞌamou. 
2CO.8.15	ꞌA suriai mareho ra usua naꞌi Usu-usu Maea naꞌi ꞌoha bwani. ꞌA oꞌani, “ꞌIa moꞌo na siꞌo rago, aiꞌa nei naigu madara, mia moꞌo na aiꞌa siꞌo rago, ꞌa bwaꞌi toho.”
2CO.8.16	ꞌIꞌameu meu haꞌatee haꞌagorohia God ꞌiniai haꞌa-wetewetea ana i ꞌadomaꞌina Taetas ꞌanai ꞌaꞌauhiꞌamou ꞌonaai raba ꞌaꞌauhiꞌamou ameeu. 
2CO.8.17	Ma aiꞌa do suriai ꞌunua ameeu moi, maꞌata ꞌiia ꞌa mwaꞌemwaꞌe naꞌi tahingana hako ꞌanai ꞌaꞌauhiꞌamou, ma bwane ꞌadomaꞌinia mau doꞌai taha beiꞌamou. 
2CO.8.18	Meu raba haꞌataaria taꞌi doꞌoragaau roꞌu beia Taetas. ꞌIa moꞌosi ꞌe sae nara ꞌadomaꞌi haꞌahoua naꞌi heisoi ꞌado ꞌomaa ꞌiniai tatauꞌaro ana ꞌanai tarohaꞌiniai Taroha Goro. 
2CO.8.19	Ma aiꞌa do namoisi, maꞌata ꞌiia ꞌiraau sae ni heisoi rau bwane sigihia mau ꞌanai ꞌaariha beiꞌameu ꞌanai waaꞌi haꞌa nara wawate ꞌiniꞌi ꞌari tanaraaui noni hinihini naꞌi Jerusalem. Meu haua i tauꞌaro naasi ꞌanai haꞌaasaa Araha, ma ꞌanai haꞌataꞌiniai wetewete adaaꞌi ꞌadoꞌadomeeꞌi ꞌanai ꞌaꞌau.
2CO.8.20	Meu hano goni naꞌi taꞌi ruruha do neina abu tanei nai subuniꞌameu ꞌiniai ꞌomesuri nameu haa ꞌanai kae haꞌa naasi. 
2CO.8.21	Na ꞌadoꞌadomeusi, doni taha namei haua ꞌai goro naꞌi maana Araha, maai oꞌasi roꞌu naꞌi maadaaui inoni.
2CO.8.22	Mamei haꞌataaria roꞌu taꞌi doꞌoragaau beirarua, me ꞌiia meu bwane taringai haꞌimaaniaꞌa gaꞌu mameu ꞌiraraa do ꞌiia ꞌa ꞌadomaꞌi wetewete ꞌanai ꞌaꞌau. Ma naꞌi ꞌohani, ꞌa wetewete diꞌu i ꞌadomaꞌina ꞌanai ꞌaꞌau, suria ꞌa ꞌadomaꞌi ꞌuꞌuriꞌamou ꞌanai hisu beiai ahu mwaꞌemwaꞌe. 
2CO.8.23	ꞌOnaa ta nei nai heisongaꞌi ꞌinia Taetas, ꞌiia ꞌe sae goro agua namiri bwane tatauꞌaro goni ꞌanai ꞌaꞌauhiꞌamou. Na rua doꞌoragaau nararui hano beia Taetas, raru hano naꞌi aba anai heisoi, miraaui noni ra haꞌaasaa Kraest ꞌiniai tatauꞌaro adarua. 
2CO.8.24	Naasi moi haꞌataꞌiniai heitaꞌahi amoou tanaraau ꞌanai haꞌataꞌiniꞌamou tanaraaui sae ni heisoi naꞌi ꞌini, marai ꞌiraraa do ꞌiꞌameu meu aiꞌa haꞌatee haꞌa-taꞌetaꞌemou kongari.
2CO.9.1	ꞌA aiꞌa taraa ororiu diꞌu dowai usu-usu roꞌu tanaꞌamou ꞌiniai bane nagai haꞌataaria ꞌari Jerusalem ꞌanai ꞌaꞌauhiraaui noni anaꞌia God naꞌisi. 
2CO.9.2	ꞌInau ꞌau aidangisia do ꞌiꞌamou mou mwaꞌemwaꞌe ꞌanai ꞌaꞌau, mau bwane haꞌatee haꞌa-taꞌetaꞌeꞌamou ꞌinia tanaraaui sae hinihini mai ꞌini naꞌi Masidonia. ꞌAu oꞌani ꞌiniraau, “ꞌIraaui doꞌoragaaꞌi naꞌi Provensi Akaea rau bwane haꞌaagau mau naꞌi harisi na hakoani ꞌanai hisu.” Mana ꞌadomaꞌi wetewete namou toꞌoraa ꞌanai hisu, ꞌa ꞌiharaꞌiniꞌi tahingadaaꞌi sae hinihini naꞌi ꞌini ꞌanai hisu. 
2CO.9.3	Reiꞌuaa na oꞌasi, wai haꞌa-taariraau woui waira orusi ꞌanai ꞌomesia domou haꞌaagauꞌa ꞌiniai bane amoou ꞌonaai bwane ꞌunua agua ani tanaraaui sae hinihini naꞌi ꞌini naꞌi Masidonia. Nau aiꞌa rabasia doni haꞌatee haꞌataꞌeꞌamou nameu haua ꞌai ꞌari kongari. 
2CO.9.4	Ma ꞌonaa raꞌi saeni Masidonia rai hano beiau naꞌi ꞌoha wai boi beiꞌamou, marai ꞌomesia domou aiꞌa haꞌaagau, ꞌe ninima nai raha naꞌi hungameeu, miꞌamou moi ninima diꞌu roꞌu. Mei ninima, suria meu bwane ꞌunuꞌi hako tanaraau i mwane mareho goro ꞌiniꞌamou. 
2CO.9.5	Naia nawai haꞌa-taariraau wou ꞌinia naꞌi naꞌo i waira orusi do ꞌanai ꞌaꞌauhiꞌamou mamoi haꞌaagau ꞌiniai bane amoou namou duruduru ꞌanai haua. Neina naꞌi ꞌoha nawai ataha wou, moigui haua tanaau beiai ahu waꞌewaꞌe, aiꞌa beiai arunga na ꞌonaa dora haꞌa-ꞌusuꞌusuꞌamou.
2CO.9.6	Moi ꞌiraraa do na nei nai hasi rago, ꞌai ragoi hua nai husia, mana nei na aiꞌa hasi rago, ꞌa bwaꞌi hua rago nai husia. 
2CO.9.7	Naasi ꞌe nei nai hisu ꞌai hisu suriai ꞌadomaꞌina haaria. Abu beiai ꞌadomaꞌi heiruaruaꞌa, maꞌua doꞌai hisu suriai haꞌa-ꞌusuꞌusua ada. ꞌInia God ꞌa taꞌahiai nei na hisu beiai ahu waꞌewaꞌe. 
2CO.9.8	ꞌOnaa moi hisu oꞌasi, ꞌia God ꞌa matai bane haꞌaruani tanaꞌamou. Mana mwane mareho na taꞌisada domoi toꞌoraꞌi, ꞌai baneꞌi hako tanaꞌamou, neina ꞌiꞌamou moi matai ꞌaꞌauhiraau tarau i nei nara ꞌirisiai heiꞌaꞌauhi. 
2CO.9.9	ꞌA ꞌonaai taha nara usua naꞌi Usu-usu Maea na oꞌani, “Na nei na hisungiraaui nei ra pohara beiai ahu mwaꞌemwaꞌe, ꞌia God ꞌa bwaꞌi kakuꞌaa i here goro na haa.”
2CO.9.10	Mia God na haaꞌi tanagiai kora ꞌanai hasi mana mahoingau ꞌanai ngau, ꞌai haꞌaragoꞌi mareho namou toꞌoraꞌi neina moi matai haꞌarahaa roꞌu i heiꞌaꞌauhi namou haua tanaraaui inoni. 
2CO.9.11	ꞌIa God ꞌai haꞌagorohiꞌamou mana bane anaꞌi rai rago tarau tanaꞌamou ꞌanai hisu ꞌado ꞌoha. Miraaui nei narai daaꞌi bane amooꞌi namei hauꞌi tanaraau rai haꞌatee haꞌagorohia God ꞌiniꞌi. 
2CO.9.12	Na hisu namou haua, ꞌa aiꞌa do ꞌana moi ꞌaꞌauhiraaui noni hinihini naꞌi Jerusalem ꞌiniꞌi mareho narau pwapwaku ꞌiniꞌi, maꞌata moi ꞌaꞌauhiraau roꞌu ꞌanai haꞌatee haꞌagorohia waiori a God. 
2CO.9.13	Mana bane namou haua ꞌai haꞌataꞌinia tanaraau domou suriai Taroha Goro ana Kraest namou ꞌunua domou hinihinia. Rai haꞌatee haꞌagorohia God ꞌiniai mwaꞌemwaꞌe amoou ꞌanai hasuraꞌi beiraau, mei beiraau hakoi mwane inoni hinihini. 
2CO.9.14	Miraau rai haꞌarahesi ꞌaꞌauhiꞌamou marai ꞌadomaꞌiniꞌamou tarau ꞌiniꞌi mwane mareho goro na ꞌia God na hauꞌi suriꞌi tahingamooꞌi. 
2CO.9.15	Gau magau haꞌatee haꞌagorohia God ꞌiniai banea ana tanagia i Garena. Nau aiꞌa toꞌo haꞌatee goro ꞌana ꞌanai ꞌunu haꞌagorohia huraꞌa i goro na hauai bane naasi.
2CO.10.1+2CO.10.2	Raꞌi nei rau ꞌadomaꞌinia do ꞌau ha-haꞌatee wetewete moi naꞌi ꞌoha nau awa haꞌatau, manaꞌi ꞌoha nau awa beiꞌamou ꞌau mamaaꞌutaꞌi haꞌatee wetewete tanaꞌamou. Rau ꞌadomaꞌinia doni tatauꞌaro nameu haa, meu haua moi ꞌanai dau haꞌa ꞌinia ꞌonaaiꞌi taraꞌi sae. ꞌInau wai haꞌatee haꞌa-maataꞌiraau i nei nara ꞌadomaꞌi oꞌasi. Me ꞌia Kraest ꞌa maratanoa beiraaui noni ma aiꞌa raba awa ahaaha. Naasi, ꞌinaua Pol ꞌau haꞌangoniꞌamou beiai taꞌi ꞌadoꞌadosi roꞌu do moi abui haaꞌi mareho nawai taarai raongiꞌamou ꞌiniꞌi naꞌi ꞌoha nawai ataha beiꞌamou. 
2CO.10.3	Haꞌamomori, ꞌiꞌameu meu awa naꞌi marewana, maꞌata naꞌi heiꞌoi nameu haa naꞌi marewanani, meu aiꞌa heiꞌoi suriai ꞌadoꞌado ni marewana. 
2CO.10.4	Na mareho ni heheingahu nameu heingahui ꞌiniꞌi, aiꞌa ta mareho ni marewana na inoni nai tauꞌarodi, maꞌata meu heingahui ꞌiniꞌi mareho ni heheingahu anaꞌia God nara mena mara wetewete ꞌanai haꞌahehoꞌi maerongagaaꞌi. 
2CO.10.5	Beiꞌi mareho ni heheiꞌoi ꞌisi, meu matai haꞌa-aiꞌaꞌi mwane ꞌadoꞌado mana ringei haꞌa-taꞌetaꞌe nara haaꞌi nara haꞌabwarasiai noni ꞌanai aidangisia God. Mana ꞌadoꞌado taꞌaꞌi adaaꞌi, meu ꞌaꞌauhiraau ꞌanai orisiꞌi neina rai araisuriai taha na ꞌia Kraest na ꞌirisia. 
2CO.10.6	Manaꞌi ꞌoha moi mwaꞌemwaꞌe ꞌanai araisuria taraua Kraest, ꞌiꞌameu mei haꞌa-mamaꞌaia tei nai hairaesi mau.
2CO.10.7	ꞌIꞌamou mou wanawana moi naꞌi ꞌomehani abau ꞌomaa. Mou gaꞌi ꞌiraraa do ꞌiꞌameu raꞌi sae nameu ura ꞌinia roꞌua Kraest taꞌisada beia tei ꞌiniꞌamou na haꞌa-taꞌetaꞌea haaria do ꞌiia ꞌa ura ꞌinia Kraest. 
2CO.10.8	ꞌA ꞌome ꞌonaa doꞌau haꞌa-taꞌetaꞌeau ꞌiniai tatauꞌaro na ꞌia Araha na nugaa tanaꞌameu i Haꞌataari. Na tatauꞌaro naasi, ꞌia Araha ꞌa haua tanaꞌameu ꞌanai haꞌa-weteweteꞌi hinihinimooꞌi, aiꞌa ꞌanai haꞌa-taꞌaiꞌamou. Naasi reiꞌuaa na ꞌome ꞌonaa doꞌau haꞌatee ꞌegeꞌegeau, me ꞌinau ꞌau bwaꞌi ninima. 
2CO.10.9	ꞌAi abui ꞌonaa do ꞌau bonasiai haꞌa-mamaaꞌusiꞌamou suriꞌi usu-usu aguꞌi. 
2CO.10.10	ꞌInia taraꞌi nei ꞌiniꞌamou ra oꞌani, “Na usu-usu anaꞌia Pol ra rongo haꞌa-ꞌusuꞌusu mara rongo wetewete, me naꞌi ꞌoha ꞌiia ꞌa awa beigaau, na haꞌatee anaꞌi ra rongo toꞌo maemaeꞌa moi mara rongo ꞌonaa doraꞌi mareho haariꞌi moi.” 
2CO.10.11	ꞌIrai nei nara ꞌadomaꞌi oꞌasi, rai aidangisia do taha nameu usuꞌi naꞌi usu-usu, naasi taha namei haaꞌi naꞌi ꞌoha namei awa beiꞌamou.
2CO.10.12	Meu aiꞌa raba ꞌunua domeu ororiu taꞌisada beiraaui nei ꞌiniꞌamou narau ꞌadomaꞌinia haraariraau dorau ororiu. ꞌIraausi rau wana hegahegaraau hairiu moi marau ꞌadomaꞌinia do rau ororiu. Rau aiꞌa aidangisia ta maho! 
2CO.10.13	ꞌIꞌameu meu bwaꞌi matai haꞌa-taꞌetaꞌeꞌameu diꞌua taha na arari ꞌanai haꞌa-taꞌetaꞌeꞌameu ꞌinia. Maꞌata ꞌa ꞌari moi suriai tatauꞌaro na ꞌia God na haua tanaꞌameu, ma roꞌu, naꞌi tatauꞌaro nameu haa beiꞌamou. 
2CO.10.14	Naasi meu aiꞌa diꞌuai taha na arari naꞌi ꞌoha meu haꞌa-taꞌetaꞌeꞌameu ꞌiniai tatauꞌaro nameu haua beiꞌamou. ꞌInia ꞌiꞌameu meu taha beiꞌamou tahamora beiai Taroha Goro ꞌinia Jisas Kraest. 
2CO.10.15	ꞌIꞌameu aiꞌa ꞌanai haꞌa-taꞌetaꞌeꞌameu ꞌiniai tauꞌaro na hauai nata sae. Maꞌata meu ꞌirisia dona hinihinimooꞌi rai wetewete diꞌu roꞌu wou, neina moi matai ꞌaꞌauhiꞌameu ꞌanai hauꞌi mwane tatauꞌaro goro rago. 
2CO.10.16	Naasi meigu matai huraꞌa ꞌanai tarohaꞌiniai Taroha Goro suriꞌi taraꞌi kantri heꞌeteꞌi roꞌu wou naꞌi aba bo wou ꞌiniꞌamou. Meu raba ꞌari suriꞌi dora na aiꞌa sae nai tarohaꞌinia mau iei Taroha Goro, suria meu aiꞌa raba haꞌa-taꞌetaꞌeꞌameu ꞌiniai tauꞌaro nara haaꞌi sae heꞌeteꞌi. 
2CO.10.17	Meu raba suriai mareho nara usua naꞌi Usu-usu Maea. ꞌA oꞌani, “ꞌIatei na raba haꞌatee haꞌabaꞌo, ꞌai haꞌatee haꞌabaꞌo ꞌiniai taha na ꞌia Araha na haua.”
2CO.10.18	Suria na nei na ꞌia Araha ꞌa ꞌadomaꞌi haꞌagorohia, naasi nei na ꞌia God na waꞌewaꞌe ꞌinia, aiꞌa i nei na haꞌa-taꞌetaꞌea haaria.
2CO.11.1	Nau ꞌirisia domou gaꞌi ahumaratanoa beiau ꞌiniai gere heihaꞌauu rongo toꞌo bweubweuꞌa nawai haua. 
2CO.11.2	ꞌInau ꞌau taꞌahiꞌamou ꞌonaai taꞌahiꞌamou na haa God. Miꞌamou mou ꞌonaai gere urao nau bwane durua tanaa Kraest ꞌanai waina. Ma naasi ꞌau raba ꞌomesuri haꞌagorohiꞌamou neina waigui wateꞌamou tanaa ꞌonaai gere urao na awangana ꞌa odo-odo tarau. 
2CO.11.3	Maꞌata ꞌinau ꞌau magugu do ra gasigu pwariꞌiꞌamou mamoigui suꞌa ahoꞌi baaniai heitaꞌahi amoou na odo-odo tanaa Kraest. ꞌAi ꞌonaai ꞌoha na mwaa ꞌa pwariꞌia Iv ꞌiniꞌi mwane haꞌatee pwapwaariꞌi nara rongo goro. 
2CO.11.4	Suria ꞌa ꞌome ꞌonaa do ꞌiꞌamou mou mwaꞌeta ꞌanai hinihinia atei na tarohaꞌiniai Jisas na heꞌeteꞌi baaniai Jisas nameu tarohaꞌinia. Ma reiꞌuaa ra maaniai Hiꞌona Maea maꞌua Taroha Goro na heꞌeteꞌi diꞌu baaniai Hiꞌona Maea mana Taroha Goro namou heresia baaniꞌameu, mou mwaꞌeta ꞌanai hinihinia roꞌu.
2CO.11.5	ꞌIraau haꞌataari pwapwaariꞌi ꞌisi narau ꞌadomaꞌinia do raꞌi Haꞌataari hauasa, nau aiꞌa arungana do rau ororiu diꞌuau. 
2CO.11.6	Ma reiꞌuaa nau aiꞌa goro naꞌi aba ꞌanai hadahada ꞌonaairaau, maꞌata ꞌau aidangisia goro i huunai haꞌausuringaꞌi. Ma naasi mareho nameu haꞌausuriꞌamou tarau ꞌiniꞌi ꞌado ꞌoha.
2CO.11.7	Naꞌi madoraa nau tarohaꞌiniai Taroha Goro tanaꞌamou, nau aiꞌa haꞌangonia ta mareho baaniꞌamou. ꞌAu haꞌa-anoanoau, do ꞌiꞌamou moi awa ahaaha. ꞌA ꞌua? Na mareho nau hauasi ꞌa taritariꞌa? 
2CO.11.8	ꞌIraau sae ni heisoi suriꞌi taraꞌi ꞌomaa ꞌisi nau arunga ꞌonaa doꞌau beriraau ꞌiniai dauꞌi aguꞌi haꞌa narau ꞌaꞌauhiau ꞌiniꞌi, neina wai tatauꞌaro beiꞌamou. 
2CO.11.9	Manaꞌi ꞌoha nau awa beiꞌamou, ꞌau aiꞌa haꞌahihiꞌamou ꞌanai horiꞌi tanaau i taha nau ꞌirisiꞌi. ꞌInia na mareho nau ꞌirisiꞌi, ꞌiraaui doꞌoragaaꞌi narau boi baaniai Masidonia narau hauꞌi tanaau. Naasi ꞌonaai haua agua mau mai tari ꞌohani ma ꞌariꞌa, ꞌa bwaꞌi ta mareho do ꞌinau wai ꞌirisia nawai haꞌahihiꞌamou ꞌinia. 
2CO.11.10	Ma bwaꞌi tanei naꞌi Provens amoou naꞌi Akaea nai haꞌapapakuai haꞌatee haꞌa-taꞌetaꞌe nau haua ꞌiniai haua agua oꞌasi. ꞌA haꞌa-momori ꞌonaai haꞌa-momori adaaꞌi mareho nau maaniꞌi ꞌinia Kraest. 
2CO.11.11	ꞌAu aiꞌa raba haꞌangoniꞌamou ꞌinia ta mareho, aiꞌa do ꞌinau aiꞌa taꞌahiꞌamou. ꞌIa God ꞌa ꞌiraraa do ꞌinau ꞌau taꞌahiꞌamou.
2CO.11.12	ꞌInau wai haua mau moeꞌa i here naasi nau bwane hahaua mau mai, maai bwara tanaraaui haꞌataari pwapwaariꞌi ꞌisi ꞌanai haꞌa-taꞌetaꞌeraau do na tatauꞌaro adaau ꞌa taꞌisada beiai tatauꞌaro nameu haua. 
2CO.11.13	ꞌInia ꞌiraausi aiꞌa moranai haꞌataari. ꞌIraau raꞌi haꞌataari pwapwaariꞌi moi, narau pwariꞌiraaui noni ꞌiniai tauꞌaro adaau, marau here ꞌome ꞌonaa do raꞌi huudi morai Haꞌataari anaꞌia Kraest. 
2CO.11.14	Magau bwaꞌi heimwaotaꞌi, ꞌia Saetan ma here ꞌome oꞌasi roꞌu doꞌiia ꞌe huunai enjel ni bewaa. 
2CO.11.15	Naasi gau bwaꞌi heimwaotaꞌi ꞌonaa ꞌiraaui inoni tatauꞌaro anaꞌi rai here oꞌasi roꞌu ꞌonaa do ꞌiraau raꞌi huudi inoni tatauꞌaro goro anaꞌia God. Naꞌi haꞌahakonai dangi naasi raigui daaꞌi haꞌa-mamaꞌai ꞌadaꞌi here taꞌaꞌi adaaꞌi.
2CO.11.16	Mawai ꞌunua ahoꞌi roꞌu, moi abui ꞌadomaꞌinia do ꞌinau ꞌau bweu. Maꞌata ꞌonaa namou ꞌadomaꞌi oꞌasi, mamoi bahurongo mara sae bweu moi ꞌiniau, mawai mamaani haꞌa-taꞌetaꞌeau gaꞌu roꞌu. 
2CO.11.17	Mana haꞌa-taꞌetaꞌeau nawai haa, aiꞌa doꞌia Araha na ꞌunuꞌi mareho nawai ꞌunuꞌi. Ni haꞌa-taꞌetaꞌeau nawai haa, ꞌau morai rongo ꞌonaai sae bweu. 
2CO.11.18	ꞌOnaa ꞌiraau haꞌataari pwapwaariꞌi ꞌisi ra haꞌa-taꞌetaꞌeraau ꞌiniꞌi mareho narau haaꞌi, ꞌinau wai haua oꞌasi roꞌu. 
2CO.11.19	Gasi moi bahurongoꞌi haꞌatee haꞌa-taꞌetaꞌe aguꞌi, ꞌinia mou bwane bahurongoꞌi sae bweu nara awa beiꞌamou ꞌisi, reiꞌuaa namou ꞌadomaꞌinia domou aidangi diꞌu. 
2CO.11.20	ꞌOme! Mou wateraau ꞌanai here mara slev ꞌiniꞌamou, ma ꞌanai here haꞌa-bweubweuꞌamou, ma ꞌanai beriꞌamou roꞌu. Ra wana bodio ꞌiniꞌamou mara pweengiꞌi bwaumooꞌi. 
2CO.11.21	Ra goro diꞌuꞌameu gasi, ꞌinia ꞌiꞌameu meu aiꞌa wetewete arari ꞌanai haaꞌi here taꞌaꞌi oꞌasi tanaꞌamou!
2CO.11.21	Maꞌata ni taha narau matai haꞌatee haꞌa-taꞌetaꞌeraau ꞌiniꞌi, ꞌinau ꞌau matai haua oꞌasi roꞌu, reiꞌuaa nau haꞌatee rongo toꞌo bweubweuꞌa. 
2CO.11.22	ꞌOnaa ꞌiraau raꞌi ai Jiu, me ꞌinau oꞌasi roꞌu. ꞌOnaa ꞌiraau raꞌi ai Israel, me ꞌinau oꞌasi roꞌu. ꞌOnaa ꞌiraau raꞌi warowaronaꞌi a Ebraham, me ꞌinau oꞌasi roꞌu. 
2CO.11.23	Ma ꞌonaa ꞌiraau raꞌi noni tatauꞌaro anaꞌia Kraest, me ꞌinau naasi noni tatauꞌaro ana Kraest nau goro diꞌu baaniraau. Reiꞌuaa nau rongo ꞌonaai sae bweu, maꞌata ꞌinau nau tauꞌaro raha diꞌuraau. ꞌA ragoi ꞌoha nara gaasiau naꞌi rumanihoꞌo diꞌuraau. Ra taringai rohoau ma ragoi ꞌoha nau gaarangi mae. 
2CO.11.24	ꞌE rima ꞌoha na ꞌiraaui naꞌotara adaaꞌi Jiu rau rohoau. ꞌAdo ꞌoha narau rohoau, rau haua tanaau i oru tangahuru mana siwa roroho. 
2CO.11.25	Oru ꞌoha ra tabariau ꞌiniai hasiꞌei, maꞌe taꞌi ꞌoha ra bonasiai buta haꞌamaesiau ꞌiniai hau. ꞌE oru ꞌoha roꞌu nau hano suriꞌi haka nara taꞌaa naꞌi asi, maꞌe taꞌi ꞌoha nau tare suriai dangi mana rodo bubu naꞌi asi dadaraꞌa. 
2CO.11.26	Suriꞌi mwane hano nau haaꞌi ꞌau siri suriꞌi mwane maemaeha rago. Raꞌi ꞌoha suriꞌi wai ra ahe, taraꞌi ꞌoha beiraaui sae beriberi, raꞌi ꞌoha beiraau moi inoni aguꞌi, ꞌiraau na Jiu, ma raꞌi ꞌoha beiraaui nei narau aiꞌa Jiu. Taraꞌi ꞌoha ꞌau sadoiꞌi maemaeha suriꞌi ꞌomaa, taraꞌi ꞌoha naꞌi ꞌomaa mangasara, taraꞌi ꞌoha naꞌi asi, ma taraꞌi ꞌoha beiraaui nei narau ꞌunuraau doraꞌi sae ni heisoi maraugu aiꞌa. 
2CO.11.27	ꞌAu tauꞌaro raha mau rahe, ma ragoi rodo nau aiꞌa mauru. ꞌAu hioro ma maesiau i gono taraꞌi ꞌoha. Taraꞌi ꞌoha ꞌau baraatoꞌo ꞌoha nau mauru, ma taraꞌi ꞌoha ꞌau pohara ꞌiniai bwana. 
2CO.11.28	Ma goni beiꞌi mareho nau buraꞌi ꞌunu ꞌisi, ꞌe taꞌi mareho roꞌu nau ꞌadomaꞌi hihiꞌa suria tarau ꞌado dangi, naasi ꞌi noni hinihini hako suriꞌi ꞌado ꞌomaa. 
2CO.11.29	ꞌOnaa ꞌe nei ꞌiniꞌamou nai maemaeꞌa naꞌi hinihinina, ꞌinau wai arunga taꞌahia. Ma ꞌonaa ꞌe nei narai haꞌatehaa ꞌanai hauai ora-oraꞌa, ꞌinau wai taesuꞌa diꞌu.
2CO.11.30	ꞌOnaa nawai raba haꞌa-taꞌetaꞌeau, ꞌinau wai haꞌa-taꞌetaꞌeau ꞌiniꞌi mareho narai haꞌataꞌiniau do ꞌinau ꞌau aiꞌa wetewete ꞌonaai ꞌadomaꞌinia ada taraꞌi nei. 
2CO.11.31+2CO.11.32+2CO.11.33	ꞌOha nau awa naꞌi Damaskas, ni Primia na tauꞌaro tanaai Mwaeraha ꞌAretas ꞌa haꞌa-ꞌadoꞌi hakoi maanai bara hau ꞌanai ꞌomaasi ꞌiniꞌi sae heheiꞌoi ꞌanai dauau. Ma reiꞌuaa na oꞌasi, ꞌiraau rau aiꞌa haꞌaagauhiau. Raꞌi noni hinihini narau haꞌahuraꞌahiau naꞌi diwawa naꞌi kae bara hau ꞌanai ꞌomaasi. ꞌAu heinagu naꞌi kae abira marau totoꞌoau dioi ano, mau horaꞌa. ꞌIa God ꞌi amanai Araha aga Jisas Kraest ꞌa ꞌiraraa do ꞌinau aiꞌa pwariꞌi. Na atana rai haꞌa-aneanea tarau.
2CO.12.1	ꞌA ororiu dowai haꞌa-taꞌetaꞌeau mau roꞌu ꞌiniꞌi maemaeꞌa aguꞌi, ꞌinia ꞌiꞌamou na mou haꞌa-ꞌosiausi. ꞌAu ꞌiraraa do ꞌabwaꞌi mareho nai goro naꞌi haꞌabaꞌo. Maꞌata ꞌinau wai haꞌarangasiꞌi mareho na ꞌia Araha na haꞌataꞌiniꞌi tanaau. 
2CO.12.2+2CO.12.3	ꞌAu ꞌiraraa do naꞌi taꞌi tangahuru mana hai harisi na hako, ꞌinau i noni tatauꞌaro ana Kraest, ꞌia God ꞌa waiau araꞌa beia naꞌi aro.
2CO.12.4	Mau ꞌiraraa doꞌia God ꞌa waiau ꞌari paradaes mau rongoꞌi mareho baania God nara bwarai hadangaꞌiniꞌi suriꞌi haꞌateeni marewanani, mara abu diꞌu ꞌanai ꞌunuꞌi. 
2CO.12.5	Naasi ꞌinau wai haꞌatee haꞌa-taꞌetaꞌe ꞌiniai maho na toꞌo tanaausi, mau bwaꞌi haꞌa-taꞌetaꞌeau haariau. Maꞌata wai haꞌa-taꞌetaꞌeau ꞌiniai taha na haꞌataꞌinia haariau do ꞌinau ꞌe inoni nau maemaeꞌa. 
2CO.12.6	Ma reiꞌuaa nawai haꞌa-taꞌetaꞌeau me ꞌinau ꞌau bwaꞌi ꞌome toꞌo bweubweuꞌa, suria na mareho nawai maaniꞌi raꞌi mareho mora. Maꞌata ꞌinau ꞌau bwaꞌi haꞌa-taꞌetaꞌeau, suria ꞌau aiꞌa ꞌirisia do ꞌiraaui inoni rai ꞌadomaꞌi haꞌa-aneaneau diꞌuai taha na arari dorai haꞌa-taꞌetaꞌeau ꞌinia. ꞌA goro do ra gaꞌi haꞌa-aneaneau ꞌiniꞌi taha nara rongoꞌi nau hadangaꞌiniꞌi, mana mareho nara reꞌiꞌi nau haaꞌi.
2CO.12.7	Ma ꞌanai haꞌabwarasiau do ꞌau gasigu honu ꞌiniai haꞌa-taꞌetaꞌe ꞌiniꞌi mwane mareho goro na ꞌia God na haꞌataꞌiniꞌi tanaau naꞌi aro, ra haua tanaaui gere mareho na taritariꞌa naꞌi abegu. Mana marehosi ꞌa ꞌonaai noni tatauꞌaro ana Saetan na haꞌa-rongomaataꞌiau. 
2CO.12.8	ꞌE oru ꞌoha nau haꞌarahesi mau haꞌangonia Araha ꞌanai rahia baaniau i marehosi. 
2CO.12.9	Mana heiarami ana naani, “Ni heiꞌaꞌauhi agua ꞌai ohamu ꞌado ꞌoha. ꞌInia na mena agua ꞌa wetewete naꞌi ꞌoha ꞌo maemaeꞌa.” Ma naasi ꞌau waꞌewaꞌe ꞌanai haꞌa-taꞌetaꞌeau ꞌiniꞌi maemaeꞌa aguꞌi, neina na mena ana Kraest ꞌai awa beiau. 
2CO.12.10	Reiꞌuaa nau maemaeꞌa, maꞌua ra haꞌatee haꞌataꞌaiau, reiꞌuaa ra nora taꞌaiau mau siri suriꞌi rongomaataꞌi, ma reiꞌuaa na bwara tanaaui mwane maho, ꞌinau ꞌau waꞌewaꞌe moi naꞌi tauꞌaro nau haua tanaa Kraest. ꞌInia naꞌi ꞌoha nau maemaeꞌa, ꞌia Kraest ꞌa haꞌa-weteweteau.
2CO.12.11	Naani ꞌau here moraꞌa ꞌonaai sae na bweu ꞌoha nau haꞌa-taꞌetaꞌeau haariau. Maꞌata ꞌiꞌamou namou haꞌa-ꞌosiausi. ꞌInia, ꞌiꞌamou namou gaꞌi haꞌa-taꞌetaꞌeau ꞌiniai tatauꞌaro nau haa mamougu aiꞌa. ꞌInia reiꞌuaa ꞌau aiꞌa ꞌonaa ta maho, maꞌata ꞌau aiꞌa taraa taꞌaa baabaa diꞌu roꞌu baaniraaui nei namou ꞌadomaꞌinia do raꞌi Haꞌataari hauasa. 
2CO.12.12	Naꞌi madoraa nau awa beiꞌamou, ꞌau ꞌabengaꞌi beiꞌamou, mau haaꞌi mwane haꞌabuꞌoahu mana mwane haꞌara ꞌanai haꞌataꞌinia tanaꞌamou do ꞌinau ꞌe Haꞌataari. 
2CO.12.13	Mwane ꞌaꞌau nau haaꞌi tanaraaui sae ni heisoi suriꞌi mwani ꞌomaa, ꞌau bwane haaꞌi roꞌu tanaꞌamou. ꞌE taꞌi maho moi nau aiꞌa haua. Nau aiꞌa haꞌahihiꞌamou ꞌanai horiꞌi tanaau i taha nau ꞌirisiꞌi. ꞌOnaa mou ꞌadomaꞌinia do ꞌau taritariꞌa, mamoi ꞌadomaꞌi nugasiau ꞌiniai here goro nau hauasi.
2CO.12.14	Naani ꞌau ꞌadomaꞌinia dowaigui haa i orunai ꞌaariha agua beiꞌamou. Ma ꞌa bwaꞌi mareho nawai haꞌahihiꞌamou ꞌinia, suria ꞌinau aiꞌa ꞌirisiꞌi haꞌa amooꞌi, maꞌata ꞌiꞌamou nau ꞌirisiꞌamou. Na gare kekerei ꞌa bwaꞌi wateꞌi mareho tanaai amana, maꞌata ni ama nai wateꞌi mareho tanaai gare ana. Minau ꞌonaai amamoou. 
2CO.12.15	ꞌInau ꞌau waꞌewaꞌe diꞌu ꞌanai wateau haariau mana mwane mareho nau toꞌoraꞌi ꞌanai ꞌaꞌauhiꞌamou suriꞌi tahingamooꞌi. ꞌOnaa na heitaꞌahi agua tanaꞌamou ꞌa raha diꞌu oꞌasi, ꞌa ꞌua? Na heitaꞌahi amoou tanaau ꞌai kekerei moi?
2CO.12.16	Hoita, ꞌiꞌamou ꞌiraraaꞌa do aiꞌa ta mareho nawai haꞌa-hihiꞌamou ꞌinia. Ma reiꞌuaa na oꞌasi, taraꞌi nei mou ꞌadomaꞌinia do ꞌau haꞌa-gorogoroꞌamou suria ꞌau raba haꞌa-bweubweuꞌamou moi. 
2CO.12.17	ꞌA ꞌua? ꞌIraaui mwane nau haꞌa-taariraau wou ani, rau haꞌa-bweubweuꞌamou? ꞌInau ꞌau ꞌiraraa do aiꞌa. 
2CO.12.18	ꞌInau ꞌau haꞌataꞌuꞌua ani a Taetas ꞌanai taha wou beiꞌamou mau haꞌataariai taꞌi doꞌoragaau beia. ꞌA ꞌua? Mou ꞌadomaꞌinia doꞌia Taetas ꞌa haꞌa-bweubweuꞌamou? Moi aidangisia do ꞌimiria Taetas miri toꞌoraa moi taꞌi ꞌadoꞌado, mana barongamiriꞌi ra taꞌisada moi!
2CO.12.19	Gasi mou ꞌadomaꞌinia domeu bonasiai ꞌunuꞌi mareho ꞌisi ꞌanai taatahi bwarasiꞌameu. Aiꞌa! ꞌIꞌameu meu ꞌunuꞌi mareho ꞌisi naꞌi maana God ꞌonaai sae tatauꞌaro anaꞌia Kraest. Mana mwane mareho hako nameu haaꞌi, mwani sae goro aguꞌi, meu haaꞌi ꞌanai haꞌa-weteweteꞌamou! 
2CO.12.20	ꞌAu magugu do ꞌau gasigu ataha wou, mana barongamooꞌi ra bwaꞌi goro ꞌonaai ꞌadomaꞌinia agua. Ma ꞌonaa naigui oꞌasi, ꞌinau ꞌaugu bwaꞌi haꞌatee goroꞌa tanaꞌamou ꞌonaai ꞌadomaꞌinia amoou. ꞌAu magugu dora gasigu toꞌo taraꞌi mareho naꞌi ahoaamoou, ꞌonaai awa heheitaꞌiaꞌa, haiꞌubwani, maꞌua awa tataesuꞌaꞌa, maꞌua ringei haꞌa-taꞌetaꞌe, maꞌua ꞌadomaꞌiniꞌo moi haariꞌo, maꞌua haꞌatee haꞌataꞌaiai nata nei, maꞌuasi hadangaꞌiniai nata nei, maꞌua ꞌanai heitaꞌia hairiu suriꞌi ꞌoha mou boi goni ꞌadaꞌi haꞌarahesi. 
2CO.12.21	Mau magugu doꞌau gasi boi, miꞌamou moigui here haꞌaninimaiau naꞌi maana God ꞌiniꞌi here taꞌaꞌi namou haaꞌi. ꞌInia ꞌonaa nawai ꞌariwou, ꞌinau wai angi, suria ꞌa ragoi nei mou dau baabau mau suriꞌi ora-oraꞌa amooꞌi ꞌonaai taritariꞌa beiai nata nei mana here wawaasuaꞌa maꞌua awa ꞌonaai mwamwaa.
2CO.13.1	Haꞌamomori, ꞌau ꞌadomaꞌinia dowaigui haa i orunai ꞌaariha agua beiꞌamou. Na Usu-usu Maea ꞌa oꞌani, “ꞌOnaa ꞌe nei na haꞌahuniai nata nei ꞌinia ta maho, ꞌe waira rua maꞌua oru narai awa ꞌanai maaniꞌi taha narau ꞌomesiꞌi marau ꞌiraraꞌi ꞌinia moꞌo nara haꞌahunia, naasi maraigui haꞌa-mamaꞌaia.”
2CO.13.2	Naꞌi ruanai ꞌoha nau ataha beiꞌamou, ꞌau haꞌabasuꞌamoui nei namou bwarai rihosi baaniꞌi ora-oraꞌa amooꞌi. Naꞌi ꞌohani, reiꞌuaa nau awa haꞌatau, ꞌau haꞌabasuꞌamou roꞌu goni beiraaui nei narau ora-oraꞌa roꞌu naꞌi ꞌohani. Naꞌi ꞌoha nawaigui ataha beiꞌamou, wai haꞌa-mamaꞌaiꞌamou hako na bwaꞌi nei ꞌai dadaraꞌa. 
2CO.13.3	Mawai haua oꞌasi mamoi aidangisia doꞌia Kraest na haaꞌi tanaau i haꞌatee nawai haꞌa-odoodoꞌamou ꞌiniꞌi. ꞌIia ꞌa bwaꞌi maemaeꞌa naꞌi ꞌoha nai haꞌa-odoodoꞌamou, maꞌata ꞌai haꞌataꞌiniai mena ana beiꞌamou hairiu. 
2CO.13.4	Naꞌi abena ꞌonaai inoni ꞌa maemaeꞌa naꞌi ꞌoha ra rabua naꞌi dadaahoro. Me ꞌa tahi ahoꞌi baaniai mae ꞌiniai mena ana God. ꞌIꞌameu meu maemaeꞌa oꞌasi roꞌu naꞌi abe ꞌonaaia Kraest, me na mena ana God ꞌa awa beiꞌameu ꞌiniai hinihinia ameeu a Kraest, ma haꞌa-weteweteꞌameu ꞌanai haꞌa-odoodoꞌamou.
2CO.13.5	ꞌAdonai nei ꞌai wana riariaa i tahingana maꞌua haꞌimaania haaria ꞌanai ꞌiraraa ꞌonaa ꞌa nugaai hinihinina mora beia Kraest maꞌuasi aiꞌa. Mou gaꞌi ꞌiraraa doꞌia Jisas Kraest ꞌa awa suriꞌi tahingamooꞌi. ꞌOnaa namou aiꞌa ꞌiraraa oꞌasi, ma ꞌa haꞌataꞌinia do mou aiꞌa nugaai hinihinimoou beia Kraest. 
2CO.13.6	ꞌAu ꞌadomaꞌinia domou aidangisiaꞌa doni hinihinimeeu meu nugaa beia Kraest.
2CO.13.7	Meu haꞌarahesi mameu haꞌangonia God maai ꞌaꞌauhiꞌamou, mamoi awa odo-odo. Aiꞌa domei haꞌarahesi domoi odo-odo neina ꞌiraaui inoni rai mwaosiꞌameu. Aiꞌa! Meu ꞌirisia moi domoi odo-odo, reiꞌuaa rai mwaosiꞌameu maꞌua bwaꞌi. 
2CO.13.8	ꞌIꞌameu meu bwaꞌi matai haꞌa-mamaꞌaiꞌamou ꞌonaa moi suriai taha na haꞌa-momori, maꞌata mei hauai mareho ꞌanai ꞌaꞌauhiꞌamou. 
2CO.13.9	Reiꞌuaa nameu maemaeꞌa, maꞌata meu waꞌewaꞌe suria ꞌiꞌamou mou ura wetewete. Ni mareho nameu ꞌirisia naasi, domoi raha araꞌa wetewete suriꞌi tahingamooꞌi beia Kraest. 
2CO.13.10	Naasi tarana nau usua ꞌiniai usu-usuni naꞌi ꞌoha nau aiꞌa awa mau beiꞌamou. Neina ꞌoha nawaigui ataha beiꞌamou, ꞌinau ꞌau bwaꞌi haꞌatee haꞌa-maataꞌiꞌamou beiai mena na ꞌia Araha na haua tanaau. Ni mena naasi ꞌia Kraest ꞌa haa tanaau ꞌanai haꞌa-weteweteꞌamou, aiꞌa do ꞌanai haꞌa-taꞌaiꞌamou.
2CO.13.11	ꞌIo, arai doꞌora mana asiguꞌi, moi waꞌewaꞌe! Moi haꞌa-odoodoꞌi tahingamooꞌi. Moi ꞌadomaꞌiniꞌi tarau i haꞌataꞌuꞌu nau haaꞌi tanaꞌamou. Moi ahu aratara, awa goroha, mana gooroha mana heitaꞌahi ana God ꞌaigui awa beiꞌamou.
2CO.13.12	ꞌOha moi awa goni noni hinihini ꞌonaai taꞌi ruruha, moi here beiai nata nei
2CO.13.12	ꞌIraaui mwane noni hinihini naꞌi ꞌini rau ꞌunua roꞌu wou i haꞌatee waꞌewaꞌe adaau tanaꞌamou. 
2CO.13.13	ꞌAu haꞌarahesi mia Araha aga ꞌia Jisas Kraest ꞌai goro ꞌiniꞌamou, mana heitaꞌahi ana God, mana hagu anai Hiꞌona Maea ꞌai awa beiꞌamou hako.
GAL.1.1	ꞌInaua Pol nara soiau ꞌanai Haꞌataari, aiꞌa baaniai noni mei baania God i Ama, mea Jisas Kraest, naꞌia God na haꞌa-surutaꞌea ahoꞌi baaniai mae. 
GAL.1.2	ꞌIꞌameu hakoi noni hinihini naꞌi ꞌini, meu ꞌunua wou i haꞌatee waꞌewaꞌe ameeu tanaꞌamoui noni hinihini naꞌi Galesia. 
GAL.1.3	Mau haꞌarahesi mia God i Amaga mia Araha aga, ꞌia Jisas Kraest, rarui haꞌagorohiꞌamou ma rarui haꞌa-awahiꞌamou goro.
GAL.1.4	ꞌIa Kraest ꞌa suria tarau i heiꞌirisina God. Na tarana naasi na mae ꞌiniꞌi ꞌinoga ꞌanai ruhasigia baaniai taꞌaa ni marewanani. 
GAL.1.5	Naasi gai haꞌa-aneanea taraua God ꞌinia, Amen.
GAL.1.6	ꞌAu heimwaotaꞌi diꞌu ꞌiniai ꞌasuꞌani rihotaꞌi moi amoou baania God na soiꞌamou ꞌanai awa naꞌi bahainai heitaꞌahi ana Kraest, mamou haꞌisuriꞌi haꞌausuringaꞌi heꞌeteꞌi. 
GAL.1.7	ꞌAgu aiꞌa haꞌausuringaꞌiꞌa roꞌu naigu ꞌonaaiai Taroha Goro ꞌinia Kraest. Ra kakui ahumooꞌi, ꞌinia taraꞌi nei nara raba hiosiai Taroha Goro narau boi beiꞌamou ꞌanai haꞌa-bweubweuꞌamou. 
GAL.1.8	Wai ꞌunua tanaꞌamou, ꞌonaa ta nei ꞌiniꞌameu maꞌua ꞌe enjel baaniai aro nai tarohaꞌinia ta Taroha Goro na heꞌeteꞌi baaniai nei nameu tarohaꞌinia tanaꞌamousi, ꞌia God ꞌai haꞌa-mamaꞌaia tarau naꞌi ꞌeu na bwaꞌi kuru mwadaꞌu. 
GAL.1.9	Meu bwane ꞌunua, mawai ꞌunu ahoꞌisia roꞌu tanaꞌamou. ꞌOnaa ta nei nai tarohaꞌinia tanaꞌamou ta Taroha Goro na heꞌeteꞌi baaniai nei namou bwane hinihinia, ꞌia God ꞌai haꞌa-mamaꞌaia tarau naꞌi ꞌeu na bwaꞌi kuru mwadaꞌu.
GAL.1.10	Ma ꞌua? ꞌAu ꞌirisia moi do ꞌiraaui noni rai waꞌewaꞌe ꞌiniau? Aiꞌa! ꞌIa God nau raba haꞌa-waꞌewaꞌea. ꞌOnaa na haꞌa-momori do ꞌinau ꞌau haꞌakareraau moi inoni, naasi ꞌa haꞌataꞌinia do ꞌinau ꞌaugu aiꞌa noni tatauꞌaroꞌa ana Kraest.
GAL.1.11	Arai doꞌora mana asimeeꞌi naꞌi Kraest, ꞌau rabasia do moi aidangisia doni Taroha Goro nau maania tanaꞌamou ani, aiꞌa baaniai noni. 
GAL.1.12	Aiꞌa tanei ꞌai ꞌunua tanaau maꞌua ꞌai haꞌausuriau ꞌinia, meꞌia Jisas Kraest haaria na haꞌataꞌinia tanaau.
GAL.1.13	ꞌIꞌamou mou bwani aidangisiai herengagu naꞌi ꞌoha nau dau baabau mau suriꞌi ringeringe ameeꞌi Jiu. ꞌAu norataꞌairaaui noni naꞌi heisoi ana God mau bonasia dowai haꞌa-aiꞌaraau. 
GAL.1.14	Minau ꞌau dau baabau suriꞌi haꞌausuringaꞌi adaaꞌi wauwa ameeꞌi diꞌuraau roꞌu i nei meu haoru taꞌisada.
GAL.1.15+GAL.1.16	Mei ꞌiniai goro ana God ꞌiniau, ꞌiia ꞌa ꞌome sigihiau mau mai ꞌoha nau toto naꞌi ahuna inagu. Ma naꞌi madoraa ꞌiia na ꞌirisia, ꞌa haꞌataꞌinia tanaau i Garena neina wai tarohaꞌiniai Taroha Goro tanaꞌamoui nei mou aiꞌa Jiu. Ma naꞌi ꞌohasi, aiꞌa tanei ꞌai haꞌausuriau maꞌua ꞌaꞌauhiau. 
GAL.1.17	Ma aiꞌa do wai ꞌari roꞌu i Jerusalem ꞌanai ꞌomesiraaui nei rau Haꞌataari naꞌi naꞌo ꞌiniau. Maꞌata ꞌau hano daaraꞌi ꞌanai Araibia. ꞌAu awa-awa wou maugu ahoꞌi ꞌari Damaskas. 
GAL.1.18	Oru harisi na hako murinai haꞌataꞌi na haua Jisas tanaau, ꞌau taha beia Pita naꞌi Jerusalem mau awa beia suriai taꞌi tangahurui dangi mana rima. 
GAL.1.19	ꞌE taꞌi Haꞌataari roꞌu moi nau reꞌia, ꞌia Jems doꞌorana Araha aga. 
GAL.1.20	Wai ꞌunua tanaꞌamou naꞌi maana God. Na mareho nau usuꞌi ꞌisi ra haꞌa-momori. Nau aiꞌa pwariꞌi! 
GAL.1.21	Hoita, naꞌi muri ꞌaugu ꞌari Provensi Siria ma naꞌi Provensi Silisia.
GAL.1.22	Naꞌi ꞌohasi, aiꞌa tanei ꞌiniraaui noni hinihini naꞌi Provensi Jiudea nai ꞌomesiau gaꞌu. 
GAL.1.23	Rau rongoa moi tarohaꞌinia ada ꞌari do ꞌia moꞌo na norataꞌairaaui noni hinihini, ꞌa taraawaꞌa tarohaꞌiniai Taroha Goro na raba haꞌa-aiꞌaa gaꞌu. 
GAL.1.24	Miraau hako raugu haꞌatee haꞌagorohia God ꞌiniai taha na haua naꞌi tahingagu.
GAL.2.1	Ma hakoi taꞌi tangahurui harisi mana hai, ꞌau waia Taetas mea Banabas mameu ahoꞌi ꞌari Jerusalem. 
GAL.2.2	ꞌAu ahoꞌi ꞌari, ꞌinia ꞌia God na ꞌunua oꞌasi tanaau. Ma naꞌi goni nameu haua naꞌi Jerusalem beiraau moi naꞌotara naꞌi heisoi, ꞌau maani haꞌagorohia tanaraaui Taroha Goro nau tarohaꞌinia tanaꞌamoui nei namou aiꞌa Jiu. ꞌAu haua oꞌasi suria ra gasigu ꞌunua doni haꞌausuringaꞌi aguꞌi ra aiꞌa odo-odo, mana tauꞌaro nau bwani haua mai tari ꞌohani ma ꞌariꞌa ꞌai ꞌari pwaranga. 
GAL.2.3	Maꞌata, ꞌiraau naꞌotara ꞌisi rau ꞌadomaꞌi aratara moi beiau. Rau aiꞌa haꞌa-ꞌusuꞌusua Taetas ꞌanai hauai ringei aha haꞌara, reiꞌuaa na ꞌiia ꞌe ai Grik. 
GAL.2.4	Meu hadangaꞌiniai marehosi, ꞌinia taraꞌi nei ra siri naꞌi heisoi ana Kraest mara pwariꞌi do ꞌiraau raꞌi noni hinihini. ꞌIraausi narau haꞌa-ꞌusuꞌusua Taetas ꞌanai hauai ringei aha haꞌara. ꞌIraau rau boi ꞌanai bonasiai haꞌataꞌaiai awa dadaraꞌa nagau haua baaniꞌi ringe oꞌasi ꞌiniai suria agaaua Jisas Kraest. Rau ꞌirisia dogai awa mau bahaidi ringe ameeꞌi Jiu. 
GAL.2.5	Meu aiꞌa nuga madoraa tanaraau ꞌanai bahurongoraau, ꞌinia meu aiꞌa ꞌirisia tanei ꞌiniꞌamou nai kakui ahuna ꞌiniai huunai Taroha Goro nameu tarohaꞌinia tanaꞌamou.
GAL.2.6	Taraꞌi nei ra ꞌadomaꞌinia do ꞌiraaui naꞌotara agaaꞌi naꞌi Jerusalem, rau ororiu diꞌu. Aiꞌa heꞌeteꞌi moeꞌa tanaau reiꞌuaa iꞌoe atei. ꞌInia naꞌi maana God gau taꞌisada hako. Miraaui naꞌotara ꞌisi, rau ahu aratara ꞌiniai haꞌausuringaꞌi agua ma aiꞌa tanei doꞌaigu aꞌoia roꞌu ta maho naꞌiei. 
GAL.2.7	Rau ꞌome ꞌiraraa ꞌia God na ꞌome sigihiau ꞌanai tarohaꞌiniai Taroha Goro tanaꞌamoui nei mou aiꞌa Jiu, ꞌonaai ꞌome sigihia ana Pita ꞌanai tarohaꞌiniai Taroha Goro tanaꞌameui Jiu. 
GAL.2.8	ꞌOnaaia God ꞌa ꞌome sigihia Pita ꞌanai Haꞌataari tanaꞌameui Jiu, ꞌa oꞌasi roꞌu, ꞌa ꞌome sigihiau ꞌanai Haꞌataari tanaꞌamoui nei mou aiꞌa Jiu. 
GAL.2.9	ꞌIa Jems mea Pita mea Jon, rau ꞌome ꞌiraraa roꞌu doꞌia God na ꞌome sigihiau ꞌanai tarohaꞌiniai haꞌatee ana. ꞌIraau naasi oru naꞌotara na ꞌiraaui noni hinihini ra haꞌahouraau diꞌu. Ma naasi, rau here beiꞌamiria Banabas ꞌanai haꞌataꞌinia do ꞌiꞌameu ꞌe taꞌi ruruha. Mameu ꞌadomaꞌi aratara ꞌinia doꞌimiria Banabas miri tatauꞌaro beiꞌamoui nei namou aiꞌa Jiu, miraau beiꞌameui Jiu. 
GAL.2.10	Mana taꞌi mareho narau haꞌa-ngoniꞌamiria ꞌinia, naasi ꞌanai ꞌaꞌauhiraau tarau i noni hinihini pohara naꞌi Jerusalem, ma naasi taꞌi maho nau bonasiai haua.
GAL.2.11	ꞌE taꞌi ꞌoha, ꞌia Pita ꞌa taha wou beiꞌameu naꞌi Antiok, mau haꞌatee wetewete tanaa naꞌi maadaau hakoi noni hinihini. ꞌInia ꞌau ꞌomesia doni mareho na haua ꞌa aiꞌa odo-odo. 
GAL.2.12	Naꞌi naꞌo, ꞌa here goro ꞌoha na ngau goni beiraaui nei nara aiꞌa Jiu. ꞌA haua oꞌasi tari ꞌoha ꞌia Jems ꞌa haꞌa-taariraau taraꞌi Jiu ꞌari naꞌi Antiok. ꞌIraau Jiu ꞌisi ra ꞌirisia doꞌigaau hakoi noni hinihini gai dauai ringei aha haꞌara. ꞌIa Pita ꞌa mamaaꞌusiraau ma sigi baaniraaui nei ra aiꞌa Jiu magu aiꞌa ngauꞌa beiraau. 
GAL.2.13	Taranai haua oꞌasi ana Pita, ꞌa ragoi Jiu naꞌi ꞌomaasi narau suria Pita ꞌiniai here taꞌaa na hauasi, tari beia Banabas. 
GAL.2.14	ꞌOha nau ꞌomesia doni here rau haa ꞌa aiꞌa suriai huunai haꞌausuringaꞌi anai Taroha Goro, ꞌaugu haꞌatee tanaa Pita oꞌani naꞌi maadaau hako, “Iꞌoe ꞌe ꞌai Jiu maꞌogu awa ꞌonaairaaui sae nara aiꞌa Jiu. Naasi ꞌa aiꞌa odo-odo doꞌoi haꞌa-ꞌusuꞌusuraaui nei rau aiꞌa Jiu ꞌanai suriai ringe agaaui Jiu. 
GAL.2.15	ꞌIgaau raꞌi ai Jiu ꞌonaairaaui amagaaꞌi magau aiꞌa ꞌonaairai nei ra aiꞌa Jiu nara aiꞌa suriai ringe agaaꞌi Jiu. 
GAL.2.16	Maꞌata gau aidangisia doni noni ꞌa odo-odo naꞌi maana God, aiꞌa do ꞌiniai suriꞌi ana i ringe agaaꞌi Jiu me ꞌinia moi hinihinina beia Jisas Kraest. Migaau nugaa roꞌu hinihinigaau beia Jisas Kraest, magau odo-odoꞌa naꞌi maana God. Aiꞌa ꞌiniai suriꞌi agaaui ringe. 
GAL.2.17	ꞌIgaau gau hagu beia Kraest magau ꞌuꞌuria ꞌanai haꞌa-odoodogaau naꞌi maana God. ꞌA ꞌua? ꞌIa Kraest ꞌa haꞌa-oraoraꞌagaau ꞌoha gaugu aiꞌa suriꞌi hakoi ringe? Aiꞌa oꞌasi! 
GAL.2.18	Maꞌata naꞌi ꞌoha nau ahoꞌi ꞌanai suriꞌi ahoꞌi i ringe nau bwane nugasiꞌi, naasi ꞌagu haꞌataꞌinia do ꞌinau ꞌau haua mora ꞌi ora-oraꞌa. 
GAL.2.19	ꞌInau awa gaꞌu naꞌi bahainai heimarungi anai ringe agaaꞌi Jiu. Mana ꞌoha nau aidangisia do ra bwarai haꞌa-odoodoau naꞌi maana God, ꞌau nugasiꞌi hako mau suria God.”
GAL.2.20	ꞌA ꞌonaai ꞌinau ꞌau wateai tahingagu ꞌanai mae beia Kraest naꞌi dadaahoro. Ma naꞌi ꞌohani nau aiꞌa marungiau haariau, meꞌia Kraest na awa beiau ma marungiai tahingagu. Mana ꞌado dangi, na hinihinigu ꞌau nugaa naꞌi garena God na taꞌahiau ma watea haaria ꞌanai mae taragu. 
GAL.2.21	Nau bwaꞌi agohetaꞌi hinihini doꞌia God ꞌa ruhasiau baaniai ora-oraꞌa ꞌiniai goro ana ꞌiniau. ꞌInia ꞌonaa ni ringe naasi nara haꞌa-odoodoai noni beia God, naasi ꞌa haꞌataꞌinia doni mae na haua Kraest, ꞌa ꞌari pwaranga moi.
GAL.3.1	Oru bweu, ꞌiꞌamou ai Galesia! Nau bwane ꞌunua tanaꞌamoui mae ana Jisas naꞌi dadaahoro. ꞌIatei na haꞌa-bweubweuꞌamou na kuhi ꞌiniai ꞌadomaꞌimoou? 
GAL.3.2	ꞌE taꞌi maho moi nau ꞌirisia domoi ꞌunua tanaau. Naꞌi ꞌoha heꞌua namou dauai Hiꞌona Maea ana God? Naꞌi madoraa namou suriꞌi ringe ameeꞌi Jiu, maꞌua naꞌi madoraa mou hinihiniai Taroha Goro ꞌinia Jisas Kraest? 
GAL.3.3	ꞌA ꞌua mou bweu ꞌinia? Naꞌi naꞌo, mou taraawaꞌanai tahinga haoru amoou beia Kraest ꞌiniai heiꞌaꞌauhi ana Hiꞌona Maea. Ma ꞌua? Naꞌi ꞌohani mou ꞌadomaꞌinia do mou gaꞌi ꞌari daaraꞌi tari haꞌa-arosina beiai tahinga haorusi, suriꞌi wetewete amooꞌi haariꞌamou? 
GAL.3.4	ꞌA rago i mareho namou bwane siri suriꞌi. Ma ꞌonaa moi ahoꞌi ꞌanai suriꞌi ahoꞌi ringe, mana mareho ꞌisi rai ꞌari pwaranga moi! Maꞌata ꞌau aiꞌa ꞌadomaꞌinia doꞌai oꞌasi! 
GAL.3.5	ꞌIa God ꞌa aiꞌa haua tanaꞌamou i Hiꞌona Maea ana mana haꞌabuꞌoahu namou ꞌomesiꞌi do ꞌiniai suriꞌi amooꞌi ringe ameeꞌi Jiu, me ꞌiniai hinihinia amooui Taroha Goro.
GAL.3.6	Na Usu-usu Maea ꞌa ꞌunua oꞌani, “ꞌIa Ebraham ꞌa odo-odo naꞌi maana God, suriai hinihinina beia.” 
GAL.3.7	Naasi mou gaꞌi ꞌiraraa do ꞌira i huudi gare anaꞌia Ebraham, naasi ꞌiraau nei ra nugaai hinihinida beia God. 
GAL.3.8	Mau naꞌi ꞌoha bwani, na Usu-usu Maea ꞌa haꞌarangasia roꞌu mau do ꞌiꞌamoui nei mou aiꞌa Jiu, moi matai odo-odo naꞌi maana God ꞌonaa moi hinihinia. Na tarana naasi naꞌia God ꞌa ꞌunua ꞌiniai taroha goroni tanaa Ebraham, ꞌa oꞌani, “Baaniꞌo ꞌia God ꞌai haꞌagorohira hakoi mwani noni naꞌi marewana.” 
GAL.3.9	Naasi gau ꞌiraraa do ꞌiraaui nei ra hinihinia Kraest, ꞌia God ꞌai haꞌagorohiraau ꞌonaai haꞌagorohia ana Ebraham.
GAL.3.10	Mia tei na ꞌadomaꞌi ꞌuꞌuriꞌi ringe ameeꞌi Jiu do naasi nai haꞌa-odoodoa naꞌi maana God, ꞌia God ꞌai haꞌa-mamaꞌaia. ꞌInia na Usu-usu Maea ꞌa ꞌunua roꞌu do ꞌonaa ꞌiatei naꞌo bwaꞌi suriꞌi tarau i mareho ni ringe ra ꞌunuꞌi, ꞌia God ꞌai haꞌa-mamaꞌaiꞌo. 
GAL.3.11	ꞌA haꞌataꞌinia goro doni suria agaau i ringe ameeꞌi Jiu, ꞌa bwaꞌi haꞌa-odoodogaau naꞌi maana God. ꞌInia na Usu-usu Maea ꞌa ꞌunua dona ꞌiatei na hinihinia God, ꞌiia naasi nei nai odo-odo naꞌi maana maꞌai toꞌoraai huunai tahi. 
GAL.3.12	Naꞌi madoraa naꞌia God ꞌa ꞌunuꞌi ringe anaꞌi tanaa Moses, ꞌa ꞌunua do ꞌiatei nai haꞌisuriꞌi hako ꞌai tahi tarau. Aiꞌa ꞌunua do ꞌiatei nai hinihiniꞌi nai tahi tarau. Naasi ꞌa haꞌataꞌinia doni ringe ra aiꞌa ꞌari goni beiai hinihini.
GAL.3.13	ꞌA bwarai suriꞌi hakoi ringe ꞌisi. Naasi, ꞌia Kraest ꞌa rongomaataꞌi naꞌi dadaahoro ꞌanai ruhasigia baaniai haꞌa-mamaꞌai na ringe ameeꞌi Jiu ra haua mai tanagia. Naia na Usu-usu Maea na haꞌatee oꞌani ꞌinia, “ꞌIatei nara rabua naꞌi hasiꞌei, ꞌa haꞌataꞌinia doꞌia God ꞌa hiiria ꞌanai mae.” 
GAL.3.14	ꞌIa Kraest ꞌa haua oꞌasi, doni haꞌagorohi na ꞌia God ꞌa haua tanaa Ebraham, ꞌai haa roꞌu tanaꞌamoui nei mou aiꞌa Jiu namou ꞌuꞌuria. Ma roꞌu, do ꞌigaau nei nagau hinihinia, gau matai dauai Hiꞌona Maea naꞌia God na durua tanagia.
GAL.3.15	Arai noni anaꞌia God, wai haua ta heihaꞌauu ꞌiniꞌi taha ga hahaaꞌi moi ꞌado dangi. ꞌOha na ꞌe wairarua nararu aratara ngaꞌiniai duruduru, ꞌa bwaꞌi nei ꞌai horosia mwadaꞌu, maꞌua ꞌai haꞌasirihia roꞌu wou i ꞌadomaꞌina. 
GAL.3.16	Naꞌi ꞌoha bwani ꞌia God ꞌa hauai duruduru beia Ebraham ma beia roꞌu taꞌi ꞌiniraaui warowaronaꞌi. Mana Usu-usu Maea aiꞌa hadangaꞌinia hakoi warowaronaꞌi a Ebraham. ꞌA hadangaꞌinia moi taꞌi ꞌiniraau. Na ꞌadoꞌado ꞌana, naasi ꞌia Kraest. 
GAL.3.17	Mana ꞌadoꞌadogu ꞌa oꞌani. ꞌIa God ꞌa hauai duruduru beia Ebraham. Maꞌe hai ꞌarangi mana oru tangahurui harisi na hako murina, magu haaꞌi ringe tanaꞌameui Jiu. Tarana naasi na ringe ra bwaꞌi haꞌa-aiꞌaa mwadaꞌu i taha ꞌia God na bwane durua naꞌi naꞌo ꞌinia. 
GAL.3.18	ꞌIa God aiꞌa haꞌagorohigaau ꞌiniai suriꞌi agaaꞌi ringe anaꞌia Moses. ꞌA haꞌagorohigaau suriai duruduru ana, ꞌonaai haꞌagorohia ana Ebraham suriai durua ana tanaa.
GAL.3.19	Oꞌasi ana, ꞌe taha i ꞌadoꞌado ꞌadaꞌi ringe? Na ringe ra awa ꞌanai haꞌa-ꞌome ꞌirararaaui noni ꞌiniꞌi taritariꞌa adaaꞌi. Mana ringe ra awa tari madoraa na ꞌia God na haꞌataaria mai i Garena, na bwane haꞌatee duruduru ꞌinia tanaa Ebraham. Ni ringe ꞌisi, ꞌia God ꞌa ꞌunuꞌi tanaraaui enjel marau haaꞌi tanaa Moses ꞌanai maaniꞌi tanaraaui noni. 
GAL.3.20	Mia Moses naasi na awa i ahoaanai noni mia God. Manaꞌi ꞌoha ꞌia God ꞌa hauai duruduru ana beia Ebraham, ꞌia God aiꞌa ꞌirisia tanei ꞌanai awai ahoaadarua, ꞌa haua moi haaria. Naasi gau ꞌome ꞌiraraa doni duruduru na haua beia Ebraham na ororiu diꞌu.
GAL.3.21	Ma ꞌua? Na ringe ra ura bwarasiai duruduru ana God? Aiꞌa! ꞌOnaa ꞌia God ꞌa gaꞌi bwane haua tanagaau ta ringe dogai tahi tarau ꞌinia, meꞌigaau gau gaꞌi bwane odo-odoꞌa naꞌi maana, ꞌiniai suria agaau i ringesi. 
GAL.3.22	Maꞌata, ꞌia God aiꞌa haua oꞌasi. ꞌInia na Usu-usu Maea ꞌa haꞌarangasia do ꞌiraau hakoi noni ra awa naꞌi bahainai heimarungi anai ora-oraꞌa. ꞌIniai oꞌasi ana, ꞌia God ꞌa duruai huunai tahi tanaraaui nei narau nugaai hinihinidaau beia Jisas Kraest.
GAL.3.23	Ma naꞌi ꞌoha ni hinihini aiꞌa boi mau, ꞌigaau gau awa naꞌi bahainai heimarungi adaꞌi ringe. Ma oꞌasi tari ꞌoha ꞌia God ꞌa haꞌataꞌiniai huunai here ꞌanai dauai tahi tarau, naasi hinihini. 
GAL.3.24	Naasi ni ringe ra marungigaau tari ꞌoha na ꞌia Kraest ꞌa boi. Ma naꞌi ꞌohasi gau nugaai hinihinigaau beia magau odo-odoꞌa naꞌi maana God. 
GAL.3.25	Haꞌamomori! Na madoraa ꞌanai hinihini naaniꞌa, na ringe ra bwaꞌigui marungigaauꞌa roꞌu.
GAL.3.26	ꞌIꞌamou raꞌi gare anaꞌia God ꞌiniai hinihinia amooua Jisas Kraest. 
GAL.3.27	ꞌIꞌamou mou haꞌi taꞌi beia Kraest naꞌi ꞌoha mou bwareomaea, mamou toꞌoraai barongana beiꞌamou. 
GAL.3.28	Naasi ꞌiꞌamou mou taꞌisada hako naꞌi maana God. Reiꞌuaa Jiu maꞌua nei namou aiꞌa Jiu, reiꞌuaa slev maꞌua bwauodo, reiꞌuaa mwane maꞌua urao, ꞌiꞌamou hako ꞌe taꞌi naꞌi ruruha ana Kraest. 
GAL.3.29	Ma ꞌonaa ꞌiꞌamou ꞌe taꞌi beia Kraest, ma ꞌiꞌamou ꞌe taꞌi roꞌu ꞌiniraaui warowaronaꞌi a Ebraham. Ma naasi moi daua roꞌu i taha ꞌia God na duruduru ꞌinia tanaa.
GAL.4.1	Mawai ꞌunua roꞌu tanaꞌamou oꞌani. Na gare, ꞌoha na kekerei mau, ꞌa ꞌonaa moi roꞌu slev, reiꞌuaa ꞌiia naigui daai totoꞌora anaꞌi amana. 
GAL.4.2	ꞌInia ꞌoha na kekerei, ꞌiia mana totoꞌora anaꞌi rau awa naꞌi bahainai heimarungi adaaui nei ra ꞌomesuria, tari madoraa ni amana ꞌaigui sigihia. 
GAL.4.3	ꞌA oꞌasi roꞌu, naꞌi ꞌoha gau aiꞌa aidangisia maua Kraest, ꞌigaau awa naꞌi bahainai heimarungi adaaꞌi adaro naꞌi marewanani. 
GAL.4.4	Ma tari mai madoraa ꞌia God na sigihia, ꞌa haꞌataaria mai Garena ma huta beiai urao. ꞌA huta mai ma araisuriꞌi ringe ameeꞌi Jiu. 
GAL.4.5	Tarana naasi, ꞌa matai ruhasigiai nei na ringe ra marungigia, neina ꞌigaau gau matai haꞌi arai garena God.
GAL.4.6	ꞌIa God ꞌa haꞌataaria mai Hiꞌona Maea anai Garena tanaꞌamou doꞌai mono naꞌi raromoou. Me ꞌiniai awa ana beiꞌamou namou totoro ꞌinia huraꞌa tanaa God oꞌani, “Mama” ꞌanai haꞌataꞌinia do ꞌimoou raꞌi gare anaꞌi. 
GAL.4.7	Hoita naasi ꞌohani ꞌimoou mougu aiꞌa ꞌonaaiaꞌa i slev, maꞌata ꞌimoou raꞌi huunai gare anaꞌia God. Ma ꞌiniai oꞌasi ana, ꞌia God ꞌai wateꞌi tanaꞌamoui taha na bwane duruduru ꞌiniꞌi.
GAL.4.8	Naꞌi madoraa mou aiꞌa aidangisia maua God, mou awa naꞌi bahainai heimarungi adaaꞌi hiꞌona nara aiꞌa haꞌa-momori. 
GAL.4.9	Naꞌi ꞌohani, mou aidangisia God, maꞌuasi ꞌia God ꞌa aidangisiꞌamou. Naasi, ni ꞌuaana namou raba ahoꞌisiꞌi mareho taꞌaꞌi ꞌisi? ꞌA ꞌua? Mou raba awa hunasia ahoꞌi bahainai heimarungi adaaꞌi? 
GAL.4.10	ꞌAu rongo toꞌoana domou haꞌatoꞌoꞌi mau i dangi mana hura mana harisi hauasa namou tagumaꞌiniꞌi. 
GAL.4.11	Mau kae magugu, ꞌa gasigu ꞌari pwaranga moi tauꞌaro nau haua beiꞌamou.
GAL.4.12	Mau haꞌa-taꞌuꞌuꞌamou arai doꞌora mana asiguꞌi, moi dadaraꞌa baaniꞌi ringe ꞌonaai haua agua, ꞌinia ꞌinau ꞌau ꞌonaaimou ꞌoha mou dadaraꞌa gaꞌu baaniai heimarungi adaaꞌi ringe. Aiꞌa doꞌe mareho namou haꞌatariꞌaa tanaau nau usu-usu oꞌasi ꞌiniani. 
GAL.4.13	ꞌOnaai bwane ꞌiraraa amoou, ꞌau awa beiꞌamou ani ꞌiniai daoha na toꞌiai abegu. Ma ꞌa goro, ꞌinia ꞌa haua tanaau i madoraa ꞌanai tarohaꞌiniai Taroha Goro tanaꞌamou. 
GAL.4.14	Na daoha na hauai abegu, ꞌe mareho tanaꞌamou ꞌanai wana bodio ꞌiniau maꞌua gagataꞌiniau. Ma reiꞌuaa na oꞌasi, ꞌiꞌamou mou haꞌamaotoau ꞌonaai nei na haꞌamaotoai enjel ana God, maꞌua ꞌia Jisas Kraest haaria. 
GAL.4.15	Naꞌi ꞌohasi mou waꞌewaꞌe raha ꞌiniau. Na waꞌewaꞌe namou haua, reiꞌuaa ni maamooꞌi mamou gaꞌi rahiꞌi moi ꞌanai haaꞌi tanaau. ꞌE taha na taritariꞌa na mougu haꞌa-aiꞌaa ꞌiniai waꞌewaꞌesi? 
GAL.4.16	Ma ꞌua? Mou haꞌimae ꞌiniauꞌa, ꞌiniai tarohaꞌinia agua tanaꞌamoui taha na haꞌa-momori? 
GAL.4.17	ꞌIraaui nei ra raba suriꞌi ringe ameeꞌi Jiu, rau bonasia domoi suriraau, maꞌata aiꞌa do rau haua ꞌanai ꞌaꞌauhiꞌamou. Rau ꞌirisia moi domoi nugasiau mamoi hagu beiraau. 
GAL.4.18	ꞌA goro ꞌonaa rau toꞌoraai ꞌadomaꞌi wetewete ꞌiniꞌamou naꞌi ringe na goro ma odo-odo. ꞌA gaꞌi oꞌasi tarau, aiꞌa do ꞌinia moi awa agua beiꞌamou. 
GAL.4.19	Arai noni aguꞌi, naani ruanai ꞌoha na arunga nau haa ꞌiniꞌamou ꞌa ꞌonaai arunga na haa i urao na haꞌaagau ꞌanai haꞌahutaai gare. Mana arunga maataꞌi nau haua ꞌai tari ꞌoha namoi huunai suriai barongana Kraest. 
GAL.4.20	Mau ꞌadomaꞌinia do ꞌa gaꞌi goro doꞌau gaꞌi awa beiꞌamou ꞌanai ꞌabengaꞌi mamaani beiꞌamou, ꞌinia ꞌa kae kakui ahugu diꞌu ꞌiniꞌamou.
GAL.4.21	ꞌIꞌamoui nei mou raba dau baabau suriꞌi taha na ringe ra ꞌunuꞌi. ꞌA ꞌua? Mou aiꞌa aidangisiai taha na Usu-usu Maea na ꞌunua ꞌinia Ebraham? 
GAL.4.22	ꞌIa Ebraham ꞌe rua gare na toꞌoraa, ꞌia Ismael mea Aisak. ꞌIa Ismael ꞌa huta beia Hega, ꞌe urao na awa naꞌi bahainai heimarungi, ꞌiiasi ꞌe urao tatauꞌaro ana Ebraham. ꞌIa Aisak ꞌa huta beia Sera. ꞌIa Sera ꞌa dadaraꞌa baaniai heimarungi, ꞌinia ꞌiia ꞌe urao ana Ebraham. 
GAL.4.23	Ni gare ana beia Hega, ꞌa huta suria moi ꞌadoꞌado ni noni. Mana gare ana beia Sera, ꞌa huta suriai duruduru na haua God tanaa. 
GAL.4.24+GAL.4.25	Hoita, na mareho ꞌisi raꞌi nunu tanagia ꞌiniai rua duruduru naꞌia God na haua. Taꞌi nei naasi ringe na haaꞌi tanaa Moses naꞌi hungahungai Saenai naꞌi Araibia. ꞌIraaui noni nara awa bahaidi ringe ꞌisi ra ꞌonaa raꞌi garena Hega, ꞌinia ꞌiia ꞌa awa roꞌu bahainai heimarungi. Naasi, ꞌia Hega ꞌa ura ꞌiniraaui noni narau awa naꞌi hungahungai Saenai, ma roꞌu ꞌiniai Jerusalem. ꞌIniai noni nara awa iei ꞌohani, rau suriꞌi mau i ringe. 
GAL.4.26	Migaau raꞌi garena Sera, mana ꞌomaa agaau naasi Jerusalem araꞌai aro na dadaraꞌa baaniꞌi ringe. 
GAL.4.27	Na Usu-usu Maea ꞌa oꞌani, “Mou waꞌewaꞌe ꞌiꞌamoui ꞌamara. Mou totoro raha ꞌini waꞌewaꞌe nei mou aiꞌa arunganai maataꞌi ni haꞌahuta gare. ꞌInia na gare anaꞌi nei na ꞌamara rai rago diꞌu baaniꞌi mwani urao hako.”
GAL.4.28	Arai doꞌora mana asimeeꞌi, ꞌiꞌamou naasi raꞌi gare na ꞌia God ꞌa duruꞌi tanaa Ebraham ani, ꞌonaaia Aisak. 
GAL.4.29	Naꞌi ꞌohasi, na garena Hega na huta suriai heiꞌirisina Ebraham, ꞌa awa haꞌataꞌaiai gare na huta suriai heiꞌirisi anai Hiꞌona Maea. ꞌA taꞌisada ꞌonaai here haꞌataꞌaigaau adaaui nei ra awasuriꞌi ringe. 
GAL.4.30	Maꞌata na Usu-usu Maea ꞌa oꞌani, “Mou haꞌataaria beiraꞌi i urao tatauꞌaro beiai garena. ꞌInia na garena ꞌa bwaꞌi dauai totoꞌora na amana ꞌai watea. Na garenai urao na awa dadaraꞌa naigui toꞌoraa.”
GAL.4.31	Hoita, ma naasi arai doꞌora mana asiguꞌi, ꞌigaau ꞌonaai raꞌi arai garenai urao na awa dadaraꞌa ma aiꞌa i urao na awa naꞌi bahainai heimarungi. ꞌInia ꞌigaau gau awa dadaraꞌa baaniꞌi ringe.
GAL.5.1	ꞌIa Kraest ꞌa ruhasigia doꞌigaau gai awa dadaraꞌa tarau baaniꞌi ringe! Moi ura baabau, abu tanei ꞌiniꞌamou ꞌaigui watea roꞌu doꞌai hunasia ahoꞌi roꞌu.
GAL.5.2	Moi bahurongoau! ꞌInaua Pol wai ꞌunua tanaꞌamou, ꞌonaa mou wateꞌamou ꞌanai aha haꞌara ꞌanai haꞌa-odoodoꞌamou naꞌi maana God, me ꞌa bwaꞌi heiꞌaꞌauhi namoi toꞌoana beia Kraest. 
GAL.5.3	Mawai ꞌunu haꞌagorohia huraꞌa wou roꞌu tanaꞌamou. ꞌIatei na raba dauai ringei aha haꞌara, ꞌai haꞌisuriꞌi hako taha na ringe ameeꞌi Jiu ra ꞌunuꞌi. 
GAL.5.4	ꞌIꞌamoui nei mou ꞌadomaꞌinia domou odo-odo naꞌi maana God ꞌiniai suriꞌi amoou i ringe, mou haꞌatau baania Kraest. Mou adarahiai gorohana God tanaꞌamou. 
GAL.5.5	Me ꞌiꞌameu nameu ꞌuꞌuria Kraest, na Hiꞌona Maea ꞌa haꞌa-weteweteai hinihinimeeu mameu ꞌiraraa haꞌagorohia doꞌia God ꞌai haꞌa-odoodoꞌameu naꞌi maana. 
GAL.5.6	ꞌAnai haꞌi taꞌi beia Jisas Kraest, aiꞌa heꞌeteꞌi reiꞌuaa na ꞌo dauai ringei aha haꞌara maꞌua aiꞌa. Ni mahosi aiꞌa ororiu. Taha na ororiu naasi, hinihinimu na haꞌataꞌi huraꞌa naꞌi heitaꞌahi.
GAL.5.7	ꞌIꞌamou mou here goro moeꞌa gaꞌu mai naꞌi tahingamoou beia Kraest. ꞌIatei na siri mai na pwariꞌiꞌamou, namougu aiꞌa suriaꞌa ꞌiniai taha na odo-odo? 
GAL.5.8	ꞌOnaa na ꞌia God na soiꞌamou, ma ꞌiia ꞌa bwaꞌi matai pwariꞌiꞌamou oꞌasi. 
GAL.5.9	Moi herehere goro! Gere dorai haꞌausuringaꞌi pwapwaariꞌi ꞌai matai haꞌataꞌaiai hinihini naꞌi kae ruruha ꞌonaai gere memei draebam na haꞌasuꞌua hakoi flaoa. 
GAL.5.10	Reiꞌuaa na oꞌasi, ꞌinau ꞌau hinihini wetewete doꞌia Araha ꞌai ꞌaꞌauhiꞌamou mamoi abui suriꞌi haꞌausuringaꞌi heꞌeteꞌi oꞌasi. ꞌIa God ꞌai haꞌa-mamaꞌaia tei na siri mai ꞌanai haꞌataꞌaiꞌi ꞌadomaꞌimooꞌi, reiꞌuaa ꞌia tei.
GAL.5.11	Arai doꞌora mana asimeeꞌi, ꞌonaa ꞌa haꞌa-momori do ꞌinau ꞌau tarohaꞌinia moeꞌa mau i ringei aha haꞌara, ni ꞌuaana ꞌiraaui Jiu rau nora taꞌaiau moeꞌa mau ꞌinia? ꞌOnaa nau tarohaꞌinia mau, ꞌa gaꞌi bwaꞌi ꞌua tanaraaui Jiu. Maꞌata, nau tarohaꞌiniai mae ana Kraest taragaau naꞌi dadaahoro. Tarana naasi narau nora taꞌaiau mau ꞌinia. 
GAL.5.12	Mei tanaraaui nei ra haꞌataꞌaiꞌi ꞌadomaꞌimooꞌi ꞌanai dauai ringei aha haꞌara, ꞌa goro dorau gaꞌi aha haꞌataꞌairaau wou haariraau!
GAL.5.13	Arai doꞌora mana asimeeꞌi. Haꞌamomori, ꞌia God ꞌa soiꞌamou domoi dadaraꞌa baaniai heimarungi ꞌadaꞌi ringe. Maꞌata ꞌa aiꞌa domou dadaraꞌa ꞌanai haaꞌi mwani heiꞌirisi taꞌaꞌi ꞌanai abe, maꞌata mou hari tagumaꞌiniꞌamou hairiu beiai heitaꞌahi. 
GAL.5.14	Na mwani ringe anaꞌia Moses, ra awa hako moi bahainai taꞌi haꞌatora, “ꞌOi taꞌahiai nata sae ꞌonaai taꞌahiꞌo amua haariꞌo.” 
GAL.5.15	Ma ꞌonaa moi awa ꞌonaai mwamwaa hahaingau na raba haidiohi tarau, mamoi herehere goro, mou gasi haꞌa-taꞌaiꞌamou hairiu.
GAL.5.16	Mawai ꞌunua tanaꞌamou, mou wateꞌamou tanaai Hiꞌona Maea ꞌanai marungiꞌi tahingamooꞌi, neina moi abui haꞌisuriai taha na heiꞌirisi taꞌaa anai abe na ꞌirisia. 
GAL.5.17	ꞌIniai heiꞌirisi taꞌaa anai abe, ꞌa aiꞌa taꞌisada beiai taha na Hiꞌona Maea ꞌa ꞌirisia. Mana taha na Hiꞌona Maea ꞌa ꞌirisia, aiꞌa taꞌisada beiai heiꞌirisi taꞌaa anai abe. ꞌIraruasi raru haꞌimae hairiu, tarana naasi ꞌo bwaꞌi haua mwadaꞌu i taha ꞌo ꞌirisia. 
GAL.5.18	Ma ꞌonaa na Hiꞌona Maea na naꞌotaramoou, na ringe ragu bwaꞌi marungiꞌamou.
GAL.5.19	Na baronganai nei na suriai heiꞌirisi taꞌaa anai abe ra haꞌataꞌi goro moi. Ra haꞌataꞌi huraꞌa naꞌi heikamori, haaꞌi here wawaasuaꞌa, ꞌadomaꞌi sisiwa mana awa ꞌonaai mwamwaa, 
GAL.5.20	hoꞌasiꞌi araaranunu, mana haiꞌuaasi, haꞌimae hairiu mana awa heheitaꞌiaꞌa mana haiꞌubwani. Ma haꞌataꞌi huraꞌa roꞌu naꞌi taesuꞌa mwako, ꞌadomaꞌiniꞌo moi haariꞌo, haꞌa-heihoaraaui noni, 
GAL.5.21	naga ꞌiniai taha na toꞌoraai nata sae, mana gono raha ꞌiniꞌi waini bweu, haaꞌi ngau goni nara hauꞌi mwani mareho toꞌobweubweuꞌa suriꞌi, mana taraani mareho taꞌaꞌi roꞌu oꞌasi. ꞌAu bwane haꞌabasuꞌamou mawai haꞌabasuꞌamou roꞌu i ꞌohani. ꞌIra tei narai suriꞌi ringe taꞌaꞌi oꞌasi, rau bwaꞌi taha naꞌi hourana ana God.
GAL.5.22	Maꞌata, ni Hiꞌona Maea ꞌa haꞌataꞌiniꞌi hua goro naꞌi tahinganai noni. ꞌA ꞌaꞌauhiai sae ꞌanai taꞌahirai noni hako, awa waꞌewaꞌe, awa goni goro beiraaui noni, ꞌaꞌauhiai nata nei, ahumaratanoa, haaꞌi mwani maho goro, mangudisiai taha na ꞌunua, 
GAL.5.23	awa ꞌabengaꞌi, ma ꞌanai ꞌomesuria haaria baaniai ora-oraꞌa. Aiꞌa ta taꞌi ringe nai awa nai ura bwarasiꞌi mareho goro ꞌisi. 
GAL.5.24	ꞌIraaui nei anaꞌia Jisas Kraest ra haꞌa-aiꞌaꞌi hakoi baronga mana mwane heiꞌirisi taꞌaa naꞌi hunganai dadaahoro. 
GAL.5.25	Ma ꞌonaa ni Hiꞌona Maea na haua tanagiai tahinga haoru, gaau magai suria tarau i taha na Hiꞌona Maea na ꞌirisia. 
GAL.5.26	Gai abui ꞌadomaꞌi haꞌa-taꞌetaꞌegia haarigia, abui haꞌataesuꞌaai nata nei, maꞌua kakawa ꞌomesia.
GAL.6.1	Arai doꞌora mana asimeeꞌi naꞌi Kraest, ꞌonaa tanei ꞌiniꞌamou ꞌai siri naꞌi ora-oraꞌa, ꞌiꞌamou nei na baabau i hinihinimoou beia Kraest namoi ꞌabengaꞌinia ꞌanai haꞌa-odoodoa. Maꞌata moi herehere goro, mou gasigu ahoda roꞌu naꞌi taꞌi heiohongi. 
GAL.6.2	ꞌAꞌauhia tei na hihiꞌa i tahingana ꞌiniꞌi mwani mareho bwara. ꞌOnaa moi haua oꞌasi, naasi moigui hauai taha ꞌia Kraest na ꞌirisia. 
GAL.6.3	ꞌOnaa ꞌiatei sae na aiꞌa raba ꞌaꞌauhiai nata nei, ꞌinia ꞌa ꞌadomaꞌi haꞌataꞌea doꞌiia ꞌa ororiu, ꞌiia ꞌa pwariꞌia haaria ꞌinia ꞌiia ꞌe sae haaria moi. 
GAL.6.4	ꞌAdonai nei ꞌai ꞌome hegahegaa haariai tahingana. ꞌOnaa ꞌa goro, naasi ꞌa goro doꞌai waꞌewaꞌe haaria ꞌinia, mai abui ꞌadomaꞌi haꞌataꞌea doꞌiia ꞌa goro diꞌuai nata nei. 
GAL.6.5	ꞌInia ꞌadonai noni ꞌai tagumaꞌinia haariai tahingana.
GAL.6.6	Maꞌata, ꞌiraaui nei nara haꞌausuriꞌamou ꞌiniꞌi haꞌatee anaꞌia God, ꞌa goro do moi hasuraꞌiniꞌi beiraaui mwani mareho goro na mou toꞌoraꞌi.
GAL.6.7	Mou abui ꞌadomaꞌi haꞌatariꞌaa. ꞌA bwaꞌi sae nai matai haꞌa-bweubweuꞌaa God. ꞌAdonai noni ꞌai dauai taha na hasia naꞌi tahingana. 
GAL.6.8	ꞌOnaa ꞌa hasiꞌi mareho taꞌaꞌi naꞌi tahingana ꞌanai haꞌa-waꞌewaꞌeai abe, ꞌai daua nana i mae tarau. Ma ꞌonaai taha na hasia naꞌi tahingana ꞌanai haꞌa-waꞌewaꞌeai Hiꞌona Maea, baaniai Hiꞌona Maea ꞌai daua nana i tahi tarau. 
GAL.6.9	Naasi gai abui maemaeꞌa ꞌanai hauai taha na goro tanaai nata nei. ꞌInia ꞌonaa gai wetewete moeꞌa, gai dauai taha na haꞌaagau totorigia ꞌiniꞌi naꞌi huunai madoraa ꞌana. 
GAL.6.10	Tarana naasi, ꞌoha nagau toꞌo madoraa goro mau, gai ꞌaꞌauhiraau tarau i mwani noni hako, ororiu ꞌira i nei hinihini nagau awa naꞌi ruruha ana God.
GAL.6.11	Moisu ꞌomesiꞌi usu-usu raha nau haaꞌi, ꞌoha nau usuai usu-usuni tanaꞌamou ꞌiniai rimagu haariau. 
GAL.6.12	ꞌIrai nei nara haꞌa-ꞌusuꞌusuꞌamou ꞌanai dauai ringei aha haꞌara, rau ꞌirisia moi do ꞌiraaui Jiu rai waꞌewaꞌe ꞌiniraau. Rau aiꞌa tarohaꞌiniai mae ana Kraest naꞌi dadaahoro, ꞌinia rau aiꞌa ꞌirisia do ꞌiraaui Jiu rai norataꞌairaau. 
GAL.6.13	Ma reiꞌuaa narau suria mau i ringei aha haꞌara, aiꞌa ta taꞌi ꞌiniraau nai haꞌisuriꞌi hakoi ringe ameeꞌi Jiu. Rau ꞌirisia domoi dauai ringei aha haꞌara dorai haꞌapaꞌo ꞌiniai suria amoou i ringesi. 
GAL.6.14	Mei tanaau, ꞌinau waꞌewaꞌe moi ꞌiniai mae na haua Araha aga, ꞌia Jisas Kraest, naꞌi dadaahoro. ꞌIniai mae ana Kraest naꞌi dadaahoro, nau aiꞌa ꞌadomaꞌi ororiu ꞌiniꞌi mareho ni marewanani, mana noni ni marewana ra aiꞌa ꞌadomaꞌi ororiu roꞌu ꞌiniau. 
GAL.6.15	Namoiwou ꞌo aha haꞌara maꞌua ꞌo bwaꞌi, taha na ororiu, naasi dauai tahinga haoru beia Jisas Kraest. 
GAL.6.16	Mei tanaraaui nei rau suriai ꞌadoꞌadosi naꞌi tahingadaaꞌi, ꞌau haꞌarahesi doꞌia God ꞌai haꞌa-awagoniraau goro maꞌai taꞌahiraau hako. ꞌIraau naasi huunai noni anaꞌia God.
GAL.6.17	Naasi, moi abui haꞌa-arungataꞌaiauꞌa roꞌu, ꞌinia na wareware ꞌiniꞌi mwari nara awa naꞌi abegu ꞌa haꞌataꞌinia doꞌinau ꞌe noni tatauꞌaro ana Jisas.
GAL.6.18	Arai doꞌora mana asimeeꞌi, ꞌau haꞌarahesi mia Araha aga, ꞌia Jisas Kraest, ꞌai haꞌagorohiꞌamou hako. Amen.
EPH.1.1	Tanaꞌamoui noni anaꞌia God naꞌi Efesas namou hagu beia Jisas Kraest mamou mangudi ꞌanai suria. ꞌInaua Pol naꞌia God na sigihiau ꞌanai Haꞌataari, nau hauai usu-usuni ꞌanai usu-usu garihiꞌamou wou. 
EPH.1.2	ꞌAu haꞌarahesi mia Godi Amaga, mana Araha aga, ꞌia Jisas Kraest, ꞌai haꞌagorohiꞌamou maai haꞌa-awahiꞌamou goro.
EPH.1.3	Gai haꞌatee haꞌagorohia Godi Amana Araha aga Jisas Kraest, ꞌiniꞌi mwani bane ni aro na wateꞌi mai tanagiai nei gau hagu beia Jisas Kraest. 
EPH.1.4	Mau mai ꞌoha God aiꞌa haua mau i marewana, ꞌiia ꞌa bwane sigihigaau dogai haꞌi noni anaꞌi ꞌiniai hagu agaau beia Jisas Kraest. ꞌA haua oꞌasi do ꞌigaau gai odo-odo naꞌi maana mana taꞌaa ꞌa bwaꞌi awa beigia.
EPH.1.5	Mei ꞌini heitaꞌahi ana tanagia, ꞌiia ꞌa ꞌadomaꞌi nunuga ꞌinia doꞌigaau gai haꞌi garena, ꞌiniai mae ana Jisas Kraest tanagia. Naasi huunai heiꞌirisina mana ꞌadomaꞌina God. 
EPH.1.6	Gau magau haꞌaasaa God ꞌiniai goro ana ꞌinigia. ꞌA watea dadaraꞌa tanagia i Garena na taꞌahia ororiu.
EPH.1.7+EPH.1.8	ꞌIa Kraest ꞌa watea haaria ꞌanai mae ꞌinigia. Mana ꞌabuna na ahe ꞌa ruhasigia baaniai ora-oraꞌa. Haꞌamomori, na ꞌinoga hako ꞌa ꞌadomaꞌi nugasiꞌi. ꞌIa God ꞌa goro ꞌinigia suriai ꞌadomaꞌina na goro ma madoma. 
EPH.1.9	ꞌIa God ꞌa suriai heiꞌirisina ma haꞌataꞌinia tanagiai ꞌadomaꞌina na awa bainihu gaꞌu. Naasi maho na ꞌadomaꞌi nunuga ꞌinia mau mai ꞌanai haua naꞌi Garena, ꞌia Jisas Kraest. 
EPH.1.10	Ma naani mareho God na ꞌadomaꞌi nunuga ꞌanai haua. Naꞌi ꞌoha nai tari mai huunai madoraa ꞌana, na mwani mareho naꞌi aro mana ano ꞌai taragoniꞌi hako mai naꞌi bahainai heimarungi ana Kraest.
EPH.1.11	Mwane mareho hako ꞌia God ꞌa haua suriai heiꞌirisina haaria. Mau mai, ꞌia God ꞌa suriai heiꞌirisina. Na tarana naasi na ꞌome sigihigaau ꞌinia ꞌanai haꞌi noni anaꞌi suriai hagu agaau beia Kraest. 
EPH.1.12	ꞌA haua oꞌasi do ꞌiꞌameui Jiu nameu ꞌuꞌuria naꞌi naꞌo a Kraest mei haꞌaasaa God ꞌiniai gorohana.
EPH.1.13	Miꞌamou roꞌu i nei namou aiꞌa Jiu, ꞌiꞌamou raꞌi noni anaꞌia God naꞌi madoraa mou rongoai huunai haꞌausuringaꞌi, naasi Taroha Goro na haua tanaꞌamou i tahi tarau. Naꞌi ꞌoha mou hinihinia Kraest, ꞌia God ꞌa haua tanaꞌamou i Hiꞌona Maea na durua, ꞌe haꞌara do ꞌiꞌamou raꞌi arai gare anaꞌi. 
EPH.1.14	ꞌIniai awa ana Hiꞌona Maea beigia, gau ꞌiraraa haꞌagorohia do gai daaꞌi mwani mareho naꞌia God na durua tanaraaui noni anaꞌi. Mana Hiꞌona Maea ꞌai awa beigia tari madoraa God ꞌai ahoꞌisiraau mai noni anaꞌi marai awa dadaraꞌa tarau. Mawai ꞌunua roꞌu, gaau magau haꞌaasaa God ꞌinia ꞌiia ꞌa goro.
EPH.1.15	ꞌIniai oꞌasi ana, taraawaꞌa naꞌi ꞌoha nau rongoai hinihinimoou beiai Araha aga Jisas Kraest, mana heitaꞌahi amoou tanaraau hakoi noni anaꞌia God, 
EPH.1.16	ꞌau aiꞌa mamaro ꞌanai haꞌatee haꞌagorohia God ꞌiniꞌamou suriꞌi haꞌarahesi aguꞌi. 
EPH.1.17	Mau haꞌangonia God ana Araha aga Jisas Kraest, i Ama na hauasa, ꞌanai haa tanaꞌamoui aidangi baaniai Hiꞌona Maea, mai haꞌataꞌiniꞌi baronganaꞌia God tanaꞌamou mamoi aidangisia goro diꞌu wou. 
EPH.1.18	Mau haꞌarahesi mia God ꞌai haꞌamararaa i ꞌadomaꞌimooꞌi mamoi ꞌome ꞌiraraꞌi mwani maho goro naꞌia God nai haaꞌi tanagia naꞌi aro. Mamoi aidangisiꞌi roꞌu i bane ororiu naꞌia God na duruꞌi tanarai noni anaꞌi. 
EPH.1.19	ꞌAu haꞌarahesi mamoi aidangisia roꞌu i mena ana na hauasa na ꞌaꞌauhigaaui nei gau hinihini. Mana taꞌi mena mausi, 
EPH.1.20	naasi na haꞌa-surutaꞌea Kraest baaniai mae ma haꞌa-heinagua araꞌai aro naꞌi dora na ororiu naꞌi aba odona God. 
EPH.1.21	Naꞌi aro, ꞌia Kraest ꞌa marungiraau hakoi mwani mwaeraha, mana enjel mana mwani taraani mena hako roꞌu naꞌi aro. Mia Kraest ꞌa dauai ata na ororiu diꞌuꞌi mwani ata nara toꞌo mena naꞌi marewanani ma naꞌi marewana nai boi taꞌoha. 
EPH.1.22	Mwani mareho hako, God ꞌa nugaꞌi naꞌi bahainai heimarungi ana Kraest. Ma nugaa Kraest na bwauodonai heisoi ꞌonaai bwauodo ana adaꞌi mwani mareho hako. 
EPH.1.23	Na heisoi ꞌe abena Kraest, ma honu ꞌiniai mena ana Kraest na marungiꞌi mwani mareho hako suriꞌi mwani dora ꞌiniai mena ana.
EPH.2.1	Naꞌi naꞌo, tahingamooꞌi ra mae, ꞌinia mou awa naꞌi ora-oraꞌa mamou aiꞌa suriai heiꞌirisina God. 
EPH.2.2	Mou suriꞌi baronga taꞌaꞌi ꞌanai marewana mamou araisuria Saetan na marungiraaui adaro naꞌi ahoaa. Na mena ana ꞌa marungiraau hakoi nei ra aiꞌa araisuria God naꞌi marewanani. 
EPH.2.3	Naꞌi naꞌo, ꞌigaau gau ꞌonaairaau roꞌu i noni ꞌisi. Gau suria moi heiꞌirisigaaꞌi haarigia, gau haꞌisuriai ꞌadomaꞌigaaꞌi mana taha na abegaaꞌi na ꞌirisia. ꞌIniai oꞌasi ana, ꞌa taꞌisada ꞌia God ꞌai haꞌa-mamaꞌaigia ꞌonaai haua ana tanaraau hakoi nei rau aiꞌa suria.
EPH.2.4	Maꞌata ꞌiia ꞌa ahu taꞌahigia, mei ꞌiniai heitaꞌahi ana tanagia 
EPH.2.5	ꞌa haꞌahaoruꞌi tahingaga beia Kraest, reiꞌuaa na tahingaga ra mae ꞌiniꞌi ora-oraꞌa agaaꞌi. Haꞌamomori, ꞌia God ꞌa haꞌatahiꞌamou ꞌiniai goro ana ꞌiniꞌamou! 
EPH.2.6	Hoita, ma ꞌiniai hagu agaau beia Kraest, ꞌia God ꞌa haꞌatahigia baaniai mae ꞌonaai haꞌatahia ahoꞌi ana Kraest. Mei taꞌoha ꞌai haꞌa-surutaꞌegia ꞌanai heinagu ꞌanai heimarungi beia Kraest araꞌai aro. 
EPH.2.7	ꞌIa God ꞌa haua oꞌasi ꞌanai haꞌataꞌinia tarau tanaraaui noni i raha na haa i goro ana tanagia ꞌiniai hagu agaau beia Jisas Kraest. 
EPH.2.8+EPH.2.9	God ꞌa ruhasiꞌamou, aiꞌa do ꞌiniꞌi tatauꞌaro goro amooꞌi, mei ꞌini hinihinimoou beia mana goro ana na banea tanaꞌamou. Naasi ꞌa bwaꞌi nei ꞌai haꞌataꞌea haaria ꞌinia. 
EPH.2.10	ꞌIa God ꞌa haꞌahaoruꞌiꞌa i tahingaga ꞌiniai hagu agaau beia Kraest, neina gai taꞌisada ꞌanai hauꞌi mwani mareho goro na bwane haꞌaagauꞌi tanagia.
EPH.2.11	Mou ꞌiraraa, ꞌiꞌameu Jiu meu haꞌa-taꞌetaꞌeꞌameu ꞌoha meu ꞌunumeeu haarimeeu ꞌiniꞌi noni aha haꞌara, ꞌinia na gare mwane hako meu haa tanaraaui ringei aha haꞌara. Maꞌata, marehosi ꞌe mareho moi na ꞌiꞌameu inoni meu haaꞌi ꞌadaꞌi abemeeꞌi, aiꞌa ꞌia God. Miꞌameu ꞌunuꞌamou ꞌiniꞌi noni nara aiꞌa aha haꞌara, ꞌini mou aiꞌa huta ꞌonaai Jiu. 
EPH.2.12	Naꞌi naꞌo, mou haꞌatau baania Kraest mamou aiꞌa aba ꞌiniai ruruha God na sigihia ꞌanai noni anaꞌi. Naꞌi ꞌohasi, mou awa huraꞌa baaniai duruduru God na haa tanaraaui noni anaꞌi. Mou aiꞌa aidangisia God mamou aiꞌa toꞌoraai ꞌadomaꞌi heimamasi ꞌiniꞌi mwane mareho goro naꞌia God na raba haaꞌi tanaꞌamou. 
EPH.2.13	Haꞌamomori! Naꞌi naꞌo namou haꞌatau baania God, maꞌata naꞌi ꞌohani mou hagu beia Kraest. God ꞌa waiꞌamou mai gaarangi ꞌiniai ahe anai ꞌabuna Kraest naꞌi dadaahoro.
EPH.2.14	ꞌIa moia Kraest na haꞌa-awagonigaau goro. Ni watea haaria na haa ꞌanai mae, ꞌa daugonimeu i Jiu, miꞌamoui nei namou aiꞌa Jiu ꞌonaai taꞌi ruruha. ꞌIa Kraest ꞌa gaasiꞌi baanigaau i mwani ꞌadomaꞌi ꞌanai sigia i nata nei. Na ꞌadoꞌadogaaꞌi ꞌanai ꞌutaigaau hairiu ꞌa ꞌonaai bani hau na hoaigaau. 
EPH.2.15	Naꞌi ꞌohani, aiꞌa ororiu do ꞌanai suriꞌi hakoi mwani heiatengaꞌi anaꞌia Moses mana mwani ringe naꞌi rarodi. ꞌInia ꞌia Kraest ꞌa orisiai herehere ꞌanai dauai tahi tarau. ꞌIa Kraest ꞌa haua oꞌasi ꞌanai haꞌa-hagugonimeeu i nei meu suriꞌi heiatengaꞌi ꞌisi beiꞌamoui nei mou aiꞌa. Naasi ꞌia Kraest ꞌa wairaau goni mai rua ruruhai noni beia, marai awa goni goro ꞌonaai ruruhai noni haoru. 
EPH.2.16	Na mae na haua Kraest hunganai dadaahoro, ꞌa haꞌahakoa baaniraruai herehere ꞌanai ꞌitararua hairiu. ꞌA haꞌahagurarua ꞌonaai taꞌi ruruha ꞌanai wairaau ahoꞌi mai tanaa God. 
EPH.2.17	ꞌIa Kraest ꞌa boi ꞌanai maania tanaraaui noni hako dorai awa goni goro, tanaꞌamoui nei mou aiꞌa Jiu namou haꞌatau gaꞌu baania God, mei tanaꞌameui Jiu nameu gaarangia God. 
EPH.2.18	Naꞌi ꞌohani, ꞌiniai hagu agaau beia Kraest, ꞌagu mwadaꞌu tanagaau hako ꞌanai boi goni naꞌi maana Godi Amaga ꞌiniai heiꞌaꞌauhi anai taꞌi Hiꞌona Maea.
EPH.2.19	Tarana naasi, ꞌiꞌamou nei namou aiꞌa Jiu mougu aiꞌa mahuaraꞌa. ꞌIꞌamou raꞌi sae auhenua anai aro ꞌonaairaau hakoi noni anaꞌia God. Miꞌamou roꞌu raꞌi garena. 
EPH.2.20	ꞌIꞌamou ꞌonaai ruma God na toraia naꞌi ano baabau. Mana anosi, ꞌia Jisas Kraest. Miraau na Haꞌataari mana Rarabea rau ꞌonaaiꞌi auu nara haꞌababauai rumasi. 
EPH.2.21	ꞌIa Kraest na daugoniꞌi hako mwani dora naꞌi rumasi, ma haꞌarahaa doꞌai haꞌi ruma maea ana Araha God. 
EPH.2.22	ꞌIniai hagu amoou beia Kraest, ꞌiꞌamou hagu oꞌasi roꞌu beiꞌameui Jiu nameu hinihini, magai ꞌonaai ruma na Hiꞌona Maea ana God na awai rarona.
EPH.3.1	ꞌInaua Pol, ꞌau awa naꞌi rumanihoꞌo ꞌiniai tauꞌaro nau haa tanaa Jisas Kraest ꞌanai ꞌaꞌauhiꞌamoui nei mou aiꞌa Jiu. 
EPH.3.2	Mau ꞌiraraa, mou rongoa doꞌia God ꞌa banea tanaaui tauꞌaroni ꞌanai ꞌaꞌauhiꞌamou. 
EPH.3.3	ꞌOnaai usua agua gaꞌu naꞌi usu-usuni, ꞌia God ꞌa haꞌataꞌinia tanaaui taha na ꞌadomaꞌi nunuga ꞌinia ꞌanai haua na ꞌiraaui noni nara aiꞌa aidangisia naꞌi naꞌo. 
EPH.3.4	Ma ꞌonaa moi ꞌohaꞌinia goro i usu-usu nau haani, mou gaꞌi ꞌiraraa do ꞌinau aidangisiꞌi mwane mareho ꞌinia Kraest na mwani noni nara aiꞌa aidangisiꞌi naꞌi naꞌo. 
EPH.3.5	Naꞌi naꞌo, ꞌia God ꞌa giruai ꞌadomaꞌina baaniai noni. Ma naꞌi ꞌohani, na Hiꞌona Maea ꞌa bwane haꞌataꞌinia huraꞌa tanaꞌameu i Haꞌataari mana Rarabea anaꞌia God.
EPH.3.6	Mana taha God na ꞌadomaꞌi nunuga ꞌinia naani. God ꞌa ꞌirisia do ꞌiꞌamou nei namou aiꞌa Jiu beiꞌameui Jiu gai haꞌi taꞌi naꞌi heisoi ana Kraest. Mana mwani maho ꞌia God ꞌa duruduru ꞌiniꞌi tanaꞌameui Jiu rai ꞌari tanagaau hakoi nei gau hinihiniai Taroha Goro ꞌinia Jisas Kraest. 
EPH.3.7	Na tauꞌaro nau haa ꞌanai tarohaꞌiniai Taroha Goro, ꞌe bane naꞌia God na haua tanaau ꞌiniai mena ana.
EPH.3.8	Reiꞌuaa nau ano-ano diꞌu baanirai noni anaꞌia God, ꞌia God ꞌa banea tanaaui tauꞌaroni. ꞌA haꞌataariau beiꞌamoui nei mou aiꞌa Jiu ꞌanai tarohaꞌiniai Taroha Goro ꞌiniꞌi mwani mareho goro na bwarai udumaꞌi tarihadi naꞌia Kraest na matai haaꞌi suriꞌi tahingagaaꞌi. 
EPH.3.9	Me ꞌiia ꞌa ꞌome sigihiau roꞌu ꞌanai haꞌataꞌinia tanaraaui noni i ꞌadomaꞌina na bainihu. ꞌInia mau mai taraawaꞌana, ꞌia God na haꞌapwaꞌaraꞌi hakoi mwani mareho, ꞌa giruai ꞌadomaꞌina baanirai noni. 
EPH.3.10	Maꞌata ꞌa hauai heisoi ꞌanai haꞌataꞌiniꞌi mwani madoma heꞌeteꞌi hairiu ana tanaraaui enjel mana mwani mareho nara toꞌo mena naꞌi aro. 
EPH.3.11	Naasi taha God na ꞌadomaꞌi agau ꞌinia ꞌanai haua naꞌi madoraa na aiꞌa haua mau i marewanani. Mia God ꞌa haꞌatoꞌoai mahosi, naꞌi ꞌoha na haꞌataaria maia Kraest, i Araha aga. 
EPH.3.12	Naasi, ꞌiniai hagu agaau beia Kraest ma ꞌini hinihinigaau, ꞌa haꞌa-ramoramogia mana ꞌadomaꞌiga ꞌa wetewete ꞌanai ꞌariwou naꞌi maana God. 
EPH.3.13	Naasi wai ꞌunua tanaꞌamou, moi abui maemaeꞌa ꞌoha mou reꞌiai rongomaataꞌi nau haa ꞌiniꞌamou, ꞌinia ꞌinau ꞌau haua ꞌanai ꞌaꞌauhiꞌamou mamou gaꞌi arunga waꞌewaꞌe ꞌinia.
EPH.3.14	Tarana naasi, ꞌoha nau ꞌadomaꞌi suriai madoma ana God mana heiꞌirisina, ꞌau topiraꞌi ruru auru tanaai Amaga ꞌanai haꞌarahesi. 
EPH.3.15	ꞌInia ꞌiia na Amadaau i mwani ruruha hako naꞌi aro ma naꞌi ano nara hinihinia. 
EPH.3.16	ꞌAu haꞌangonia God, na toꞌoraꞌi mwani bane rago araꞌai aro, ꞌai haꞌa-weteweteꞌamou suriꞌi tahingamooꞌi ꞌiniai mena ana Hiꞌona Maea. 
EPH.3.17	Mau haꞌarahesi mia Hiꞌona Maea ana Kraest ꞌai mono naꞌi tahingamoou ꞌiniai hinihinia namou haa. Mau haꞌarahesi roꞌu doni mwani mareho moi haaꞌi, moi haaꞌi beiai heitaꞌahi na boi baania God. 
EPH.3.18	Neina ꞌiꞌamou beiraau hakoi noni anaꞌia God, moi aidangisia i bwabwahora mana tewa maꞌua ahaaha mana ganu na haa i heitaꞌahi ana Kraest. 
EPH.3.19	Ma reiꞌuaa na aiꞌa mwadaꞌu ꞌanai aidangisia hakoi heitaꞌahisi, maꞌata ꞌau haꞌangonia God mamoi toꞌoraai heitaꞌahi suriꞌi tahingamooꞌi. Ma naasi, na barongamooꞌi rai ꞌonaaiai barongana God mamoi honu ꞌini mena ana.
EPH.3.20+EPH.3.21	Gaau magau haꞌaasaa God! ꞌIniai mena ana na tauꞌaro naꞌi raroga, ꞌa matai hauꞌi mwane mareho diꞌuai taha gau haꞌangoniꞌi maꞌua ꞌadomaꞌiniꞌi. ꞌIgaau noni naꞌi heisoi nagau hagu beia Jisas Kraest, gai haꞌaasaa God tarau tarau! Amen.
EPH.4.1	ꞌInau nau awa naꞌi rumanihoꞌo ꞌiniai tauꞌaro agua tanaa Kraest, ꞌau haꞌa-taꞌuꞌuꞌamou, moi awa suriai tahinga na arariraaui nei naꞌia God na soiraau. 
EPH.4.2	Moi awa ano-ano, awa ꞌabengaꞌi, moi ahumaratanoa beiraaui noni, mamoi taꞌahiꞌamou hairiu. 
EPH.4.3	Moi bonasiai haguhagu goro ꞌiniai mena anai Hiꞌona Maea. ꞌOnaa ꞌai oꞌasi, na gooroha ana God ꞌai dau goniꞌamou. 
EPH.4.4	ꞌIgaau ꞌe taꞌi abe moi, mana Hiꞌona Maea ꞌe taꞌi. Mia God ꞌa soigia hako ꞌanai mamasiai taꞌi mareho na goro na durua tanagia ꞌanai daua. 
EPH.4.5	ꞌIgaau toꞌoraai taꞌi Araha, taꞌi hinihini, magau suriai taꞌi bwareomaea. 
EPH.4.6	ꞌE taꞌi God i Amaga hako. ꞌA marungigia hako, ꞌa awa beigia hako, ma tatauꞌaro suriꞌi tahingagaaꞌi hako.
EPH.4.7	ꞌIa Kraest ꞌa wateꞌi tanagiai mwani bane ni tatauꞌaro heheꞌeteꞌi hairiu suriai ꞌadomaꞌina. Mana bane ꞌisi rai ꞌaꞌauhigia ꞌanai tauꞌaro tanaa God. 
EPH.4.8	Tarana naasi na Usu-usu Maea ꞌa oꞌani,
EPH.4.8	“ꞌOha na araꞌa naꞌi dora na ahaaha,
EPH.4.8	ꞌa wairaaui nei ra hunasiraau ꞌanai gawasiraau,
EPH.4.8	ma haaꞌi bane tanaraaui noni ꞌanai tauꞌaro tanaa.”
EPH.4.9	Maꞌe taha naasi ꞌana ꞌadoꞌado i “araꞌa naꞌi dora na ahaaha?” Na ꞌadoꞌado ꞌana naani, ꞌia Kraest ꞌa bwane dio maiꞌa naꞌi marewanani. 
EPH.4.10	Haꞌamomori! Nei na dio mai, naasi nei na araꞌa naꞌi dora na ahaaha baaniꞌi mwani dora. ꞌA haua oꞌasi neina heimarungi ana ꞌai ꞌadarara hako ꞌari suriai mwani dora. 
EPH.4.11	ꞌIia naasi na haaꞌi tanagiai bane ꞌanai tauꞌaro tanaa God. ꞌA ꞌome sigihiꞌi taraꞌi nei ꞌanai Haꞌataari, taraꞌi nei ꞌanai haꞌarangasiꞌi huraꞌa i ꞌadoꞌado anaꞌia God, taraꞌi nei ꞌanai tarohaꞌiniai Taroha Goro ꞌari hako suriꞌi mwani dora, ma taraꞌi nei ꞌanai haꞌausuriraau mana ꞌomesuriraaui noni hinihini. 
EPH.4.12	ꞌA haua oꞌasi ꞌanai haꞌaagauꞌagau i noni anaꞌia God ꞌanai hauꞌi tatauꞌaro anaꞌi, mana heisoi ana Kraest ꞌai wetewete. 
EPH.4.13	ꞌA ꞌirisia doni heisoi ana Kraest ꞌai wetewete araꞌa tari ꞌoha gai haꞌi taꞌi naꞌi hinihiniga ma gai haꞌi taꞌi naꞌi aidangi gau toꞌoraa ꞌabaiai Garena God. Ma naꞌi muri, tahingaga ꞌaigui ꞌonaai tahingana Kraest haaria.
EPH.4.14	Naꞌi ꞌohasi gaugu bwaꞌi ꞌonaaiaꞌa i gare na hinihini mwadaꞌu. Reiꞌuaa rai sirimai mwani haꞌausuringaꞌi pwapwaariꞌi maꞌua rai mamaani hiosiai taha na haꞌa-momori, gau bwaꞌi matai suꞌa beiraꞌi baaniai tara odo-odo. 
EPH.4.15	Maꞌata, gai maaniai mareho na haꞌa-momori beiai tahinga ni heitaꞌahi, mana tahingaga beia Kraest, na bwauodonai heisoi, ꞌai wetewete diꞌu roꞌu wou. 
EPH.4.16	ꞌIa Kraest ꞌa daugoniraau hakoi noni anaꞌi, ꞌonaaiꞌi hasiꞌo suriꞌi abega nara daugoniꞌi mwani dora naꞌi abega ꞌanai haai taꞌi abe. ꞌOnaa na mwani dora ꞌanai abe rai haaꞌi tauꞌaro nara nugaꞌi ꞌadaꞌi, na abe ꞌaigu wetewete. ꞌA oꞌasi roꞌu, ꞌonaa ꞌadonai sae hinihini ꞌai hauai tauꞌaro God na haua tanaa, na heisoi ꞌai taꞌeha mai wetewete beiai heitaꞌahi.
EPH.4.17	Naꞌi atana Araha ꞌau haꞌatee wetewete tanaꞌamou, moi abui awa ꞌonaairaaui ahurodo na ꞌadomaꞌida ra aiꞌa ꞌonaaia ta maho. 
EPH.4.18	Na ꞌadomaꞌidaaꞌi ra kuhi, ra baabau i tahingadaaꞌi marau bweu. Tarana naasi rau haꞌatau baaniai huunai tahi na boi baania God. 
EPH.4.19	Naꞌi ꞌoha ra haaꞌi ora-oraꞌa rau aiꞌa arunga ninima suriꞌi. Rau wateraau haariraau ꞌanai haaꞌi mwani maho taꞌaꞌi mana mwani here taꞌaꞌi naasi narau ꞌirisiꞌi.
EPH.4.20	Ni mareho ꞌisi meu aiꞌa haꞌausuriꞌamou ꞌiniꞌi naꞌi ꞌoha nameu haꞌausuriꞌamou ꞌinia Kraest. Aiꞌa. 
EPH.4.21	ꞌIꞌamou bwane rongoai Taroha Goro mana mwani mareho haꞌa-momori nameu haꞌausuriꞌamou ꞌinia Jisas Kraest. 
EPH.4.22	ꞌIꞌameu meu haꞌausuriꞌamou ꞌanai nugasiꞌi baronga taꞌaꞌi amooꞌi namou suriꞌi naꞌi naꞌo. Mareho ꞌisi ra matai haꞌa-taꞌaiꞌamou ꞌinia ra taꞌaꞌi diꞌu mara honu ꞌiniꞌi pwariꞌi. 
EPH.4.23	Meu haꞌausuriꞌamou ꞌanai wateꞌamou tanaa God maai haꞌahaoruꞌi ꞌadomaꞌimooꞌi mana tahingamooꞌi. 
EPH.4.24	Meu haꞌausuriꞌamou do ꞌiꞌamou moi awa naꞌi tahinga haoru na suriai tahingana God haaria. ꞌOnaa namoi haua oꞌasi, ꞌiꞌamou moi haꞌataꞌinia huraꞌai awaha na maea ma odo-odo.
EPH.4.25	ꞌIgaau hako raꞌi aba ꞌiniai abena Kraest. Naasi moi abui pwapwaariꞌiꞌa. Moi haꞌatee haꞌa-momori moi tanaraaui sae hinihini. 
EPH.4.26	ꞌOnaa ꞌo taesuꞌa, ꞌoi abui heretaꞌaa. Mana sina ꞌai abui suutaꞌiniꞌo beiai taesuꞌa naꞌo haa. 
EPH.4.27	ꞌO gasi nuga madoraa tanaa Saetan ꞌanai haꞌataꞌaiꞌo. 
EPH.4.28	ꞌIatei noni hinihini na awa moi ꞌanai beri, ꞌai agohetaꞌi beri maai tauꞌaro. Neina mareho nai toꞌoraꞌi raꞌi mareho na tauꞌaro maedi, maai matai ꞌaꞌauhiraaui pohara ꞌiniꞌi. 
EPH.4.29	Abui ꞌunuꞌi haꞌatee nara rongo taꞌaꞌi. Maꞌata ꞌoi ꞌunuꞌi moi haꞌatee nara taꞌisada mara goro ꞌanai rongoꞌi, neina mareho naꞌoi ꞌunuꞌi rai ꞌaꞌauhiꞌi ꞌadomaꞌidaaꞌi nei narau rongoꞌi. 
EPH.4.30	ꞌO abui haꞌa-ahutotoua i Hiꞌona Maea ana God. ꞌInia na Hiꞌona Maea ꞌe haꞌara ana God beiꞌo, doꞌiia na toꞌoraꞌo, me ꞌia God ꞌai haꞌatahiꞌo naꞌi haꞌahakonai dangi. 
EPH.4.31	Nugaꞌi beiraꞌi mwani taesuꞌa bwara baaniai tahingamu, abui taesuꞌa ꞌanai nata nei, abui awa hahaungarimu, maꞌua ꞌunu haꞌataꞌaia i nata nei, maꞌuasi ꞌitaa diꞌu i nata sae. 
EPH.4.32	Maꞌata ꞌa goro doꞌoi ꞌaꞌauhiai nata nei maꞌoi awa heitaꞌahi. ꞌOi ꞌadomaꞌi nugasia roꞌu i ꞌinonai nata nei ꞌonaa God na ꞌadomaꞌi nugasiai ꞌinomu ꞌiniai hinihinimu beia Kraest.
EPH.5.1	ꞌIꞌamou raꞌi gare anaꞌia God na taꞌahiꞌamou. Naasi moi bonasia doni barongamooꞌi rai ꞌonaaiai barongana God. 
EPH.5.2	Moi haꞌataꞌiniai heitaꞌahi suriꞌi mwane maho hako mou haaꞌi, ꞌonaai haꞌataꞌinia ana Kraest heitaꞌahi ana tanagia, ꞌini mae ana naꞌi dadaahoro. ꞌA wateai tahingana tanaa God ꞌonaai hoꞌasi mia God ꞌa waꞌewaꞌe ꞌinia.
EPH.5.3	ꞌIꞌamou raꞌi inoni anaꞌia God. Naasi ꞌa aiꞌa taꞌisada domoi taritariꞌa beiai nata nei, maꞌua haaꞌi mwani here wawaasuaꞌa maꞌua hairaurau. 
EPH.5.4	Ma aiꞌa taꞌisada domoi hadangaꞌiniꞌi maho taꞌaꞌi mana mareho ra rongo wawaasuaꞌa, mana haaꞌi mwane haikou taꞌaꞌi. Maꞌata ꞌa goro domoi haꞌatee haꞌagorohia God. 
EPH.5.5	Moi aidangisia do nei nai taritariꞌa beiai nata nei maꞌua haaꞌi here wawaasuaꞌa, ꞌabwaꞌi siri mwadaꞌu naꞌi hourana ana God mea Jisas Kraest. Maꞌai oꞌasi roꞌu tanaai nei na naga ꞌiniai mareho anai nata sae, ꞌinia na mareho ꞌisi ra ororiu naꞌi tahingana diꞌua God.
EPH.5.6	Abu haꞌawatea tanei ꞌai pwariꞌiꞌamou ꞌiniꞌi maho nara aiꞌa haꞌa-momori. ꞌIa God ꞌai haꞌa-mamaꞌairai nei ra aiꞌa araisuria mara haaꞌi moi here taꞌaꞌi ꞌisi. 
EPH.5.7	Naasi mou abui hagu beiraaui noni oꞌasi. 
EPH.5.8	Naꞌi naꞌo, ꞌiꞌamou awa naꞌi kuhi, ma naꞌi ꞌohani mou awa naꞌi bewaa, ꞌini ꞌiꞌamou raꞌi inoni anaꞌia Araha. Naasi tahingamooꞌi mana here amooꞌi rai ꞌonaaiꞌi noni nara awa naꞌi bewaa. 
EPH.5.9	ꞌInia naꞌi ꞌoha gau awa naꞌi bewaa, na mwani mareho gai haaꞌi rai goro, rai odo-odo, marai haꞌa-momori. 
EPH.5.10	Moi bonasia domoi aidangisiꞌi taha naꞌia Araha ꞌai ahugoro ꞌiniꞌi. 
EPH.5.11	Abui hagu beiraaui nei nara awa naꞌi kuhi ꞌanai haaꞌi mareho taꞌaꞌi nara haꞌataꞌaiꞌi tahingadaaꞌi noni. Maꞌata moi haꞌataꞌinia huraꞌa tanaraau dona mareho narau haaꞌi ra taꞌaꞌi. 
EPH.5.12	Gau gaꞌi arunga ninima moi ꞌanai ꞌunu haꞌagorohiꞌi mareho taꞌaꞌi nara giruꞌi naꞌi tahingadaaꞌi. 
EPH.5.13	Maꞌata, naꞌi ꞌoha ꞌa marewasiraaui bewaa, raigui ꞌome ꞌiraraꞌi mareho taꞌaꞌi narau haaꞌi. 
EPH.5.14	ꞌInia na bewaa ꞌa haꞌataꞌiniꞌi huraꞌai mwani maho. Tarana naasi ra haꞌatee oꞌani,
EPH.5.14	“Moi rarai nei namou mauru! Moi surutaꞌe baaniai mae mia Kraest ꞌai marewasiꞌo.”
EPH.5.15	Naasi moi ꞌomeꞌome goro ꞌiniai awa namou hahaaꞌi. Abui ꞌonaai noni na aiꞌa aidangisia ta maho, maꞌata moi ꞌonaai noni aidangi. 
EPH.5.16	Na madoraa ꞌini raꞌi madoraa taꞌaꞌi, naasi na mareho moi haaꞌi rai odo-odo tarau. 
EPH.5.17	Moi abui bweu, maꞌata moi haꞌimaania domoi sibaniai taha ꞌia Araha na ꞌirisia domoi haua. 
EPH.5.18	Abui gono ꞌanai bweu ꞌiniai waini bweu, ꞌinia ꞌai haꞌataꞌaiai tahingamu. Maꞌata ꞌoi wateꞌo haariꞌo tanaai Hiꞌona Maea maai marungiai tahingamu hako. 
EPH.5.19	Ma naꞌi ꞌoha moi goni naꞌi taꞌi dora, moi gana haꞌaasaa God suriꞌi tahingamooꞌi ꞌiniꞌi Psalm, mana hymn, ma taraꞌi gana roꞌu na Hiꞌona Maea na haaꞌi tanaꞌamou. 
EPH.5.20	Ma naꞌi atana Araha aga Jisas Kraest, moi haꞌatee haꞌagorohia taraua Godi Amaga ꞌiniꞌi mwani mareho hako.
EPH.5.21	ꞌIni ꞌadomaꞌi haꞌahoua amooua Kraest, moi mwaꞌemwaꞌe ꞌanai awa bahaidi heimarungi amoou hairiu. 
EPH.5.22	ꞌIꞌamoui urao haꞌiwai moi mwaꞌemwaꞌe ꞌanai awa bahainai heimarungi adaaꞌi mwane amooꞌi, ꞌonaai mwaꞌemwaꞌe amoou ꞌanai awa bahainai heimarungi ana Araha. 
EPH.5.23	Mou haua oꞌasi, ꞌinia na mwane naasi na bwauodonai urao ana, ꞌonaa Kraest na bwauodonai heisoi. Na heisoi naasi i abena Kraest, na ꞌia Kraest na ruhasia baaniai ora-oraꞌa. 
EPH.5.24	Naasi ꞌonaai mwaꞌemwaꞌe anai heisoi ꞌanai awa bahainai heimarungi ana Kraest, ꞌa oꞌasi roꞌu beiꞌamoui urao haꞌiwai, moi mwaꞌemwaꞌe ꞌanai awa bahainai heimarungi adaaꞌi mwane amooꞌi.
EPH.5.25+EPH.5.26	Miꞌamoui mwane haꞌiwai, moi taꞌahiꞌi urao amooꞌi ꞌonaaia Kraest na taꞌahiai heisoi. ꞌA wateai tahingana ꞌanai mae ꞌinigia neina gai haꞌi noni anaꞌi, ma roꞌu ꞌanai haꞌa-wadiwadigia baaniai ora-oraꞌa. ꞌA haꞌa-wadiwadigia ꞌiniai wai ni bwareomaea mana haꞌatee ana. 
EPH.5.27	ꞌA mae ꞌanai waia mai heisoi tanaa haaria ꞌonaai sae na wainai urao na ꞌome haꞌagorohia diꞌu. ꞌA mae neina ni heisoi ꞌai awa maea maai odo-odo, mai abu ta taꞌi maho taꞌaa nai awa naꞌiei. 
EPH.5.28	Ma oꞌasi roꞌu, na mwane ꞌai taꞌahiai urao ana ꞌonaai taꞌahia ana haaria. Na mwane na taꞌahiai urao ana, ꞌa haꞌataꞌinia doꞌiia ꞌa taꞌahia haaria. 
EPH.5.29	ꞌA bwaꞌi nei ꞌai ꞌitaa mwadaꞌu haariai abena. Maꞌata gau ngaungau goro ꞌadaꞌi, magau tagumaꞌi haꞌagorohiꞌi. Ma naasi here na ꞌia Kraest na haua ꞌanai heisoi 
EPH.5.30	ꞌinia ꞌigia raꞌi aba ꞌiniai abena.
EPH.5.31	Na Usu-usu Maea ꞌa oꞌani, “ꞌIniasi na mwane ꞌai nugasia amana mea inana maꞌai hagu beiai urao ana. Ma ꞌiraruasi rarugui ꞌonaai taꞌi abe.” 
EPH.5.32	ꞌE kae ꞌadoꞌado na bainihu naꞌi raronai haꞌatee naasi. Nau ꞌiraraa doꞌa hadangaꞌinia Kraest mana heisoi. 
EPH.5.33	Mana haꞌateesi ꞌa ꞌari tanaꞌamou roꞌu. Naasi, ꞌadonai mwane haꞌiwai ꞌai taꞌahiai urao ana ꞌonaai taꞌahia ana haaria, mana ꞌadonai urao haꞌiwai ꞌai ꞌadomaꞌi haꞌahouai mwane ana.
EPH.6.1	ꞌIꞌamoui mwane gare hako, naani here na odoni ꞌanai suria. Moi araisuriꞌi amamooꞌi mana inamooꞌi, suria ꞌiꞌamou ꞌiaanaꞌia Araha. 
EPH.6.2	Na ꞌetanai haꞌatora beiai duruduru ꞌa oꞌani, “ꞌOi ꞌadomaꞌi haꞌahoua amamu mea inamu, 
EPH.6.3	ma naasi ꞌoi awa orea naꞌi marewanani mana mwani maho rai goro tanaꞌo.” 
EPH.6.4	ꞌIꞌamoui ama, moi abui haaꞌi here ꞌanai haꞌataesuꞌaꞌi gare amooꞌi. Maꞌata moi haꞌa-odoodoꞌi mamoi haꞌausuriꞌi suriai heiꞌirisina Araha.
EPH.6.5	ꞌIꞌamoui slev, moi araisuriꞌi mamoi ꞌadomaꞌi haꞌahouꞌi bwauodo amooꞌi namou tauꞌaro tanaraau naꞌi marewanani. Moi araisuriraau beiai ꞌadomaꞌi na goro ꞌonaai araisuria amooua Kraest. 
EPH.6.6	Abui tauꞌaro wetewete moi naꞌi madoraa narau ꞌomeꞌome do neina rai taeniꞌo. Maꞌata naꞌi baaniai tahingamu hako, ꞌoi tauꞌaro ꞌonaai sae tatauꞌaro tanaa Kraest naꞌo raba araisuria tarau i heiꞌirisina God. 
EPH.6.7	ꞌOi hauai tauꞌaro amua haꞌi waꞌewaꞌe maꞌoi tauꞌaro ꞌonaa doꞌo tauꞌaro tanaa Araha, aiꞌa tanaai noni. 
EPH.6.8	Mamoi ꞌiraraa doꞌia Araha ꞌai tahariraaui nei ra tauꞌaro goro, reiꞌuaa ꞌiia ꞌe slev maꞌua aiꞌa. 
EPH.6.9	Miꞌamoui bwauodo ꞌadaꞌi slev, moi here haꞌagorohiꞌi roꞌu sae tatauꞌaro amooꞌi. Moi abui haꞌatee haꞌa-mamaaꞌusiraau ꞌanai haꞌa-mamaꞌairaau. Mou aidangisia do ꞌiꞌamou hako, ꞌe taꞌi bwauodo moi namou toꞌoraa naꞌi aro, mana heitaꞌahi ana God tanaꞌamou hako, ꞌa taꞌisada moi.
EPH.6.10	I maho hahako nau raba ꞌunua naani. ꞌIniai hagu amoou beia Araha, moi ura baabau araꞌa beiai mena ana na wetewete. 
EPH.6.11	ꞌOi haꞌaagauhiꞌo haariꞌo ꞌiniꞌi mwani tauraꞌi ni heiꞌoi na ꞌia God na haaꞌi tanaꞌo, mai mwadaꞌu tanaꞌo ꞌanai taatahi bwarasiꞌo baaniꞌi mwani haꞌaradorado taꞌaꞌi anaꞌia Saetan. 
EPH.6.12	ꞌInia ꞌigaau gau aiꞌa heiꞌoi beiai noni ni marewanani, maꞌata gau heiꞌoi beia Saetan mana mena ana. Haꞌamomori, gau heiꞌoi beiꞌi adaro mana bwauodo adaaꞌi nara heimarungi naꞌi marewanani na awa naꞌi kuhi.
EPH.6.13	Tarana naasi ꞌoi haꞌaagauhiꞌo haariꞌo ꞌiniꞌi tauraꞌi ni heiꞌoi na ꞌia God na haaꞌi tanaꞌo. Neina ꞌonaa na maeronga ꞌai boi ꞌanai here haꞌataꞌaiꞌo, iꞌoe ꞌoi wetewete ꞌanai ura bwarasia. Ma naꞌi ꞌoha nai hakoi heiꞌoi, iꞌoe ꞌoi ura baabau mau. 
EPH.6.14	ꞌOi ura baabau beiai haꞌausuringaꞌi na haꞌa-momori. ꞌAi ꞌonaai rorowaꞌa naꞌo roro garia ꞌiniai waꞌamu, mana awaha odo-odo ꞌai ꞌonaai toꞌoni baabau naꞌo hoꞌosia ꞌanai heiꞌoi. 
EPH.6.15	Mana haꞌaagau naꞌoi haua ꞌanai tarohaꞌiniai Taroha Goro ꞌabaiai hagu goro ahoꞌi agaau beia God, ꞌai ꞌonaai sandol naꞌo siri suriꞌi ꞌanai heiꞌoi. 
EPH.6.16	Na hinihinimu beia Kraest ꞌai ꞌonaai taatahi naꞌo taatahi bwarasiꞌo ꞌinia baaniꞌi higai omo ngarungaru nai hanaasiꞌo ꞌiniꞌi a Saetan. 
EPH.6.17	Mana mena ni haꞌatahi ana God tanaꞌo ꞌai ꞌonaai didimaa hau ꞌanai haꞌabwarasiai bwaumu. Maꞌoi dauai haꞌatee ana God ꞌonaai naihi na haa mai Hiꞌona Maea. 
EPH.6.18	Mei suriꞌi mwani mareho ꞌisi, moi haꞌarahesi tarau naꞌi mena anai Hiꞌona Maea mamoi haꞌangonia God ꞌiniai heiꞌaꞌauhi ana. Moi ꞌomeꞌome goro mamou abui maemaeꞌa ꞌanai haꞌarahesi ꞌaꞌauhiraaui noni anaꞌia God.
EPH.6.19	Moi haꞌarahesi ꞌaꞌauhiau roꞌu mia God ꞌai haꞌa-aidangisiau ꞌiniai taha nawai maaniꞌi naꞌi madoraa nawai tarohaꞌiniai Taroha Goro. Ma naasi ꞌau bwaꞌi mamaaꞌu ꞌanai haꞌa-aidangisiraaui noni ꞌiniai taha na bainihu gaꞌu naꞌi rarona. 
EPH.6.20	ꞌIa Kraest ꞌa ꞌome sigihiau ꞌanai tarohaꞌiniai Taroha Goro naasi. Tarana naasi nara gaasiau ꞌinia naꞌi rumanihoꞌo. Naasi moi haꞌarahesi mawai abui mamaaꞌu ꞌanai tarohaꞌinia roꞌu i Taroha Goro ꞌini, ꞌonaai gaꞌi haua agua.
EPH.6.21+EPH.6.22	ꞌInau wai haꞌataaria woua Tikikas tanaꞌamou, i doꞌoragaau naꞌi Kraest nagau taꞌahia. ꞌIia ꞌe noni tatauꞌaro goro na mangudi naꞌi tauꞌaro ana Araha. ꞌIia naigui maaniꞌi tanaꞌamoui mwani mareho ra toꞌo tanaꞌameu naꞌi awa nameu haa naꞌini mamoigui aidangisiai awa nameu haua. Naasi tarana nau haꞌataaria wou ꞌiniasi, ma roꞌu do ꞌanai haꞌa-ꞌoꞌoriꞌi ꞌadomaꞌimooꞌi.
EPH.6.23	Mau haꞌangonia Godi Amaga mea Araha aga ꞌia Jisas Kraest, ꞌai haꞌa-awagorohiꞌamoui noni hinihini. Maꞌai ꞌaꞌauhiꞌamou mamoi taꞌahiꞌamou hairiu goni beiai hinihini beia Kraest. 
EPH.6.24	Mau haꞌarahesi mia God ꞌai haꞌagorohiꞌamou hakoi nei mou taꞌahia taraua Araha aga ꞌia Jisas Kraest.
PHP.1.1	ꞌInaua Pol beia Timoti namiri tatauꞌaro tanaa Jisas Kraest, miri haua i usu-usuni tanaꞌamou hako i noni anaꞌia God namou hinihinia Jisas Kraest naꞌi ꞌomaai Pilipae. Ma aiꞌa do tanaꞌamou moi, mei tanaꞌamou roꞌu i naꞌotara miꞌamou i nei mou ꞌaꞌau suriꞌi tatauꞌaro ni heisoi naꞌi ꞌomaasi. 
PHP.1.2	Ma miri haꞌarahesi doꞌia God i Amaga, mia Araha aga, ꞌia Jisas Kraest, rarui haꞌagorohiꞌamou mararui haꞌa-awahiꞌamou goro.
PHP.1.3	ꞌAu haꞌatee haꞌagorohia God tarau ꞌado ꞌoha nau ꞌadomaꞌiniꞌamou. 
PHP.1.4	Mau honu ꞌinia i waꞌewaꞌe ꞌado ꞌoha nau haꞌarahesi ꞌiniꞌamou. 
PHP.1.5	ꞌAu waꞌewaꞌe ꞌiniꞌamou ꞌinia i ꞌaꞌau amoou ꞌanai tarohaꞌinia i Taroha Goro mau mai naꞌi madoraa mou taraawaꞌa hinihinia Jisas Kraest ma tari mai ꞌohani. 
PHP.1.6	Mau ꞌiraraa haꞌagorohia do na tauꞌaro goro God na taraawaꞌana beiꞌamou ꞌai ꞌari daaraꞌi tari ꞌoha naigui agaau, naꞌi dangi ꞌia Kraest ꞌai ahoꞌi mai.
PHP.1.7	ꞌA arari do ꞌau gaꞌi waꞌewaꞌe ꞌiniꞌamou oꞌasi, suria ꞌau taꞌahiꞌamou diꞌu miꞌamou hako mou ꞌaꞌau naꞌi tauꞌaro God na banea tanagia. ꞌIꞌamou ꞌaꞌauhiau naꞌi madoraa nau taatahi bwarasiai Taroha Goro mau haꞌataꞌinia tanaraaui noni i haꞌa-momori ana, reiꞌuaa naꞌi ꞌoha nau awa i rumanihoꞌo maꞌua awa dadaraꞌa. 
PHP.1.8	ꞌAu kae tarisiꞌamou diꞌu ꞌinia ꞌau taꞌahiꞌamou ꞌonaai taꞌahiꞌamou ana Jisas Kraest. ꞌIa God na ꞌiraraa ꞌonaa ꞌau haꞌa-momori maꞌua aiꞌa.
PHP.1.9	ꞌAu haꞌarahesi dona heitaꞌahi amoou ꞌai raha hanehane araꞌa beiai huunai aidangi, 
PHP.1.10	neina moi matai sigihiai maho na odo-odo. Naasi mougui wadiwadi baaniai ora-oraꞌa mara bwaꞌi sadoia ta maho narai hiiriꞌamou ꞌinia naꞌi madoraa Kraest ꞌai ahoꞌi mai. 
PHP.1.11	ꞌAu haꞌarahesi miꞌamou moi hauꞌi mwani maho goro nara odo-odo ꞌinia i heiꞌaꞌauhi ana Jisas Kraest, mana mwani inoni rai haꞌaasaa marai haꞌatee haꞌagorohia God ꞌinia.
PHP.1.12	Arai doꞌora mana asimeeꞌi naꞌi Kraest, ꞌau ꞌirisia domoi ꞌiraraa i madoraa bwara nau siri naꞌiei ꞌohani, ꞌa ꞌaꞌauhiau ꞌanai tarohaꞌiniai Taroha Goro. 
PHP.1.13	ꞌIraau na heheiꞌoi narau ꞌomesuriai ruma anai Mwaeraha adaaui Rom miraau taraꞌi sae roꞌu ꞌini, rau aidangisia do ꞌinau ꞌau awa naꞌi rumanihoꞌo ꞌiniai tatauꞌaro nau haua tanaa Kraest. 
PHP.1.14	Ma ꞌinia i awa agua naꞌi rumanihoꞌoni, ꞌa rago i noni hinihini nau haꞌa-wetewetea i hinihinidaau beia Kraest. Raugu aiꞌa mamaaꞌuꞌa ꞌanai tarohaꞌinia huraꞌai Taroha Goro na boi baania God.
PHP.1.15+PHP.1.16+PHP.1.17	ꞌIo, taraꞌi nei ra tarohaꞌinia Kraest beiai ahugoro naꞌi tatauꞌaro adaau. Rau taꞌahiau ꞌinia rau aidangisia doꞌia God na ꞌome sigihiau ꞌanai haꞌataꞌinia i haꞌa-momori na haua i Taroha Goro. Maꞌata, ꞌa haꞌa-momori do raꞌi nei ra tarohaꞌinia Kraest ꞌinia ra kakawa ꞌomesiau marau rabasia moi do ꞌiraaui sae hinihini rai suriraau. Rau aiꞌa toꞌoraai huunai ꞌadoꞌado ꞌanai heitarohaꞌi, ꞌinia rau raba haꞌa-ororiuraau moi haariraau. Rau haua oꞌasi dorai haꞌa-arungataꞌaiau ꞌoha nau awa naꞌi rumanihoꞌo. 
PHP.1.18	Maꞌata aiꞌa ꞌua! Maho moi na ororiu, ꞌiraau hako rau tarohaꞌiniai Taroha Goro ꞌinia Kraest. ꞌInau waꞌewaꞌe moi, reiꞌuaa taraꞌi nei ra aiꞌa toꞌoraa maꞌuasi ra toꞌoraai huunai ꞌadoꞌado ꞌanai heitarohaꞌi.
PHP.1.18	Na waꞌewaꞌe agua ꞌai ꞌari daaraꞌi, 
PHP.1.19	ꞌinia ꞌau aidangisia dona haꞌarahesi amooꞌi ꞌiniau mana heiꞌaꞌauhi anai Hiꞌona Maea ana Jisas Kraest ꞌai haꞌahuraꞌahiau dadaraꞌa baaniai rumanihoꞌo. 
PHP.1.20	ꞌAu rabasia mau hinihini wetewete dowai abui ninima ꞌanai haꞌataꞌinia i gorohana Kraest naꞌi tahingagu tanarai noni. Maꞌata, ꞌonaai bwane hahaua agua, ꞌau ꞌirisia dowai ramoramo ꞌado ꞌoha ꞌanai haꞌataꞌinia, reiꞌuaa wai tahi maꞌua mae. 
PHP.1.21	Mei tanaau, na tahi naꞌi marewana, naasi ꞌanai haꞌataꞌinia i gorohana Kraest, ma naꞌi mae ꞌai haua tanaau i mareho nai goro diꞌu roꞌu wou. 
PHP.1.22	ꞌOnaa na wai awa mau, ꞌau gaꞌi hauꞌi mwani tatauꞌaro goro tanaraaui noni. Ma ꞌau aiꞌa ꞌiraraa ꞌi nei heꞌua na goro. Tahi maꞌua mae? 
PHP.1.23	Na ꞌadomaꞌigu ꞌa heiruaruaꞌa. ꞌA goro dowai hano baaniai marewanani ꞌanai awa beia Kraest naꞌi aro, ꞌinia i tahingasi ꞌa goro diꞌu roꞌu wou. 
PHP.1.24	Maꞌata, ꞌa ororiu roꞌu dowai awa mau beiꞌamou ꞌanai ꞌaꞌauhiꞌamou. 
PHP.1.25	Mau aidangisia do neisi ꞌa ororiu diꞌu. Naasi, ꞌau aidangisia dowai awa mau beiꞌamou ꞌanai ꞌaꞌauhiꞌamou mamoi ꞌuꞌuria taraua Kraest beiai waꞌewaꞌe naꞌi hinihinimoou. 
PHP.1.26	Ma naꞌi ꞌoha wai ahoꞌi mai beiꞌamou, moigui huunai haꞌatee haꞌagorohia Jisas Kraest ꞌiniai awa ahoꞌi agua beiꞌamou.
PHP.1.27	Maho na ororiu na moi ꞌiraraa, dona awangamou ꞌai suriai haꞌausuringaꞌi anai Taroha Goro ꞌinia Jisas Kraest. Ma naasi, reiꞌuaa wai ataha wou beiꞌamou maꞌua bwaꞌi, wai rongoa do ꞌiꞌamou mou ura baabau naꞌi taꞌi ꞌadoꞌado, mamou tauꞌaro goni ꞌanai ꞌaꞌauhirai noni ꞌanai hinihiniai Taroha Goro. 
PHP.1.28	Moi abui mamaaꞌusiraaui nei nara ura bwarasiꞌamou marai ꞌome ꞌiraraa do ꞌia God ꞌai haꞌa-aiꞌaraau me ꞌiꞌamou ꞌia God haaria nai haꞌatahiꞌamou. 
PHP.1.29	ꞌIꞌamou ꞌia God ꞌa haꞌawateꞌamou ꞌanai hinihinia Kraest, ma haꞌawateꞌamou roꞌu ꞌanai rongomaataꞌi ꞌinia. 
PHP.1.30	ꞌOha nau awa beiꞌamou ani, mou ꞌomesiai tauꞌaro raha nau haa ꞌanai taatahi bwarasiai Taroha Goro. Ma naꞌi ꞌohani mou rongoa do ꞌau tauꞌaro raha roꞌu mau ꞌanai taatahi bwarasia. Hoita, mau ꞌiraraa do naꞌi ꞌohani ꞌiꞌamou mou haua oꞌasi roꞌu.
PHP.2.1	ꞌA ꞌua? Ni hagu agaau beia Kraest ꞌa matai haꞌa-ꞌoꞌoriꞌi ꞌadomaꞌigaaꞌi? ꞌA ꞌua? Ni heitaꞌahi ana ꞌa matai haꞌa-aroꞌi ahugaaꞌi? ꞌA ꞌua? Gau hagu beiai Hiꞌona Maea? Ma ꞌua? Gau matai taꞌahiraau mana ꞌaꞌauhiraaui noni? 
PHP.2.2	Ma ꞌonaa na oꞌasi, moi ahu aratara mamoi taꞌahiꞌamou hairiu. Moi haꞌi taꞌi naꞌi ahumooꞌi ma naꞌi ꞌadomaꞌimooꞌi ꞌanai ꞌadomaꞌi aratara, mawaigui waꞌewaꞌe diꞌu ꞌiniꞌamou.
PHP.2.3	Abui haaꞌi maho dorai haꞌa-ororiuꞌo ꞌiniꞌi, maꞌua haaꞌi mareho moi beiai ahu haꞌa-taꞌetaꞌe. Maꞌata ꞌoi haꞌa-anoanoꞌo haariꞌo maꞌoi ꞌadomaꞌiniraaui noni hako ra ororiu baaniꞌo. 
PHP.2.4	Abui ꞌadomaꞌi ororiu moi ꞌiniꞌi mareho naꞌo ꞌirisiꞌi haariꞌo. Maꞌata ꞌoi ꞌadomaꞌiniꞌi roꞌu i taha nara ꞌirisiꞌi noni ꞌetea. 
PHP.2.5	Na ꞌadomaꞌimooꞌi mana awangamooꞌi ꞌai ꞌonaai ꞌadomaꞌi mana awahana Kraest.
PHP.2.6	Reiꞌuaa ꞌiia ꞌa taꞌisada beia God,
PHP.2.6	meꞌiia aiꞌa bonasia do ꞌai ura baabau naꞌi taꞌisada na haua beia God.
PHP.2.7	Maꞌata ꞌa haꞌa-anoanoa haaria ꞌonaai noni tatauꞌaro.
PHP.2.7	ꞌA huta haꞌi noni
PHP.2.7	ma boi naꞌi marewana ꞌonaai sae haaria.
PHP.2.8	ꞌA haꞌa-anoanoa haaria
PHP.2.8	ma araisuria God tari mae,
PHP.2.8	ꞌa mae ꞌonaai sae hehere taꞌaa naꞌi dadaahoro.
PHP.2.9	Tarana naasi, ꞌia God ꞌa haꞌa-surutaꞌea araꞌa ma nugaa naꞌi dora na ororiu,
PHP.2.9	ma haua tanaa i ata na ororiu baaniꞌi hako i mwani ata.
PHP.2.10	Ma naꞌi atana Jisas ꞌadonai nei rai topiraꞌi ruru tanaa,
PHP.2.10	ꞌiraaui nei naꞌi aro mana ano,
PHP.2.10	ma naꞌi dora adaaꞌi nei ra maeꞌa.
PHP.2.11	ꞌIraau hako rai haꞌarangasia huraꞌa doꞌia Jisas Kraest na Araha
PHP.2.11	marai haꞌatee haꞌagorohia God i Ama.
PHP.2.12	Naasi arai noni aguꞌi, moi bonasiai araisuria God beiai haꞌahou suriai herehere na arariraaui nei na ꞌia God ꞌa bwani haꞌatahiraau baaniai ora-oraꞌa. ꞌOnaai araisuriau amoou naꞌi madoraa nau awa beiꞌamou ani, mou abui agohetaꞌi araisuriau roꞌu mau reiꞌuaa nau aiꞌa awa beiꞌamou. 
PHP.2.13	ꞌIa God na tauꞌaro naꞌi ahumooꞌi, ꞌai haꞌa-mwaꞌemwaꞌeꞌamou mai ꞌaꞌauhiꞌamou ꞌanai suriai heiꞌirisina.
PHP.2.14	Moi abui heitohetohe maꞌua heiꞌunuꞌunu suriꞌi mwani maho moi haaꞌi. 
PHP.2.15	Naasi moigui wadiwadi baaniai ora-oraꞌa mara bwaꞌi sadoia ta maho narai haꞌahuniꞌamou ꞌinia. Reiꞌuaa mou awa ꞌuruhadaaui noni nara awa naꞌi kuhi mana ora-oraꞌa, ꞌiꞌamou moigui awa ꞌonaai raꞌi garena God mana tahingamooꞌi rai goro na bwaꞌi taꞌaa nai awa suriꞌi. Na tahingamooꞌi rai rara naꞌi ꞌuruhadaau ꞌonaaiꞌi heeꞌu nara rara dio baaniai aro naꞌi kuhi, 
PHP.2.16	ꞌoha moi haua tanaraaui taroha rai tahi ꞌiniꞌi. ꞌOnaa ꞌai oꞌasi, ꞌinau wai waꞌewaꞌe ꞌiniꞌamou naꞌi ꞌoha Kraest ꞌai ahoꞌi mai, suria na tauꞌaro raha nau haua, aiꞌa ꞌari pwaranga.
PHP.2.17	Na tatauꞌaro mana hinihinimoou ꞌa ꞌonaai hoꞌasi namou watea tanaa God. Ma ꞌonaa narai haꞌamaesiau, na tahingagu ꞌai ꞌonaai hoꞌasi nara nuga gonia beiai hoꞌasi amoou. ꞌOnaa ꞌai oꞌasi, ꞌinau wai waꞌewaꞌe goni beiꞌamou. 
PHP.2.18	Miꞌamou mou gaꞌi waꞌewaꞌe roꞌu ꞌinia beiau.
PHP.2.19	ꞌOnaa ꞌai suriai heiꞌirisina Araha aga, ꞌia Jisas Kraest, ꞌa bwaꞌi orea mawai haꞌataariaꞌa woua Timoti ꞌanai garihiꞌamou, neina ꞌai waꞌewaꞌe ꞌi ꞌadomaꞌigu ꞌoha wai rongoa ta taroha goro ꞌiniꞌamou. 
PHP.2.20	Aiꞌa tanei roꞌu ꞌaigui ꞌadomaꞌi ororiu maꞌua taꞌahiꞌamou ꞌonaaia Timoti. ꞌIia ꞌa ꞌadomaꞌi raorao ꞌiniꞌamou dona mwani mareho rai ꞌari goro tanaꞌamou. 
PHP.2.21	ꞌIia aiꞌa ꞌonaai mwani nei nara ꞌadomaꞌi raha moi ꞌiniꞌi heiꞌirisidaaꞌi marau aiꞌa bonasiai aidangisiai heiꞌirisina Jisas Kraest. 
PHP.2.22	ꞌIꞌamou mou bwane aidangisiai barongana Timoti. ꞌIia ꞌa tauꞌaro beiau ꞌanai tarohaꞌiniai Taroha Goro, ma ꞌonaai gare na ꞌaꞌauhiai amana. 
PHP.2.23	Hoita, naꞌi madoraa wai ꞌomesiai taha nai toꞌo tanaau, ꞌau rabasia do waigu haꞌataaria wou. 
PHP.2.24	Mau hinihini wetewete do ꞌa bwaꞌi orea mia Araha ꞌai wateau ꞌanai ataha mau wou beiꞌamou.
PHP.2.25	I doꞌoragaaua Epafrodaetas namou haꞌataaria mai ꞌanai ꞌaꞌauhiau ani, nau ꞌadomaꞌinia dowai haꞌataaria ahoꞌi ꞌariwou beiꞌamou naꞌi naꞌo. ꞌIia ꞌa tauꞌaro beiau ma ꞌaꞌauhiau ꞌanai ura bwarasiraaui maerongagaaꞌi. 
PHP.2.26	ꞌIia ꞌa ꞌadomaꞌiniꞌamou ma kae raba ꞌomesiꞌamou. ꞌIia ꞌa ꞌadoꞌado raha ꞌiniꞌamou ꞌiniai rongoa amoou i daoha na haa. 
PHP.2.27	Haꞌamomori, na daoha na haa ꞌa gaarangi maesia. Maꞌata, ꞌia God ꞌa ahu taꞌahia ma haꞌagorohia ahoꞌi. Ma aiꞌa do ꞌiia moi, ꞌiia ꞌa ahu taꞌahiau roꞌu. ꞌInia ꞌonaa ꞌa gaꞌi mae, ni ahutotou nawai haua ꞌai raha diꞌu baaniai naꞌo. 
PHP.2.28	Naasi ꞌau ꞌadomaꞌi raorao ꞌanai haꞌataaria ahoꞌi wou mamoi waꞌewaꞌe ꞌoha moi ꞌomesia ahoꞌi, minau wai abui ꞌadoꞌado raha diꞌuꞌa ꞌinia ꞌonaa naꞌi naꞌo. 
PHP.2.29	Naꞌi ꞌoha nai ahoꞌi wou, moi waꞌewaꞌe ꞌinia mamoi haꞌamaotoa ꞌonaai doꞌoramoou beia Araha. ꞌA goro ꞌanai haꞌahouꞌi noni oꞌasi, 
PHP.2.30	ꞌinia ꞌiia ꞌa gaarangi mae ꞌoha na tauꞌaro tanaa Kraest. ꞌA siri naꞌi maemaeha ꞌinia i ꞌaꞌau na haa tanaau ꞌiniꞌamou, ꞌiniai awa haꞌatau amoou.
PHP.3.1	Arai doꞌora mana asimeeꞌi naꞌi Kraest, moi waꞌewaꞌe ꞌiniai hagu amoou beia Araha. Aiꞌa ꞌua moeꞌa tanaau ꞌanai ꞌunu ahoꞌisiꞌi taha nau bwane ꞌunuꞌi tanaꞌamou, ꞌinia naꞌisi taatahi ꞌadaꞌi hinihinimooꞌi.
PHP.3.2	Mou ꞌomesuriꞌamou baaniraau i nei nara ꞌunua dogai dauai ringei aha haꞌara ꞌanai haꞌi noni anaꞌia God. Na barongadi ra ꞌonaai boo wasi nara sibania moi hauꞌi here ra taꞌaꞌi. 
PHP.3.3	Gau ꞌiraraa do ꞌigaau naasi huudi noni anaꞌia God. ꞌInia reiꞌuaa nagau aiꞌa aha haꞌara, na Hiꞌona Maea ꞌa awa naꞌi raroga ma ꞌaꞌauhigia ꞌanai haꞌarahesia God. Gau waꞌewaꞌe ꞌiniꞌi maho na ꞌia Jisas Kraest na hauꞌi tanagaau magau aiꞌa ꞌuꞌuriai maho nagau hauꞌi haarigaau ꞌanai haꞌi noni anaꞌia God.
PHP.3.4	ꞌInau ꞌe taꞌi ꞌiniraaui nei nau gaꞌi ꞌuꞌuriꞌi taha nau haaꞌi haariau, mau gaꞌi diꞌua roꞌu atei na matai haua oꞌasi. ꞌInia ꞌinau ꞌa tarana do ꞌau gaꞌi haua oꞌasi. 
PHP.3.5	ꞌInia ꞌinau ꞌe ai Jiu baaniai burungana Benjamin. Na wauwa aguꞌi raꞌi ai Jiu, tarana naasi ꞌinau ꞌe huunai Jiu. ꞌInau ꞌau dauai ringei aha haꞌara naꞌi warunai dangi murinai dangi nau huta. Minau haꞌisuriꞌi goro i ringe ameeꞌi, ꞌinia ꞌinau ꞌe taꞌi ꞌiniraaui Farisei nameu tagumaꞌiniꞌi goro i ringe. 
PHP.3.6	Minau ꞌau dau baabau suriꞌi ringe ameeꞌi do ꞌia God ꞌai ahugoro ꞌiniau. Tarana naasi nau haꞌa-mamaꞌairaau ꞌinia i nei rau suria Kraest. Mana ꞌadonai herehere mana ringeringe ameeꞌi Jiu, ꞌau haꞌisuriꞌi hako. Ma bwaꞌi nei nai haꞌahuniau doꞌau horosia ta nei.
PHP.3.7	Naꞌi naꞌo nau ꞌadomaꞌinia doni mareho ꞌisi raꞌi mareho goro. Me naꞌi ꞌohani, ꞌau hinihinia Kraest, mau aidangisia dona mwani mareho ꞌisi, raꞌi mareho haariꞌi moi. 
PHP.3.8	Haꞌamomori! Naꞌi ꞌome riaria nau haa, ꞌau sadoia doni mwani mareho nau haaꞌi naꞌi naꞌo, raꞌi mareho haraariꞌi moi. Mana mareho na ororiu diꞌu, naasi ꞌanai aidangisia goro i Araha agua, ꞌia Jisas Kraest. Me tarana ꞌinia ꞌiia, na mwani mareho ꞌau nugasiꞌi hako mau ꞌadomaꞌi mara haꞌaroꞌa moi ꞌiniꞌi neina ꞌinau wai aidangisia Kraest 
PHP.3.9	mawai haꞌi taꞌi beia. Ma naasi, aiꞌa ꞌiniai suria aguꞌi ringe ameeꞌi Jiu nau odo-odo ꞌinia naꞌi maana God, ma naꞌi moi hinihinigu beia Jisas Kraest. 
PHP.3.10	Taha nau ꞌirisia, naasi do ꞌinau wai aidangisia goro a Kraest mana mena na haꞌa-surutaꞌea ahoꞌi ꞌai awa beiau. Mau ꞌirisia wai rongomaataꞌi ꞌonaai rongomaataꞌi na haa mawai ꞌonaaia naꞌi mae ana. 
PHP.3.11	Ma naasi nau ꞌadomaꞌinia dowai surutaꞌe ahoꞌi roꞌu baaniai mae ꞌonaaia.
PHP.3.12	Mau aiꞌa ꞌunua do ꞌinau ꞌau aidangisia hako a Kraest maꞌua ꞌau tari mau naꞌi dora na ꞌia God na ꞌirisia dowai tari iei. Maꞌata ꞌau bonasia do ꞌinau wai tari ꞌisi, ꞌinia naasi tarana na ꞌome sigihiau ꞌinia. 
PHP.3.13	Arai doꞌora mana asimeeꞌi, nau aiꞌa ꞌadomaꞌinia mau doꞌau atahaꞌa. Maꞌata ni here nau haa, ꞌa ꞌonaai sae na ꞌeba hei-ohooho. Nau aiꞌa ꞌadomaꞌiniꞌi mwani maho naꞌi murigu, maꞌata ꞌau bonasia i ataha naꞌi dora nau aiꞌa ataha mau naꞌiei. 
PHP.3.14	ꞌAu bonasia dowai dauai heitahari, ꞌonaaiai nei na ꞌeba hei-ohooho. Ma naasi nagua heitahari, ꞌia God ꞌai soiau araꞌa i aro ꞌiniai hinihinigu beia Jisas Kraest.
PHP.3.15	Ma ꞌigaau i nei na hinihinigaau ꞌa wetewete, ꞌa goro dogai toꞌoraa i taꞌi ꞌadoꞌado ꞌiniꞌi mareho ꞌisi. Ma ꞌonaa ꞌia tei na aiꞌa ꞌadomaꞌi aratara beiau ꞌiniꞌi taraꞌi mareho, ꞌia God ꞌai haꞌataꞌinia tanaa dona mareho ꞌisi ra haꞌa-momori. 
PHP.3.16	Reiꞌuaa, taha na ororiu naasi, ꞌanai awa suriai mareho God na bwane haꞌataꞌiniꞌi tanagia.
PHP.3.17	Arai doꞌora mana asimeeꞌi, moi haꞌisuriai awangagu mamoi haꞌisuria roꞌu atei na awa suriai haꞌausuringaꞌi nameu haua tanaꞌamou ani. 
PHP.3.18	ꞌAu haꞌatee oꞌasi, ꞌinia ra ragoi nei nara here ꞌonaa do rau hinihinia Kraest, mana barongadaaꞌi ra aiꞌa goro. ꞌA haꞌataꞌinia do rau ura bwarasiai tarohanai mae ana Kraest naꞌi dadaahoro miraau raꞌi maerongana roꞌu. Nau bwane taringai ꞌunua gaꞌu tanaꞌamou, mawai ꞌunua roꞌu tanaꞌamou beiai ahutotou. 
PHP.3.19	Nei ra oꞌasi, rai sadoia nadaau i mae tarau, ꞌinia na heiꞌirisi ꞌanai abe narau ꞌadomaꞌi ororiu ꞌinia. Na mareho narau gaꞌi ninima ꞌinia i haaꞌi, naraugu haꞌapaꞌo ꞌiniꞌi. Marau ꞌadomaꞌi riu moi ꞌiniꞌi mareho ni marewana. 
PHP.3.20	Migaau raꞌi noni auhenua anai aro, magau totori haꞌi waꞌewaꞌe ꞌinia i ahoꞌi ana mai Haꞌatahi, ꞌia Araha aga, Jisas Kraest. 
PHP.3.21	Ma naꞌi madoraasi, na abega na maemaeꞌa moi ma ꞌome taꞌaa, ꞌai orisia maai ꞌonaai abena na hauasa. ꞌAi orisiꞌi abegaaꞌi ꞌiniai mena ana na marungiꞌi ꞌiniꞌi mwane mareho hako.
PHP.4.1	Arai doꞌora mana asimeeꞌi, ꞌau tarisiꞌamou mau taꞌahiꞌamou diꞌu. Mou haꞌa-waꞌewaꞌeau minau haꞌatee haꞌagorohia God ꞌiniꞌamou. Naasi, moi haꞌisuriꞌi mareho nau ꞌunuꞌi ꞌisi neina moi ura baabau naꞌi hinihinimoou beia Araha.
PHP.4.2	Mau haꞌa-taꞌuꞌuꞌamurua rua urao, iꞌoe a Iuodia mea Sinidiki, murui haꞌa-arataraa i haiuꞌauꞌa na toꞌo naꞌi ahoaamurua ma murui ꞌadomaꞌi aratara, ꞌinia murua muru suria hako Araha. 
PHP.4.3	Mau haꞌangoniꞌo moꞌo noꞌo mangudi ꞌanai tatauꞌaro beiau ani, ꞌoi ꞌaꞌauhirarua, ꞌinia rarua raru tauꞌaro ꞌaꞌauhiau ꞌanai tarohaꞌiniai Taroha Goro. Ma aiꞌa do ꞌirarua moi rua uraosi nararu ꞌaꞌauhiau, miraau roꞌu taraꞌi nei beia Klemen. ꞌIraau na atadaaꞌi ra awa naꞌi buka nara usuꞌi atadi nei rai dauai tahi tarau.
PHP.4.4	Moi waꞌewaꞌe tarau ꞌiniai hagu amoou beia Araha. Mawai ꞌunua roꞌu, moi waꞌewaꞌe! 
PHP.4.5	Moi awa ꞌabengaꞌi beiraau hako i noni, ꞌinia Araha ꞌa gaarangi mai boi. 
PHP.4.6	Abui taꞌaa i ꞌadomaꞌimoou ꞌiniꞌi mwani maho. Mei suriꞌi mwani maho mou siri suriꞌi, mou haꞌarahesia God. Mou haꞌangonia ꞌiniꞌi taha mou ꞌirisiꞌi mamou haꞌatee haꞌagorohia roꞌu. 
PHP.4.7	Ma naasi ꞌia God ꞌai haꞌapapakuꞌi ꞌadomaꞌimooꞌi mana ahumooꞌi nara torakoke, ꞌiniai ꞌuꞌuria amoou a Jisas Kraest. Mana herengana God ꞌanai haꞌapapakuꞌi ꞌadomaꞌigaaꞌi ꞌa bwarai aidangi tarihana.
PHP.4.8	Mana maho hahako, arai doꞌora mana asimeeꞌi, ꞌa goro domoi ꞌadomaꞌiniꞌi tarau mareho ꞌini. Moi ꞌadomaꞌinia tarau i maho na haꞌa-momori ma arari ꞌanai haꞌahoua, i maho na odo-odo ma wariwari baaniai ora-oraꞌa, mana maho na goro, mana maho na mwani noni hako ra ꞌadomaꞌi haꞌagorohia. 
PHP.4.9	Moi haꞌisuriꞌi haꞌausuringaꞌi nau hauꞌi tanaꞌamou ma moi hauꞌi roꞌu mareho mou rongoꞌi nau ꞌunuꞌi ma mou ꞌomesiꞌi nau haaꞌi. Ma naasi ꞌia God na haꞌapapakuꞌi ꞌadomaꞌimooꞌi nara torakoke ꞌai awa beiꞌamou hako.
PHP.4.10	ꞌAu waꞌewaꞌe diꞌu mau haꞌatee haꞌagorohia Araha ꞌiniꞌamou. ꞌInia reiꞌuaa na gere oreaꞌa, mou haꞌataꞌinia roꞌu i ꞌadomaꞌi ororiu namou haua ꞌanai ꞌaꞌauhiau. ꞌAu ꞌiraraa moi do ꞌiꞌamou mou ꞌadomaꞌi ororiu ꞌiniau, magu aiꞌa madoraa tanaꞌamou ꞌanai ꞌaꞌauhiau. 
PHP.4.11	ꞌAu haꞌatee oꞌasi, aiꞌa doꞌau ꞌirisiꞌi taraꞌi mareho baaniꞌamou. Reiꞌuaa nau aiꞌa toꞌora mareho, ꞌinau matangaꞌi awa naꞌi ꞌuruhadi mwani tahinga heheꞌeteꞌi oꞌasi, mana mareho nau toꞌoraꞌi ra aroꞌa ꞌiniai ahugu. 
PHP.4.12	ꞌA matangaꞌi aroꞌa i ahugu, reiꞌuaa na mwani maho ra heꞌua tanaau. Reiꞌuaa nau pohara maꞌua totoꞌora, reiꞌuaa nau awa hihioroꞌa maꞌua ꞌau masu, reiꞌuaa nau toꞌora mareho arari maꞌua na aiꞌa. 
PHP.4.13	Beiai wetewete naꞌia Kraest na haua tanaau, ꞌinau ꞌau matai awa suriꞌi mwani tahinga heꞌeteꞌi hairiu.
PHP.4.14	Maꞌata ꞌa goro i ꞌaꞌauhiau amoou naꞌi madoraa nau bwara oꞌani. 
PHP.4.15	ꞌIꞌamou noni hinihini naꞌi Pilipae, mou ꞌiraraa naꞌi madoraa nau awa beiꞌamou naꞌi Provensi Masidonia ꞌanai tarohaꞌiniai Taroha Goro tari ꞌoha nau huraꞌa, aiꞌa ta ruruha i noni hinihini roꞌu nai ꞌaꞌauhiau. ꞌIꞌamou moi namou ꞌaꞌauhiau naꞌi aba ꞌanai haꞌa ꞌiniai tatauꞌaro agua. 
PHP.4.16	Mamou taringai ꞌaꞌauhiauꞌa naꞌi awa nau haa naꞌi ꞌomaa i Tesalonaeka. 
PHP.4.17	ꞌAu haꞌatee oꞌasi, aiꞌa doꞌau ꞌirisiꞌi taraꞌi mareho roꞌu baaniꞌamou, me ꞌau ꞌirisia do ꞌia God, ꞌai tahariꞌamou ꞌiniai tauꞌaro goro amoou.
PHP.4.18	ꞌIo, na mwani mareho mou haꞌataariꞌi mai tanaau ani beia Epafrodaetas ra taha hako beiau. Mana hisu mou hauꞌi tanaau ra rago arari, ma aiꞌa ta mareho nawaigui pwapwaku ꞌinia. Na hisu mou haaꞌi ra ꞌonaai hoꞌasi na si-siꞌini goro na ꞌia God ꞌa ahugoro ꞌinia. 
PHP.4.19	Na mwane mareho hako, ꞌiaanaꞌi a God nau tauꞌaro tanaa. Naasi, mana mareho na taꞌisada doꞌoi toꞌoraꞌi, ꞌai haaꞌi tanaꞌo, ꞌiniai hagu amua beia Jisas Kraest. 
PHP.4.20	Gau magau haꞌaasaa God i Amaga tarau tarau. Amen.
PHP.4.21	ꞌIo, ꞌoi ꞌunuai haꞌatee waꞌewaꞌe agua tanaraaui noni anaꞌia God ꞌisi nara hinihinia Jisas Kraest. ꞌIraaui noni hinihini nameu taꞌi awa ꞌini, rau ꞌunua wou i haꞌatee waꞌewaꞌe adaau roꞌu tanaꞌamou. 
PHP.4.22	Miraau hakoi noni anaꞌia God naꞌi ꞌomaani rau ꞌunua roꞌu i haꞌatee waꞌewaꞌe adaau tanaꞌamou. Ororiu ꞌira i nei ra tauꞌaro tanaai Mwaeraha adaaui Rom.
PHP.4.23	ꞌAu haꞌarahesi mia Araha aga, ꞌia Jisas Kraest, ꞌai haꞌagorohiꞌamou hako.
COL.1.1+COL.1.2	Tanaꞌamoui noni anaꞌia God naꞌi ꞌomaa i Kolosae namou hinihinia wetewete a Jisas Kraest. ꞌInaua Pol, Haꞌataari ana Jisas Kraest ꞌonaai ꞌirisia ana God, mea Timoti, ꞌi doꞌoragaau beia Jisas Kraest, miri haua i usu-usuni. Miri haꞌarahesi mia God i Amaga ꞌai haꞌagorohiꞌamou maꞌai haꞌa-awa goroꞌamou.
COL.1.3	ꞌAdo ꞌoha nameu haꞌarahesi ꞌaꞌauhiꞌamou, meu haꞌatee haꞌagorohia Godi Amana Araha aga ꞌia Jisas Kraest. 
COL.1.4	ꞌInia meu rongoai hinihinia amooua Kraest mana taꞌahiraau amoou hakoi noni anaꞌia God. 
COL.1.5	Mou haua oꞌasi, suria mou hinihini wetewete domoi dauai tahinga haoru na goro diꞌu na ꞌia God na haꞌaagaua tanaꞌamou naꞌi Aro. Mana mahosi mou bwane rongoa naꞌi madoraa ra tarohaꞌinia tanaꞌamou i Taroha Goro. Na tarohasi ꞌa haꞌa-momori 
COL.1.6	ma ꞌadarara huraꞌa suriai marewana ma ada roꞌu beiꞌamou. Na Taroha Gorosi na orisiꞌi moeꞌasi tahingadaaꞌi noni. Ma naia roꞌu naasi na orisiꞌi tahingamooꞌi taraawaꞌa mau naꞌi ꞌoha namou buraꞌi rongoa mamou buraꞌi ꞌirara haꞌagorohiai goro na haua God ꞌiniꞌamou. 
COL.1.7	ꞌIa Epafaras, i geresae goro agaau na tauꞌaro beiꞌameu, naasi na tarohaꞌinia tanaꞌamou tahamora i Taroha Gorosi. Me ꞌiia ꞌa mangudi ꞌanai tauꞌaro tanaa Kraest ꞌanai ꞌaꞌauhiꞌamou. 
COL.1.8	ꞌIia na maania tanaꞌameu i heitaꞌahi anai Hiꞌona Maea na awa beiꞌamou namougu taarai taꞌahiraau ꞌinia i noni hinihini nara awa suriai mwani dora.
COL.1.9	Tarana naasi, taraawaꞌa naꞌi ꞌoha meugu rongo mamaani ꞌiniꞌamou, meu aiꞌa agohetaꞌi haꞌarahesi ꞌaꞌauhiꞌamou. Meu haꞌarahesi waiori tanaa God ꞌiniꞌamou ma ꞌai haꞌataꞌiniai taha na ꞌirisia domoi haua, mamoi toꞌoraai aidangi mana madoma baania God neina moi aidangisiꞌi baronganaꞌi. 
COL.1.10	ꞌOnaa nai oꞌasi, moi matai awa naꞌi tahinga na arari naꞌi maana Araha ma ꞌai waꞌewaꞌe ꞌiniꞌi mwane mareho goro moi haaꞌi. Ma roꞌu, moi aidangisia goro diꞌu roꞌu woua God. 
COL.1.11	Meu haꞌarahesi mana mena ana God na raha ꞌai haꞌa-ahumaratanoaꞌamou ma ꞌai haꞌa-ꞌoꞌoriꞌamou ꞌanai ura baabau haꞌi waꞌewaꞌe naꞌi madoraa ni rongomaataꞌi. 
COL.1.12	Meu haꞌarahesi neina moi haꞌatee haꞌagorohia God ꞌiniai watea ana tanaꞌamoui noni anaꞌi ꞌanai dauꞌi mwani mareho na duruduru ꞌiniꞌi tanaꞌamou i sae namoi awa naꞌi dora marewa araꞌai aro. 
COL.1.13	ꞌIa God ꞌa waigaau huraꞌa baaniai mena ana Saetan na marungiraaui nei nara awa naꞌi kuhi, ma nugagia bahainai heimarungi anai garena na taꞌahia. 
COL.1.14	Mana garena ꞌa bwane ꞌadomaꞌi nugasigia ma ruhasigia baaniꞌi ora-oraꞌa agaaꞌi ꞌiniai ꞌabuna.
COL.1.15	ꞌIa Kraest na ahoꞌi taꞌi noni ꞌa taꞌisada beia God, sae ꞌiia ꞌa aiꞌa ahoꞌi taꞌi noni. ꞌIia ꞌa ahaaha baaniꞌi hakoi mwani haꞌapwaꞌara. 
COL.1.16	ꞌIa Kraest ꞌa haꞌapwaꞌaraꞌi mwane mareho hako naꞌi aro mei ano suriai heiꞌirisina God. ꞌA haꞌapwaꞌaraꞌi maho ga reꞌiꞌi mana nei ga aiꞌa reꞌiꞌi, ꞌonaaiꞌi enjel mana mareho ra toꞌo mena ni heimarungi. Mwani taraani maho hako ꞌia Kraest na haꞌapwaꞌaraꞌi suriai heiꞌirisina God, neina rai haꞌaasaa ꞌiniꞌi. 
COL.1.17	ꞌIa Kraest ꞌa awaꞌa maragu pwaꞌara roꞌu i mwane maho hako, ꞌiia na daugoniꞌi. 
COL.1.18	ꞌIia naasi na bwauodonai heisoi, mana heisoi naasi na ꞌonaai abena. ꞌIraaui sae ni heisoi rai dauai huunai tahi baania, ꞌinia ꞌiia naasi nei tahamora na tahi ahoꞌi baaniai mae nagu bwaꞌi maeꞌa roꞌu taꞌoha. ꞌA oꞌasi neina ꞌai ahaaha baaniꞌi mwane taraani maho hako. 
COL.1.19	Naꞌi ꞌoha na ꞌia Kraest ꞌa boi marewana, ꞌa taꞌisada hako beia God, ꞌinia naasi taha na ꞌia God na ꞌirisia. 
COL.1.20	Ma haꞌahagugoniꞌi ahoꞌi beia ꞌi mwane taraani maho hako naꞌi aro mei ano ꞌiniai ꞌabunai garena na ahe naꞌi dadaahoro.
COL.1.21	Naꞌi naꞌo ꞌiꞌamou mou aiꞌa hagu gaꞌu beia God. ꞌIꞌamousi mou haꞌimae beia ꞌiniꞌi mareho taꞌaꞌi namou ꞌadomaꞌiniꞌi mamou haaꞌi. 
COL.1.22	Mana Garena God ꞌa ahoꞌitaꞌi noni ma mae, naia namougu hagu goni ahoꞌi roꞌu ꞌinia beia God. ꞌA haua oꞌasi nei namoi matai ura naꞌi maana ꞌonaai noni odo-odo na aiꞌa ta taꞌi taꞌaa nai awa beia. 
COL.1.23	Me maꞌata moi ura baabau naꞌi hinihinimoou. Moi abui ꞌadomaꞌi wanusi ꞌiniꞌi mwani mareho na ꞌia God na duruduru ꞌiniꞌi tanaꞌamou naꞌi Taroha Goro namou rongoa ani. Mana Taroha Gorosi ra tarohaꞌinia roꞌu ꞌari suriai marewana hako. Minaua Pol naasi ꞌe sae tatauꞌaro na ꞌia God na sigihiau ꞌanai tarohaꞌiniai Taroha Gorosi.
COL.1.24	Reiꞌuaa wai rongomaataꞌi ꞌiniai tauꞌaro nau haua, mau waꞌewaꞌe moi, suria ꞌa ꞌaꞌauhiꞌamou. ꞌIa Kraest ꞌa rongomaataꞌi gaꞌu ꞌanai ꞌaꞌauhiai heisoi na ꞌonaai abena. Minau ꞌau mwaꞌemwaꞌe ꞌanai rongomaataꞌi oꞌasi roꞌu ꞌanai ꞌaꞌauhiai heisoi. 
COL.1.25	ꞌIa God ꞌa ꞌadomaꞌi nunuga ꞌinia do ꞌinau wai tauꞌaro tanaa naꞌi heisoi ꞌanai tarohaꞌinia hakoi Taroha Goro tanaꞌamou. 
COL.1.26	Naꞌi ꞌohabwani, tarohasi ꞌa awa bainihu baaniraau hakoi sae. Manaꞌi ꞌohani ꞌia God ꞌa ruhasia tanaraaui noni anaꞌi. 
COL.1.27	ꞌA haua oꞌasi, ꞌinia ꞌa ꞌirisia do ꞌi nei mou aiꞌa Jiu moi aidangisia doni taroha hauasa naasi ꞌa matai haꞌahonusiai tahingamooꞌi ꞌiniꞌi mwani mareho goro. Mana tarohasi naia naani. ꞌIa Kraest ꞌa awa naꞌi tahingamooꞌi, naia namou toꞌoraa ꞌinia i ꞌadomaꞌi heimamasi ꞌanai awa goni beia God araꞌai Aro. 
COL.1.28	Naasi, meu haꞌarangasiai tarohana Kraest suriꞌi mwani dora meu ataha suriꞌi. Meu haua beiai haꞌabasu mameu haꞌausuriraaui sae hako beiai madoma, neina naꞌi ꞌoha nai boi mau, rai matai ura naꞌi maana God ꞌonaai inoni nara odo-odoꞌa suriai hagu adaau beia Kraest. 
COL.1.29	Tarana naia nau tauꞌaro wetewete ꞌinia beiai mena na haua Kraest tanaau.
COL.2.1	ꞌAu rabasia domoi aidangisiai tauꞌaro raha agua ꞌiniꞌamou me ꞌiniraau roꞌu i sae ni heisoi naꞌi Leodisia beiraaui nei rau aiꞌa reꞌiau mau ꞌonaaiamousi. 
COL.2.2	ꞌAu tauꞌaro raha oꞌasi ꞌanai haꞌa-ꞌoꞌoriꞌi ꞌadomaꞌimooꞌi ma ꞌau rabasia domoi hagu goni beiai heitaꞌahi. Ma naasi, ꞌiꞌamou moi aidangi tarihana doni taroha na awa bainihu gaꞌu beia God ꞌa haꞌa-momori. Mana taroha naasi ꞌia Jisas Kraest. 
COL.2.3	ꞌIia naasi mamaai tara ꞌanai haꞌataꞌinia heꞌua ꞌanai dauai huunai madoma mana aidangi.
COL.2.4	Nau haꞌatee oꞌasi suria nau aiꞌa rabasia domoi haꞌawatea tanei ꞌai haꞌabweuꞌamou ꞌiniꞌi mamaani pwariꞌi, reiꞌuaa nara rongo goro heꞌua. 
COL.2.5	Reiꞌuaa nau aiꞌa awa beiꞌamou naꞌi ꞌohani, maꞌata ꞌinau ꞌadoꞌadomoou tarau. ꞌAu waꞌewaꞌe ꞌiniai rongoa aguai awaha odo-odo amoou mana ura baabau amoou naꞌi hinihinimoou beia Kraest.
COL.2.6	ꞌIꞌamou mou waia Kraest hakoꞌa naꞌi tahingamooꞌi do ꞌiia nai Araha amoou. Naasi moi awasuria tarau. 
COL.2.7	Moi nugaai rari odomou beia, me ꞌiia nai ahuina i tahingamoou. Moi wetewete naꞌi hinihinimoou ꞌonaai haꞌausuriꞌamou ada, mamoi haꞌatee haꞌagorohia tarau ꞌiniꞌi mwani mareho goro na haaꞌi tanaꞌamou.
COL.2.8	Moi abui watea tanei ꞌai rauꞌamou baania Kraest ꞌiniꞌi moi haꞌausuringaꞌi pwariꞌi nara rongo goro me ra matai haꞌatehaꞌamou baania. Haꞌausuringaꞌi ꞌisi ra aiꞌa boi baania Kraest, me raꞌi ringeringe ni marewanani moi maꞌuasi raꞌi mareho nara mamaani usuringaꞌiniꞌi moi sae wari. 
COL.2.9	Ra gasi pwariꞌiꞌamou, ꞌinia ꞌia Kraest ꞌa toꞌoraa hakoi barongana mana mena ana God reiꞌuaa na ahoꞌitaꞌi sae ꞌonaaigia. 
COL.2.10	Me ꞌiniai hagu amoou beia, mwani mareho na ꞌia Kraest na toꞌoraꞌi, mou toꞌoraꞌi roꞌu. Moi aidangisia do ꞌia Kraest ꞌa ahaaha baaniꞌi hakoi mwane enjel mana adaro mana mareho ra toꞌo mena ni heimarungi.
COL.2.11	ꞌOha mou rado wou beia Kraest, ꞌa ꞌonaa do mou dauai aha haꞌara. Maꞌata aiꞌa do mou daai aha haꞌarasi baaniraaui noni.
COL.2.12	Naꞌi ꞌoha mou bwareomaea, ꞌa ꞌonaa do ꞌia God ꞌa toringiai tahinga bwani amoou beia Kraest mamougu surutaꞌe ahoꞌi roꞌu ꞌanai dauai tahinga haoru. ꞌA oꞌasi suria mou hinihinia i mena ana God na haꞌa-surutaꞌea Kraest baaniai mae.
COL.2.13	Naꞌi naꞌo, ꞌiꞌamou mou suriai tara ꞌanai mae tarau, ꞌinia mou awa moi ꞌanai haaꞌi here taꞌaꞌi mana ora-oraꞌa amooꞌi ra aiꞌa haꞌagataꞌiniꞌi mau. Me naꞌi ꞌohani ꞌa ꞌonaa domou surutaꞌe ahoꞌi beia Kraest ꞌanai dauai tahinga haoru, ꞌinia ꞌia God ꞌa ꞌadomaꞌi nugasiꞌi hako i ora-oraꞌa agaaꞌi. 
COL.2.14	ꞌIa God ꞌa ꞌonaa doꞌa kaiai pepa nara awa iei mwane ora-oraꞌa agaaꞌi nara gaꞌi hiiri haꞌamaesigaau ꞌiniꞌi. ꞌA waa ma rabua naꞌi hunganai dadaahoro. 
COL.2.15	Naꞌi mae na haa naꞌi dadaahoro ꞌia Kraest ꞌa rahiꞌi mena adaaꞌi adaro mana mareho ra toꞌo mena ni heimarungi. ꞌA haꞌa-ninimairaau naꞌi maadaaꞌi sae rago naꞌi ꞌoha na haꞌataꞌinia haaria do ꞌa haꞌahehoraau.
COL.2.16	Naasi moi abui rongo suriraaui Jiu narau haꞌatee haꞌa-taꞌaiꞌamou ꞌiniai aiꞌa suriꞌi amooꞌi ringe adaaꞌi. Ringe ꞌonaai taha namoi ngaua mana gonohia, maꞌua ringe ꞌiniꞌi dangi hauasa adaaꞌi ꞌonaai dangi ni mamaro mana dangi ꞌanai haꞌahouai hura gare. 
COL.2.17	Ringe ꞌisi raꞌi nunu moi ꞌiniai huunai maho nai boi mau. I huuna naasi ꞌia Kraest. 
COL.2.18	Taraꞌi sae ra haꞌausuriꞌamou domoi awa ano-ano ꞌonaairaau mamoi haꞌarahesiꞌi enjel ꞌiniai mauruꞌaꞌi ada taraꞌi mareho. Ra ꞌunua domoi araisuriꞌi mareho ꞌisi ꞌanai dauai tahi tarau. Maꞌata moi abu wateꞌi sae oꞌasi do rai pwariꞌiꞌamou, ꞌinia ra haꞌabaꞌo ꞌiniꞌi moi ꞌadoꞌadodaaꞌi haariraau. Mou gasi bwaꞌi dauai heitahari amoou. 
COL.2.19	ꞌIraau sae oꞌasi ra aiꞌa hasi beia Kraest, i bwauododaau hakoi sae hinihini. ꞌIia na marungia hakoi sae hinihini ma ꞌaꞌauhigia ꞌanai awa goni goro ꞌonaaiꞌi wawaroꞌi raha mana rado nara daugoniꞌi mwane doranai abe ꞌonaai taꞌi. Ma ꞌonaa gai hasi tarau beia Kraest, ꞌia God ꞌai ꞌaꞌauhigia magai wetewete araꞌa mai naꞌi tahingagaaꞌi beia Kraest.
COL.2.20	ꞌIꞌamou ꞌa ꞌonaa doni tahinga bwani amoou ꞌa mae goni beia Kraest naꞌi dadaahoro, ma naꞌi ꞌohani mougu aiꞌa awaꞌa naꞌi bahaidi ringeringe adaaꞌi sae nara aiꞌa awasuria Kraest. Naasi, ꞌa ꞌua namougu awa ꞌinia ꞌonaai sae ahurodo na suriꞌi ringe nara nigaꞌi sae na ꞌunua oꞌani, 
COL.2.21	“Abu dauai marehoni, maꞌua abu ngauai marehosi, maꞌua abu karohiꞌi mareho ꞌisi.” 
COL.2.22	Ringe oꞌasi raꞌi ꞌadoꞌadodi sae moi ꞌiniꞌi mareho nagau ngaaꞌi mara hako raurau moi. 
COL.2.23	Araisuriꞌi ringe oꞌasi ꞌa ꞌonaa doꞌe mareho ꞌanai haꞌamadomaa i sae. ꞌInia na nei na suriꞌi ringe oꞌasi, taraꞌi ꞌoha ꞌa haꞌa-rongomaataꞌia i abena ꞌanai haꞌa-waꞌewaꞌea God ma ꞌome ꞌonaa doꞌa taꞌahia diꞌu ma haꞌa-auruhia haaria. Maꞌata ꞌanai ꞌaꞌauhia ꞌanai awa haꞌahirihiri bwarasiꞌi heiꞌirisi taꞌaa anai abe, aiꞌa!
COL.3.1	ꞌIꞌamou ꞌa ꞌonaa do ꞌia God ꞌa haꞌa-surutaꞌeꞌamou baaniai mae beia Kraest ꞌanai toꞌoraai tahinga haoru. Naasi moi ꞌadomaꞌi wetewete ꞌanai haaꞌi mareho nara haꞌa-waꞌewaꞌea God na awa araꞌai Aro, dora na heimarungi ieia Kraest naꞌi aba odona God.
COL.3.2	Moi nugaꞌi ꞌadoꞌadomooꞌi suriꞌi mahoni Aro, abu suriꞌi maho ni marewana moi. 
COL.3.3	ꞌInia ꞌa ꞌonaa domou bwani maeꞌa, mana sae na mae ꞌagu bwaꞌi haaꞌiꞌa i here taꞌaꞌi. Mana huunai tahitahi namoi haua beia Kraest na heinagu naꞌi bobona God, ꞌa aiꞌa haꞌataꞌi goro mau huraꞌa. 
COL.3.4	ꞌIa Kraest naasi ahuina i tahinga haoru amoou. Ma naꞌi ꞌoha ꞌia Kraest naigui ahoꞌi mai ꞌanai haꞌataꞌinia haaria tanaraaui noni, ꞌiꞌamou moi haꞌataꞌi roꞌu mai beia. Naꞌi ꞌohasi, moi odo-odo haꞌatai mamoi dadaraꞌa baaniꞌi mwani ora-oraꞌa hako.
COL.3.5	Naasi moi nugasiꞌi mwane here taꞌaꞌi namou hahaaꞌi gaꞌu. Abui taritariꞌa beiai nata sae mana haaꞌi here wawaasuaꞌa, abui ꞌadomaꞌi sisiwa ꞌiniai nata nei mana haaꞌi heiꞌirisi taꞌaꞌi. Abui hairaurau, ꞌinia na mahosi ꞌa taꞌisada roꞌu mau ꞌonaai haꞌarahesiꞌi araaranunu. ꞌInia na nei nara haua oꞌasi ra ꞌadomaꞌi ororiu ꞌiniai marehoni marewana diꞌua God. 
COL.3.6	ꞌIa God ꞌa taesuꞌa diꞌu ꞌadaꞌi sae ra hairaesi mara haaꞌi here taꞌaꞌi oꞌasi. 
COL.3.7	Nara ꞌisi here namou haaꞌi gaꞌu naꞌi ꞌoha mou aiꞌa aidangisia maua Kraest. 
COL.3.8	Naasi moi agohetaꞌi haaꞌi here oꞌasi. Moi agohetaꞌi taesuꞌa mana awaha haungari mana heretaꞌaa ꞌanai haꞌataꞌaiai nata sae. Moi abui haꞌatee haꞌataꞌaiꞌi sae, maꞌuasi heiꞌisiꞌisi. 
COL.3.9	Moi agohetaꞌi pwariꞌiꞌamou hairiu, ꞌinia mou bwane nugasiaꞌa i tahinga bwani amoou mana here taꞌaꞌi oꞌasi. 
COL.3.10	Naꞌi ꞌohani ꞌiꞌamou mou dauaꞌa i tahinga haoru. Mia God na haua tanaꞌamou i tahinga haorusi, ꞌai haꞌahaoruꞌi barongamooꞌi tarau tari ꞌoha na barongamooꞌi rai taꞌisada ꞌonaaiai barongana mamoi aidangisia hako a God. 
COL.3.11	Naasi, beigaaui nei nagau toꞌoraai tahinga haoru, ꞌigaau ꞌe taꞌi moi naꞌi ꞌadoꞌadona God. ꞌA aiꞌa ꞌua ꞌonaa iꞌoe ꞌe ai Jiu maꞌua aiꞌa, maꞌua ꞌo dauai ringei aha haꞌara maꞌua aiꞌa, maꞌua iꞌoe ꞌe sae naꞌo bwaahere maramara Grik maꞌua ꞌe sae naꞌi burungadaaui nei nara awa hahaingahuiꞌa,
COL.3.12	ꞌIa God ꞌa taꞌahiꞌamou ma ꞌome sigihiꞌamou. ꞌIꞌamou raꞌi huunai sae ororiu anaꞌi. Naasi moi taꞌahiraaui nei nara awa ha-haꞌarohaꞌa, moi goro ꞌiniraaui noni, moi awa manego, awa ꞌabengaꞌi, mamoi ahumaratanoa. 
COL.3.13	Moi abui taesuꞌa mwadaꞌu beiꞌamou hairiu, mamoi ꞌadomaꞌi nugasiꞌamou hairiu ꞌiniꞌi maho taritariꞌa namou haaꞌi tanaꞌamou hairiu ꞌonaai ꞌadomaꞌi nugasiꞌamou ana Araha. 
COL.3.14	Heitaꞌahi na ororiu diꞌuꞌi hakoi mwani maho. Naasi maho na daugonigaau ꞌanai awa goni goro ꞌonaai taꞌi abe. 
COL.3.15	ꞌAdomoou raꞌi aba ꞌiniai taꞌi ruruha, mia God ꞌa ꞌome sigihiꞌamou ꞌanai hagu goni goro. Naasi moi watea Kraest ꞌanai marungiꞌi ꞌadomaꞌimooꞌi, ꞌinia ꞌiia ꞌa matai ꞌaꞌauhiꞌamou ꞌanai hagu goro oꞌasi. Mamoi abui kakuꞌaa ꞌanai haꞌatee haꞌagorohia roꞌu a God.
COL.3.16	Moi haꞌawateꞌi haꞌatee anaꞌia Kraest rai honusiꞌi ꞌadomaꞌimooꞌi neina moi haꞌausuriꞌamou mana haꞌa-odoodoꞌamou hairiu beiai madoma. ꞌOha namoi gana, moi ganariꞌi Psalm mana hymn mana gana maeꞌi ꞌanai haꞌatee haꞌagorohia God ꞌiniꞌi mwani mareho na haaꞌi tanaꞌamou. 
COL.3.17	Mana mwane mareho namoi ꞌunuꞌi maꞌua haaꞌi, moi haaꞌi ꞌonaai raꞌi noni nara ura ꞌinia Araha. Ma ꞌiniai hagu amoou beia Araha, moi haꞌatee haꞌagorohia taraua God i Ama.
COL.3.18	Urao haꞌiwai moi mwaꞌemwaꞌe ꞌanai awa bahainai heimarungi adaaꞌi mwane amooꞌi. Naasi maho namou gaꞌi haua ꞌonaai rongoiusuri ana Araha.
COL.3.19	Miꞌamoui mwane, moi taꞌahiꞌi urao amooꞌi. Moi abui haaꞌi haꞌatee haungari tanaraau, moi ꞌabengaꞌi moi beiraau.
COL.3.20	Miꞌamoui gare moi araisuriꞌi tarau i inamooꞌi mana amamooꞌi, ꞌinia ꞌia God ꞌai waꞌewaꞌe ꞌonaa namoi haua oꞌasi.
COL.3.21	ꞌIꞌamoui ama moi abui haꞌa-taesuꞌaraaui gare amooꞌi ꞌoha moi haꞌa-aidangiraau. Rau gasi arunga ahutotou tarau maraugu ꞌageꞌage tanaꞌamou.
COL.3.22	ꞌIꞌamoui slev moi araisuriraau tarau i bwauodo amooꞌi. Moi abui araisuriraau moi naꞌi ꞌoha rau wanawana do nei narai taeniꞌamou. Maꞌata moi haꞌisuriꞌi tarau i heiatengaꞌi adaaꞌi, reiꞌuaa ꞌoha ra awa maꞌua aiꞌa. Moi haua oꞌasi ꞌiniai haꞌahoua amoou Araha. 
COL.3.23	Moi here raorao ꞌiniai tagora ꞌonaa domou tauꞌaro tanaa Araha, aiꞌa tanaa inoni. 
COL.3.24	Moi abui kakuꞌaa do ꞌia Kraest maꞌata namou tauꞌaro tanaasi. ꞌIia nai tahariꞌamou ꞌiniꞌi mwani mareho goro na duruduru ꞌiniꞌi tanaraaui noni anaꞌi. 
COL.3.25	Mei moi aidangisia roꞌu do ꞌia God ꞌa aiꞌa matai aba dingana ta sae. ꞌA matai haꞌa-mamaꞌaiꞌi mwane sae hako nara haaꞌi here taꞌaꞌi.
COL.4.1	ꞌIꞌamoui nei mou bwauodo ꞌiniraaui slev, moi goro tatarasi ꞌiniraau hako mamoi here goro tanaraau. Mamoi abui kakuꞌaa do ꞌe nei na bwauodo ꞌiniꞌamou, ꞌiia roꞌu mau naꞌi Aro.
COL.4.2	Moi haꞌarahesi waiori mana ꞌadomaꞌimooꞌi ra gaꞌi bwaꞌi teha baaniꞌi mareho namou haꞌarahesi ꞌiniꞌi. Mamoi haꞌatee haꞌagorohia roꞌu a God ꞌiniꞌi mwani maho na haaꞌi tanaꞌamou. 
COL.4.3	Moi haꞌarahesi ꞌaꞌauhiꞌameu roꞌu mia God ꞌai haꞌamwadaꞌua tanaꞌameu ꞌanai ꞌadaraꞌiniai tarohana Kraest na bainihu baaniraaui noni naꞌi ꞌohabwani. Naia na tarohaꞌinia agua Kraest naragu nugaau ꞌinia naꞌi rumanihoꞌoni. 
COL.4.4	Moi haꞌarahesi nei nawai maani haꞌarawamataa i tarohasi, ꞌinia naasi taha nau gaꞌi haua.
COL.4.5	Naꞌi ꞌoha moi awa beiraaui nei narau aiꞌa hinihinia Kraest moi awa odo-odo goro suriai awa namoi haaꞌi. Haꞌamomori, moi awa haꞌaagau ꞌado ꞌoha ꞌanai haaꞌi here nara goro neina rai hinihini roꞌu. 
COL.4.6	Moi mamaani goro beiai heitaꞌahi tanaraau marai mwaꞌemwaꞌe tarau ꞌanai bahurongoꞌamou. ꞌOnaa moi haaꞌi mareho ꞌisi, mou matai aramiꞌi goro i taha rai songaꞌiniꞌamou ꞌiniꞌi.
COL.4.7+COL.4.8	ꞌInau wai haꞌataaria woua Tikikas beiꞌamou ꞌanai mamaani haꞌa-waꞌewaꞌeꞌamou ꞌinia taha nameu haua naꞌi ꞌohani. ꞌIa Tikikas ꞌe sae goro agaau na tauꞌaro mangudi beiꞌameu tanaa Araha. 
COL.4.9	ꞌIa roꞌua Onesimas, na awa naꞌi ruruha amoou, nawai haꞌataaria roꞌu wou. ꞌIiasi ꞌe sae goro ma mangudi roꞌu. ꞌIrarua rarui maaniꞌi tanaꞌamoui taha ra toꞌo mai ꞌini.
COL.4.10	ꞌIa Aristakas namiri taꞌi awa naꞌi rumanihoꞌo, ꞌa haꞌataaria wou i haꞌatee waꞌewaꞌe ana tanaꞌamou. Mia roꞌua Mak, gere doꞌorana Banabas. ꞌOnaai bwani ꞌunua agua tanaꞌamou, moi haꞌamaotoa Mak ꞌonaa nai gaaririꞌamou. 
COL.4.11	ꞌIa Jisas, moꞌo ra ꞌunua roꞌu ꞌinia Jastas, ꞌa haꞌataaria roꞌu wou i haꞌatee waꞌewaꞌe ana tanaꞌamou. Neiraau moisi oru ai Jiu hinihini narau tauꞌaro beiau ꞌanai haꞌa-aidangisiraaui inoni ꞌiniai hourana ana God. Rau haꞌa-wetewetea diꞌu i ꞌadomaꞌigu.
COL.4.12	ꞌE taꞌi ꞌiniꞌamou roꞌu na tauꞌaro tanaa Jisas Kraest ꞌa haꞌataaria roꞌu wou i haꞌatee waꞌewaꞌe ana tanaꞌamou, ꞌia Epafaras. ꞌAdo ꞌoha ꞌa haꞌarahesi wetewete taramoou neina moi ura baabau naꞌi hinihinimooꞌi mamoi ꞌiraraa haꞌagorohiai taha na ꞌirisia God domoi haua. 
COL.4.13	ꞌAu ꞌiraraa do ꞌia moꞌosi ꞌa tauꞌaro raha diꞌu ꞌanai ꞌaꞌauhiꞌamou miraaui sae hinihini naꞌi Leodisia mana Hierapolis.
COL.4.14	I sae goro agaaua Dokita Luk, ꞌa haꞌataaria roꞌu wou i haꞌatee waꞌewaꞌe ana tanaꞌamou. Mia roꞌua Dimas.
COL.4.15	Moi ꞌunuai haꞌatee waꞌewaꞌe agua tanaraaui sae hinihini naꞌi Leodisia, mei tanaai urao ra ꞌunua ꞌinia Nimfa miraaui nei rau matai boi goni ꞌanai rihungaꞌi naꞌi ruma ana. 
COL.4.16	Naꞌi ꞌoha moi ꞌohaꞌinia hakoi usu-usuni, moi haꞌataaria roꞌu ꞌari naꞌi Leodisia marai ꞌohaꞌinia naꞌi ruma maea. Miꞌamou gaꞌi ꞌohaꞌinia roꞌu i usu-usu nau usua tanaraau. 
COL.4.17	Moi ꞌunua tanaa Akipas maai hauai tauꞌaro ꞌia Araha ꞌa ꞌunua tanaa doꞌai haua.
COL.4.18	ꞌInaua Pol nau usuꞌi tatara haꞌahako ꞌini ꞌiniai rimagu haariau. I sae na usu-usu tanaau ꞌa aiꞌa usuꞌi.
COL.4.18	Moi abui kakuꞌaa do ꞌinau ꞌau awa naꞌi rumanihoꞌo. ꞌAu haꞌarahesi mia God ꞌai haꞌagorohiꞌamou.
1TH.1.1	ꞌInaua Pol, ꞌia Saelas mea Timoti na meu haua i usu-usuni tanaꞌamou i sae hinihini naꞌi ꞌomaa i Tesalonaeka, ꞌiꞌamou i sae anaꞌia God Amaga mia Araha aga Jisas Kraest. Meu haꞌarahesi mia God ꞌai haꞌagorohiꞌamou maꞌai haꞌa-awahiꞌamou goro.
1TH.1.2	Meu haꞌatee haꞌagorohia taraua God ꞌiniꞌamou, ma meu ꞌadomaꞌiniꞌamou tarau suriꞌi haꞌarahesi ameeꞌi. 
1TH.1.3	Meu haꞌatee haꞌagorohia God i Amaga ꞌiniꞌi mwani mareho goro namou haaꞌi na haꞌataꞌiniai hinihinimoou mana heitaꞌahi amoou tanaa. Meu haꞌatee haꞌagorohia roꞌu ꞌiniai ꞌadomaꞌi heitotori amoou ꞌiniai boi ahoꞌi ana Araha aga, Jisas Kraest, na ura baabau.
1TH.1.4	Arai doꞌora mana asimeeꞌi naꞌi Kraest, meu ꞌiraraa doꞌia God ꞌa taꞌahiꞌamou ma ꞌome sigihiꞌamou nana. 
1TH.1.5	ꞌInia ꞌoha nameu ꞌari wou ani ꞌanai maania tanaꞌamou i Taroha Goro ꞌinia Jisas Kraest, aiꞌa domeu hadahada moi, maꞌata meu haꞌataꞌinia tanaꞌamou i mena anai Hiꞌona Maea. Ma naꞌi madoraa meu tarohaꞌiniai Taroha Goro tanaꞌamou, meu haꞌataꞌinia roꞌu do meu huunai hinihiniai Taroha Gorosi. Ma naꞌi ꞌoha nameu awa beiꞌamou, mou ꞌomesiꞌi hako i taha na meu haaꞌi. Meu awa odo-odo ꞌanai haꞌausuriꞌamou ꞌanai haua oꞌasi roꞌu. 
1TH.1.6	Naꞌi ꞌohasi, mougu taraawaꞌa awa suriꞌi barongameeꞌi nara goro mana baronga goro ana Araha. Reiꞌuaa nara haꞌa-mamaꞌaiꞌamou ma mou rongomaataꞌi diꞌu, me mou dauai Taroha Goro beiai waꞌewaꞌe na haa tanaꞌamou i Hiꞌona Maea. 
1TH.1.7	Naasi ꞌiꞌamou ꞌe haꞌausuringaꞌi tanaraaui sae hinihini naꞌi Provensi Masidonia ma naꞌi Provensi Akaea. 
1TH.1.8	ꞌIniai hinihini amoou, ꞌa ragoi nei nara rongoai Taroha Goro ꞌinia Araha. Aiꞌa do naꞌi moi Provensi Masidonia mana Akaea narau rongo tarohana do mou hinihinia God, me gaarangi ꞌiraau hako i sae hinihini suriꞌi mwani dora. Naasi ꞌagu aiꞌa arariꞌa roꞌu do meigui maaniꞌamou tanaraau. 
1TH.1.9	ꞌInia ꞌiraau haariraau rau maaniꞌamou tanaꞌameua Saelas mea Timoti, do mou haꞌamaotoꞌameu naꞌi ꞌoha tahamora na meu taha beiꞌamou. Ma roꞌu do mou rihosi baaniai haꞌarahesiꞌi araaranunu mamou suriai huunai God na tahitahi. 
1TH.1.10	Ma rau maania roꞌu tanaꞌameu do mou totoriai Garena God, ꞌoha ꞌai boi ahoꞌi baaniai aro. Naasi ꞌia Jisas, na ꞌia God ꞌa haꞌa-surutaꞌea ani baaniai mae. ꞌE madoraa nai boi mau naꞌia God ꞌai haꞌa-mamaꞌairaaui noni ꞌiniai taesuꞌa ana ꞌadaau ꞌiniꞌi ora-oraꞌa adaaꞌi. Mia Jisas ꞌai haꞌatahigaau baaniai haꞌa-mamaꞌaisi.
1TH.2.1	Arai doꞌora mana asimeeꞌi naꞌi Kraest, mou ꞌiraraa ꞌoha na meu taha beiꞌamou tahamora ani, aiꞌa do meu haꞌa-gataꞌiniꞌi madoraa ameeꞌi. ꞌInia ꞌoha meu awa beiꞌamou, ra rago i mwani maho goro nara toꞌo. 
1TH.2.2	Mou ꞌiraraa do ra bwane haꞌatee haꞌa-taꞌaiꞌameu mara haꞌa-mamaꞌaiꞌameu naꞌi Pilipae ma meugu boi ani beiꞌamou naꞌi Tesalonaeka. ꞌOha meu awa beiꞌamou naꞌi Tesalonaeka, ra rago i sae ra ura bwarasiꞌameu roꞌu. Ma reiꞌuaa na oꞌasi, ꞌia God ꞌa ꞌaꞌauhiꞌameu do mei abui mamaaꞌu mameugu tarohaꞌinia huraꞌa i Taroha Goro ana tanaꞌamou. 
1TH.2.3	ꞌOha nameu tarohaꞌiniai Taroha Goro tanaꞌamou, meu rabasia do moi hinihinia. Naasi, na haꞌausuringaꞌi ameeꞌi ra aiꞌa pwariꞌi mameu aiꞌa toꞌoraꞌi ꞌadoꞌado taꞌaꞌi ma aiꞌa do meu raba haꞌa-bweubweuꞌamou.
1TH.2.4	God ꞌa ꞌomesiꞌi tahingameeꞌi do ra odo-odo, tarana naasi nagu ꞌuꞌuriꞌameu ꞌinia ꞌanai tarohaꞌiniai Taroha Goro tanaraaui noni. Mana ꞌoha meu tarohaꞌiniai Taroha Goro, meu aiꞌa maaniꞌi maho do ꞌira i noni rai waꞌewaꞌe ꞌiniꞌi. Aiꞌa! Meu ꞌunuꞌi moi mareho ꞌia God ꞌa ꞌirisia do mei maaniꞌi. Me ꞌiia naigui waꞌewaꞌe ꞌiniꞌameu. ꞌIia moia God na matai aidangisiꞌi ꞌadoꞌadomeeꞌi, ꞌonaa ra goro maꞌua taꞌaa. 
1TH.2.5	Mou ꞌiraraa i ꞌoha na meu awa beiꞌamou, meu aiꞌa haꞌa-gorogoroꞌamou do moi haaꞌi taha nameu rabasiꞌi. Mana heitarohaꞌi nameu haa tanaꞌamou aiꞌa do ꞌanai haꞌa-bweubweuꞌamou ꞌiniꞌi maho namou toꞌoraꞌi. ꞌIa God ꞌa aidangisia do ꞌiꞌameu meu aiꞌa haua oꞌasi! 
1TH.2.6+1TH.2.7	ꞌA mwadaꞌu tanaꞌameu ꞌanai haꞌangoniꞌi taraꞌi mwani maho baaniꞌamou maꞌua ꞌunua do ꞌiꞌamou beiraaui mwani noni rai haꞌa-aneaneꞌameu, ꞌinia ꞌiꞌameu raꞌi Haꞌataari anaꞌia Kraest, miꞌameu raꞌi naꞌotara amooꞌi roꞌu. Me naꞌi ꞌoha nameu awa beiꞌamou, meu aiꞌa haua oꞌasi. ꞌIꞌameu meu taꞌahiꞌamou ꞌonaai ina na taꞌahiraaui gare anaꞌi. 
1TH.2.8	Meu taꞌahiꞌamou diꞌu! Na tarana naasi na meu tarohaꞌinia ꞌinia tanaꞌamou i Taroha Goro, mameu waꞌewaꞌe ꞌanai ꞌaꞌauhiꞌamou reiꞌuaa namei mae.
1TH.2.9	Mou ꞌiraraa meu taꞌahiꞌamou, ꞌinia naꞌi ꞌoha nameu awa beiꞌamou ꞌanai tarohaꞌiniai Taroha Goro tanaꞌamou, meu tagora raha roꞌu suri rodo mana dangi ꞌanai siba nameu haꞌa. Neina mei abui haꞌahihiꞌamou ꞌanai horiꞌi tanaꞌameu i taha nameu ꞌirisiꞌi. 
1TH.2.10	ꞌIa God miꞌamou hako i sae hinihini, mou ꞌiraraai tahingameu beiꞌamou ꞌa maea, ꞌa odo-odo naꞌi maana God, ma ꞌa bwarai haꞌahuniꞌameu ꞌinia ta maho. 
1TH.2.11	Mou ꞌiraraa roꞌu doni here nameu haua tanaꞌamou ꞌa ꞌonaai here na ama ꞌa haua tanaraaui huudi gare anaꞌi. 
1TH.2.12	Meu haꞌa-taꞌuꞌuꞌamou mameu bongaꞌiniꞌamou ꞌanai awasuriai tahinga na arariraaui noni anaꞌia God. ꞌIia na ꞌome sigihiꞌamou ꞌanai taꞌi beiraaui nei na marungiraau mana heimarungi ana ꞌa hauasa.
1TH.2.13	Nata maho roꞌu na meu haꞌatee haꞌagorohia God tarau ꞌinia, naani. ꞌOha nameu taraawaꞌa tarohaꞌiniꞌi haꞌatee anaꞌia God tanaꞌamou, ꞌiꞌamou mou hinihiniꞌi. Mamou ꞌadomaꞌi oꞌani, “Na haꞌatee ꞌini aiꞌa boi baaniꞌi noni, me raꞌi huudi haꞌatee anaꞌia God!” Haꞌamomori! Na haꞌatee ꞌisi ꞌiaanaꞌia God, marai ꞌaꞌauhiꞌamou ꞌanai orisi haꞌagorohiꞌi tahingamooꞌi.
1TH.2.14	Arai doꞌora mana asimeeꞌi naꞌi Kraest, na maho na toꞌiꞌamou ꞌa toꞌiraau roꞌu i noni hinihini anaꞌia God na rau awa naꞌi Jiudea. ꞌIniai suria adaaua Jisas Kraest, ꞌiraau moi noni adaaꞌi, ꞌiraaui Jiu, nara haꞌa-mamaꞌairaau. ꞌA ꞌonaai haꞌa-rongomaataꞌiꞌamou adaaui huudi sae amooꞌi naꞌi kantri amoou. 
1TH.2.15	Naꞌi ꞌoha bwani, ꞌiraaui Jiu ra haꞌamaesiraau taraꞌi rarabea anaꞌia God. Ma roꞌu rau haꞌamaesia Jisas, Araha aga. Me naꞌi ꞌohani, ꞌiraaui Jiu rau haꞌa-huraꞌahiꞌameu baaniai kantri adaau ma rau haꞌa-mamaꞌaiꞌameu. ꞌIa God ꞌa taesuꞌa ꞌadaau ꞌiniꞌi here taꞌaa adaaꞌi, miraau ura bwarasiai taha na matai ꞌaꞌauhiraaui mwani noni. 
1TH.2.16	ꞌInia naꞌi ꞌoha meu tatariori ꞌanai heitarohaꞌi tanaraaui nei na ra aiꞌa Jiu do neina rai daua nadaaui tahi tarau, ꞌiraaui Jiu rau bonasiai haꞌa-papakuꞌameu. ꞌOha rau hauꞌi here ꞌisi, ꞌiraau rau haꞌaragoꞌi roꞌu i ora-oraꞌa adaaꞌi. Mana haꞌa-mamaꞌai ana God ꞌai auru naꞌi hungadaauꞌa ꞌiniai taesuꞌa ana ꞌadaau.
1TH.2.17	Arai doꞌora mana asimeeꞌi, mou ꞌiraraa do ra haꞌa-huraꞌahiꞌameu taraꞌi sae baaniai ꞌomaa amoou. ꞌA aiꞌa orea ma meu tarisiꞌamouꞌa. Meu bonasia do mei garihiꞌamou maagu bwara tanaꞌameu. Reiꞌuaa na meu awa haꞌatau baaniꞌamou, miꞌameu meu ꞌadomaꞌiniꞌamou moeꞌa mau. 
1TH.2.18	Haꞌamomori, ꞌinau roꞌua Pol, ꞌa rago i madoraa nau raba ada wou beiꞌamou maagu ꞌia Saetan na haꞌa-bwarasiꞌameu hako. 
1TH.2.19+1TH.2.20	Me naꞌi ꞌoha ꞌai boi ahoꞌi Araha aga Jisas Kraest, meigu waꞌewaꞌe mamei mariꞌoriꞌo ꞌiniꞌamou ꞌiniai hinihinia amoou taraua Jisas. ꞌIꞌameu mei mariꞌoriꞌo ꞌiniꞌamou ꞌonaai sae na dauai heitahari naꞌi ꞌeba hei-ohooho. Haꞌamomori! ꞌIꞌamou moi haꞌa-waꞌewaꞌeꞌameu diꞌu mamei mariꞌoriꞌo ꞌiniꞌamou! Naia nameu raba ada ahoꞌi ꞌiniasi beiꞌamou.
1TH.3.1	ꞌIꞌameu hako meu ꞌadoꞌado raorao ani ꞌanai adaiꞌamou, ꞌinia meu tarisiꞌamou diꞌu maagu bwara tanaꞌameu. Naꞌi ꞌohasi meu arunga taꞌaa diꞌu mameu ꞌadomaꞌinia do ꞌiꞌamiria Saelas mirii awa gaꞌu moi naꞌi ꞌomaa i Atens 
1TH.3.2	mamiri haꞌataaria wou ania doꞌoragaau naꞌi Kraest, ꞌia Timoti. ꞌIiasi ꞌe taꞌi sae tatauꞌaro roꞌu ana God neani, meꞌiia ꞌa ꞌaꞌauhimiria Saelas roꞌu ꞌanai tarohaꞌiniai Taroha Goro ꞌinia Jisas Kraest. Miri haꞌataaria wou ania Timoti ꞌanai haꞌa-ꞌoꞌoriꞌamou ma ꞌanai haꞌa-ꞌoꞌoriꞌi hinihinimooꞌi. 
1TH.3.3	Miri haꞌataaria wou beiꞌamou, ꞌinia ꞌa gasi rihotaꞌi ahoꞌi tanei baania God ꞌiniꞌi mwani rongomaataꞌi namou siri suriꞌi ꞌohani. Mou gaꞌi ꞌiraraa moi doni noni rai haꞌa-rongomaataꞌigaau ꞌiniai hinihinigaau beia Kraest. 
1TH.3.4	ꞌOha meu awa gaꞌu beiꞌamou ani, meu bwane ꞌuꞌunua tanaꞌamou do ꞌira i noni rai haꞌa-mamaꞌaigaau ꞌiniai suria agaaua Kraest. Ma naꞌi ꞌohani, na maho na meu ꞌunua ani, ꞌa toꞌoꞌa. 
1TH.3.5	ꞌAu ꞌadomaꞌi raha diꞌu ꞌiniꞌamou ꞌoha nau rongoa do ꞌira i noni rau haꞌa-rongomaataꞌiꞌamou. ꞌAu ꞌadomaꞌinia, gasi ꞌia Saetan ꞌa ohongiꞌamou ꞌanai haꞌatehamou. Naasi maho nau haꞌataaria wou ꞌinia ania Timoti tanaꞌamou, neina ꞌiia ꞌai boi ahoꞌi maiguꞌi maania tanaau ꞌonaa namou suria maua God. Ma ꞌonaa ꞌia Saetan ꞌa haꞌatehamou, ma ꞌa haꞌataꞌinia doni heitarohaꞌi nameu haua tanaꞌamou ꞌinia i Taroha Goro, ꞌa ꞌari pwaranga moi.
1TH.3.6	Maꞌata, naꞌi ꞌohani ꞌia Timoti ꞌa taha ahoꞌi mai beiai taroha na goro ꞌiniꞌamou. Do ꞌiꞌamou mou hinihinia maua God mamou taꞌahiꞌamou hairiu. ꞌA ꞌunua roꞌu i ꞌadomaꞌi goro namou haua ꞌiniꞌameu, mamou raba ꞌomesiꞌameu roꞌu ꞌonaai raba ꞌomesiꞌamou ameeu.
1TH.3.7	Arai doꞌora mana asimeeꞌi naꞌi Kraest, reiꞌuaa meu rongomaataꞌi mana maho ra bwara tanaꞌameu ꞌini, ꞌiꞌameu meu waꞌewaꞌe moi. ꞌInia meu ꞌiraraa do ꞌiꞌamou mou ura baabau suriꞌi hinihinimooꞌi. 
1TH.3.8	Mara aroi ahumeeꞌi ꞌinia mou ꞌuꞌuria tarau Araha. 
1TH.3.9	Madoraa meu haꞌarahesi, na haꞌatee haꞌagorohi ameeu tanaa God ꞌa bwarai hako, ꞌiniai waꞌewaꞌe ameeu ꞌiniꞌamou. 
1TH.3.10	Haꞌamomori, meu haꞌarahesi wetewete suri rodo mana dangi ꞌanai boi garihiꞌamou ahoꞌi. ꞌInia meu raba haꞌausuriꞌamou ꞌiniꞌi taraꞌi mareho nara matai haꞌa-weteweteꞌi hinihinimooꞌi.
1TH.3.11	Hoita, naani haꞌarahesi ameeu tanaa God i Amaga mea Araha aga Jisas Kraest. “God i Ama, meu haꞌarahesi dona mwani maho rai ꞌari odo-odo maai mwadaꞌu tanaꞌameu ꞌanai garihiraaui noni hinihini naꞌi Tesalonaeka. 
1TH.3.12	ꞌOi ꞌaꞌauhiraau neina heitaꞌahi adaau hairiu mei tanaraaui noni ꞌai raha diꞌu roꞌu ꞌonaai heitaꞌahi ameeu tanaraau. 
1TH.3.13	Ma ꞌonaa rai taꞌahiraau hairiu oꞌasi, meu haꞌarahesi maꞌoi haꞌa-ꞌoꞌoriꞌi ꞌadomaꞌidaaꞌi marai awa odo-odo. Ma naasi, naꞌi ꞌoha ꞌia Araha aga ꞌia Jisas Kraest ꞌai ahoꞌi mai goni beiraaui noni maea anaꞌi, ꞌiraau rai ꞌonaairaau roꞌu. Naꞌi madoraa rai ura naꞌi maamu, iꞌoe ꞌoigui ꞌunua do ꞌiraau rau odo-odo.”
1TH.3.13	Naasi haꞌarahesi ameeu ꞌiniꞌamou.
1TH.4.1	Arai doꞌora mana asimeeꞌi naꞌi Kraest, ꞌau raba ꞌunuꞌi roꞌu taraꞌi maho tanaꞌamou. Mou ꞌiraraa do meu bwane haꞌausuriꞌamou ꞌiniꞌi baronga na ꞌia God ꞌa waꞌewaꞌe ꞌiniꞌi. Ma tari mai dangini, mamou susuriꞌi mau. Meu ura ꞌinia Araha aga Jisas Kraest, ma naasi meu haꞌa-taꞌuꞌuꞌamou ꞌanai suriꞌi moeꞌa i haꞌausuringaꞌi ꞌisi. 
1TH.4.2	Mou bwane aidangisiꞌi ringe nameu ꞌunuꞌi tanaꞌamou. Na ringe ꞌisi aiꞌa baaniꞌameu moi, mei baania roꞌu Araha aga, ꞌia Jisas Kraest. 
1TH.4.3	Nara ꞌini maho ꞌia God ꞌa rabasiꞌi do moi suriꞌi. ꞌA ꞌirisia do moi awa maea ma mou abui haaꞌi mwane here wawaasuaꞌa. 
1TH.4.4	Moi abui haꞌawateꞌi heiꞌirisi taꞌaa anai abe ꞌanai naꞌotaramoou, maꞌata moi haꞌahouꞌi abemooꞌi mamoi haaꞌi ꞌiniꞌi here nara odo-odo. 
1TH.4.5	Abui ꞌadomaꞌi sisiwa tarau ꞌonaaiꞌi sae nara aiꞌa hinihini. 
1TH.4.6	Abui haꞌataꞌaiai nei na hinihini ꞌanai mauru beiai urao ana maꞌua i mwane ana. ꞌOha naꞌo haua oꞌasi, ꞌa ꞌonaa do ꞌo beriai maho naꞌo aiꞌa toꞌoraa. Meu bwane haꞌabasuꞌamou wetewete ꞌia God ꞌai haꞌa-mamaꞌairaau i nei rau haua oꞌasi. 
1TH.4.7+1TH.4.8	ꞌIa God aiꞌa ꞌome sigihigaau ꞌanai hauꞌi mwani here wawaasuaꞌa. Me ꞌa ꞌome sigihigaau ꞌanai haꞌi noni anaꞌi neina gai awa maea. Ma haua tanagaau i Hiꞌona Maea ꞌanai ꞌaꞌauhigaau ꞌanai awa maea. ꞌOnaa tei na gagataꞌiniai haꞌausuringaꞌisi, ꞌiia ꞌa gagataꞌinia God, aiꞌa i noni. ꞌInia ni haꞌausuringaꞌisi ꞌa boi baania God.
1TH.4.9	ꞌIo, ꞌa aiꞌa arariꞌa roꞌu do meigu usu-usu tanaꞌamou do moi taꞌahiꞌamou hairiu. ꞌInia ꞌia God ꞌa bwane haꞌataꞌinia tanaꞌamou i here ꞌanai taꞌahiꞌamou hairiu. Maꞌata, reiꞌuaa na oꞌasi, mamei gere usu-usu tanaꞌamou mau ꞌinia. 
1TH.4.10	Meu aidangisia do mou taꞌahiraaui sae hinihini naꞌi Provens amoou i Masidonia. Mameu ꞌirisia doni heitaꞌahi amoou ꞌai raha diꞌu roꞌu. 
1TH.4.11	ꞌOnaai bwane ꞌunua ameeu tanaꞌamou, moi bonasia awa ꞌabengaꞌi, hauꞌi odo-odo i tauꞌaro amooꞌi mamoi abui heiheiai tauꞌaro anai nata sae. 
1TH.4.12	ꞌOnaa moi hauꞌi maho nameu ꞌunuꞌi ꞌisi, naasi ꞌiraaui nei rau aiꞌa hinihini raigui haꞌahouꞌamou. Ma roꞌu, ꞌiꞌamou mou bwaꞌi ꞌuꞌuriaꞌa ta sae ꞌanai haꞌi haꞌa tanaꞌamou maꞌua mahoingau.
1TH.4.13	Arai doꞌora mana asimeeꞌi naꞌi Kraest, meu raba haꞌa-aidangisiꞌamou ꞌinia i taha nai toꞌo tanaraaui noni hinihini nara maeꞌa. Meu aiꞌa ꞌirisia do moi ahutotou ꞌiniraau ꞌonaai nei na aiꞌa hinihiniai surutaꞌe ahoꞌi baaniai mae. 
1TH.4.14	Gau ꞌiraraa, ꞌia Jisas ꞌa mae ma surutaꞌe ahoꞌi. Ma naasi, gau ꞌiraraa do ꞌira i nei ra ꞌuꞌuria Jisas naꞌi marewanani, rai surutaꞌe ahoꞌi roꞌu baaniai mae. Ma gau hinihinia doꞌia God mea Jisas rarui taragoniraau beirarua. 
1TH.4.15+1TH.4.16+1TH.4.17	ꞌE taꞌi maho roꞌu na ꞌunua tanaꞌameu a Jisas, ꞌa oꞌani. Do ꞌiia haaria ꞌai dio mai baaniai aro, ma naꞌi ꞌohasi gaigui rongoai naꞌohadaaui enjel, ꞌai awara. Ma gaigui rongoa roꞌu i trampet ana God narai ꞌuhia na rongo ꞌonaai ahuri. Naꞌi ꞌohasi ꞌiraau noni hinihini narau maeꞌa, raigu tahi ahoꞌi naꞌi naꞌo. Murina, ꞌonaa gau tahi mau naꞌi ꞌohasi, ꞌia God ꞌai waigaau hako araꞌa suriꞌi rorodo ꞌanai heisadoi beia Jisas ꞌanai awa beia tarau. 
1TH.4.18	Naꞌi ꞌoha moi ahutotou ꞌiniai nei hinihini na mae baaniꞌamou, moi haꞌa-ꞌoꞌoriꞌamou hairiu ꞌiniꞌi mareho ꞌisi.
1TH.5.1	Arai doꞌora mana asimeeꞌi naꞌi Kraest, aiꞌa arari do mei ꞌunua roꞌu tanaꞌamou i ꞌoha ꞌia Araha ꞌai ahoꞌi mai. 
1TH.5.2	ꞌInia mou bwane ꞌiraraa do ꞌai boi ta ꞌoha moi. ꞌAi boi ꞌonaai sae beriberi na haꞌaagau ꞌanai sirihiai ruma amua naꞌi rodo ꞌoha naꞌo aiꞌa ꞌiraraa. 
1TH.5.3	Naꞌi ꞌoha maigui boi Araha, ꞌira i noni rai haꞌatee oꞌani, “Naꞌi ꞌini na ohi ma papaku, ꞌa bwaꞌi maho taꞌaa nai toꞌigaau.” Raigui ꞌasuꞌa mai toꞌiraauꞌa ta kae haꞌa-mamaꞌai na bwaꞌi taneiꞌa nai hora baania. ꞌAi ꞌonaai urao pote nagu ꞌasuꞌani maesi ahu moi ꞌanai haꞌahutaai gare.
1TH.5.4	Arai doꞌora mana asimeeꞌi, mou aiꞌa ꞌonaaira i nei ra awa naꞌi kuhi narau aiꞌa haꞌaagau ꞌanai boi ana Jisas. Naasi mou bwaꞌi ꞌasuꞌa ꞌoha ꞌia Jisas ꞌai boi raurau ꞌonaai sae beriberi na boi naꞌi ꞌoha na aiꞌa sae nai ꞌomesia. 
1TH.5.5	ꞌIꞌamou hako mou awa naꞌi marewa. ꞌIgaau aiꞌa awa naꞌi kuhi magau aiꞌa haaꞌi maho taꞌaꞌi ꞌonaaira i noni ra awa naꞌi dora kuhi. 
1TH.5.6	Naasi gai abui ꞌonaai sae na mauru. Maꞌata gai awa haꞌaagau mana ꞌadoꞌadogaaꞌi rai odo-odo tarau ꞌonaai sae na rarai. 
1TH.5.7	Naꞌi rodo taraꞌi sae ra mauru, ma naꞌi rodo taraꞌi sae ra bweu ꞌiniꞌi waini bweu. 
1TH.5.8	Meꞌigaau gau aiꞌa ꞌonaairaaui sae ꞌisi. ꞌIgaau gau awa naꞌi marewa. Na tarana naasi nagai ꞌomesurigaau haarigaau ꞌinia baaniai ora-oraꞌa. Gai ꞌuꞌuria God, gai taꞌahia, gai taꞌahira i mwani noni, magai hinihinia tarau doꞌia God ꞌai ruhasigaau baaniai ora-oraꞌa. ꞌOnaa gai haua oꞌasi, gai ꞌonaai sae heheiꞌoi na nugaai didimaa hau ꞌanai haꞌabwarasiai bwauna ma hoꞌosiai toꞌoni baabau ꞌanai haꞌabwarasiai waiburuna. 
1TH.5.9	ꞌIa God aiꞌa ꞌome sigihigaau ꞌanai haꞌa-mamaꞌaigaau. Aiꞌa! ꞌA ꞌome sigihigaau doꞌia Jisas ꞌai ruhasigaau baaniꞌi ora-oraꞌa agaaꞌi. 
1TH.5.10	ꞌIa Jisas ꞌa mae ꞌinigia do gai awa tarau beia. Naꞌi ꞌoha ꞌia Jisas ꞌai ahoꞌi mai, reiꞌuaa nagau tahi mau maꞌua maeꞌa, ꞌigaau hako gai awa tarau beia. 
1TH.5.11	Hoita, ꞌonaa tanei ꞌiniꞌamou ꞌai ahutotou ꞌinia ta nei hinihini na mae, moi haꞌa-ꞌoꞌoriꞌamou hairiu ꞌiniꞌi mareho ꞌisi ꞌonaai bwane hahaua amoou.
1TH.5.12	Arai doꞌora mana asimeeꞌi naꞌi Kraest, meu haꞌa-taꞌuꞌuꞌamou ꞌanai ꞌadomaꞌi haꞌahouraaui naꞌotara amooꞌi narau tatauꞌaro beiꞌamou ꞌanai haꞌa-ꞌoꞌoriꞌamou naꞌi tahingamoou beia Kraest. 
1TH.5.13	Moi ꞌadomaꞌi haꞌahouraau mamoi taꞌahiraau ꞌini tatauꞌaro adaau. Moi awa goni goro ma abu ꞌini ringei heihoa.
1TH.5.14	Arai doꞌora mana asimeeꞌi, meu haꞌa-taꞌuꞌuꞌamou roꞌu ꞌanai haꞌatee wetewete tanaraaui nei rau awa ahuare moi nara aiꞌa raba tauꞌaro. Moi haꞌa-ꞌoꞌoriꞌi ꞌadomaꞌida i nei ra mamaaꞌu mara wairikoiꞌa i ꞌadomaꞌidi ꞌiniꞌi taraani maho moi. Moi ꞌaꞌauhira i nei ra bwarai ꞌaꞌauhiraau haariraau, mamoi ahumaratanoa beiraaui mwani noni hako. 
1TH.5.15	ꞌOnaa ꞌe nei na haai taꞌaa tanaa tanei ꞌiniꞌamou, ꞌai abui suꞌua ahoꞌi ꞌiniai taꞌaa. Mamoi bonasia do moi haaꞌi mwani maho goro tanaꞌamou hairiu mei tanaraau roꞌu i mwani noni.
1TH.5.16	Moi waꞌewaꞌe waiori, 
1TH.5.17	mamoi haꞌarahesi tarau, 
1TH.5.18	ma reiꞌuaa ra heheꞌua i maho tanaꞌamou, moi haꞌatee haꞌagorohia taraua God ꞌinia. Naꞌisi maho ꞌia God na ꞌirisiꞌi do moi haaꞌi, suria ꞌiꞌamou ꞌiaanaꞌia Kraest.
1TH.5.19	ꞌIo, moi abui haꞌabwarasiai Hiꞌona Maea ꞌanai tatauꞌaro suriꞌi tahingamooꞌi. 
1TH.5.20	ꞌOnaa tei nai ꞌunua do ꞌa raba haꞌarangasiꞌi huraꞌa i ꞌadoꞌado anaꞌia God, moi abui rongo agohetaꞌiniai taha rai ꞌunua. 
1TH.5.21	Ma naꞌi naꞌo, moi waiꞌadoꞌado goro gaꞌu suriai taha rai ꞌunua. Ma ꞌonaa ra odo-odo, ma naasi moigui hinihiniꞌi. 
1TH.5.22	Maꞌata moi nugasiꞌi mwani maho taꞌaꞌi.
1TH.5.23	Meu haꞌarahesi tanaa Godi ni gooroha, ꞌai haꞌamaeaꞌi tahingamooꞌi maai bwarai haꞌahuniꞌamou ꞌinia ta maho tari ꞌoha nai ahoꞌi mai Araha aga, ꞌia Jisas Kraest. 
1TH.5.24	ꞌIa God na ꞌome sigihiꞌamou, me ꞌiia moi nai ꞌaꞌauhiꞌamou ꞌanai awa odo-odo. ꞌInia ꞌiia ꞌa haua tarau i taha na ꞌunua.
1TH.5.25	Arai doꞌora mana asimeeꞌi, moi haꞌarahesi ꞌaꞌauhiꞌameu roꞌu.
1TH.5.26	ꞌOha moi awa goni noni hinihini ꞌonaai taꞌi ruruha, moi here beiai nata nei
1TH.5.27	ꞌInaua Pol ꞌau ꞌunua tanaꞌamou naꞌi atana Araha aga Jisas Kraest, ꞌanai ꞌohaꞌiniai usu-usuni tanaraaui noni hinihini naꞌi ꞌisi.
1TH.5.28	ꞌIo, mameu haꞌarahesi ꞌiniꞌamou, ꞌia Araha aga Jisas Kraest ꞌai haꞌagorohiꞌamou hako.
2TH.1.1	ꞌInaua Pol, ꞌia Saelas mea Timoti nameu hauai usu-usuni tanaꞌamoui sae hinihini naꞌi ꞌomaai Tesalonaeka, ꞌiꞌamoui sae anaꞌia God Amaga mana Araha aga Jisas Kraest. 
2TH.1.2	Meu haꞌarahesi mia God Amaga mea Araha aga Jisas Kraest rarui haꞌagorohiꞌamou ma rarui haꞌa-awagorohiꞌamou.
2TH.1.3	Arai doꞌora mana asimeeꞌi naꞌi Kraest, meu rongoa doni hinihinimoou beia God mana heitaꞌahi amoou hairiu ꞌa goro diꞌu roꞌu baaniai naꞌo. Mameu hadahada waꞌewaꞌe tarau tanaa God ꞌiniꞌamou, ꞌinia ꞌa goro ma odo-odo do mei haua oꞌasi. 
2TH.1.4	Ma naasi, naꞌi ꞌoha meu garihiraau roꞌu taraꞌi noni hinihini, meu hadahada waꞌewaꞌe tanaraau ꞌiniai ura baabau amoou mana ꞌuꞌuria amooua Kraest, reiꞌuaa namou siri suriꞌi mwani madoraa bwara mana rongomaataꞌi ꞌiniai suria amooua Kraest.
2TH.1.5	Suria mou ura baabau suriꞌi rongomaataꞌi namou haaꞌi ꞌiniai awa amoou naꞌi bahainai heimarungi ana God, ꞌa haꞌataꞌinia doni heihiiri nai haua God ꞌa odo-odo. ꞌInia naꞌi ꞌohasi ꞌai ꞌunua huraꞌa do mou arari ꞌanai awa tarau naꞌi hourana ana beiraaui noni anaꞌi. 
2TH.1.6	Haꞌamomori! ꞌIa God ꞌai haua tarau i maho na odo-odo. Naasi, ꞌia God ꞌai haꞌa-rongomaataꞌiraaui nei ra haꞌa-rongomaataꞌiꞌamou. 
2TH.1.7	Maai haꞌa-aiꞌaꞌi baanigaau roꞌu i rongomaataꞌi agaaꞌi naꞌi ꞌoha ꞌia Jisas Kraest ꞌai dio mai baaniai aro naꞌi raronai ngarungarui ꞌeu beiraaui enjel wetewete anaꞌi. 
2TH.1.8	ꞌIia ꞌai boi ꞌanai haꞌa-mamaꞌairaaui nei nara aiꞌa raba suria God ma rau aiꞌa hinihiniai Taroha Goro ꞌinia Araha aga Jisas Kraest. 
2TH.1.9	ꞌIa God ꞌai haꞌa-taariraau ꞌari naꞌi dora ni rongomaataꞌi tarau maai haꞌa-mamaꞌairaau. Rai awa haꞌatau baania Araha marau bwaꞌi ꞌomesia mwadaꞌu i mena ana na hauasa. 
2TH.1.10	Maho ꞌisi rai toꞌo naꞌi ꞌoha ꞌia Jisas ꞌai ahoꞌi mai miraaui mwani noni anaꞌi rai haꞌatee haꞌa-ahaahaa beiai heimwaotaꞌi nai raha diꞌu. Me ꞌiꞌamou moi awa roꞌu beiraau, ꞌinia mou hinihiniꞌi roꞌu i maho meu tarohaꞌiniꞌi ꞌabaia Jisas Kraest.
2TH.1.11	Hoita naasi, suria moi awa goni beiraau naꞌi ꞌohasi, meu haꞌarahesi tarau ꞌiniꞌamou, do naꞌi ꞌohasi ꞌia God ꞌai ꞌunua huraꞌa domou awasuriai tahinga na rabasia do gai awasuria. Meu ꞌiraraa moi do mou raba hauꞌi maho goro, ꞌiniai ꞌuꞌuria amooua God. Na tarana naasi nameu haꞌarahesi ꞌinia, mea God ꞌai haua tanaꞌamou i mena ꞌanai hauꞌi maho. 
2TH.1.12	Miraau hako i nei hinihini raigu haꞌatee haꞌagorohia Araha aga Jisas Kraest ꞌini ꞌomesiꞌi adaaꞌi baronga goro suriꞌi tahingamooꞌi. Marai haꞌatee haꞌagorohiꞌamou roꞌu ꞌiniai hinihinia amooua Kraest. ꞌAi oꞌasi, aiꞌa do ꞌigaau gau arari, me ꞌiniai goro ana God mea Kraest ꞌinigia.
2TH.2.1	Arai doꞌora mana asimeeꞌi naꞌi Kraest, meu raba maania tanaꞌamoui ahoꞌi mai ana Araha aga, ꞌia Jisas Kraest, mana ꞌoha gai goni hako wou beia. 
2TH.2.2	Ra gasi pwariꞌiꞌamou taraꞌi sae do ꞌia Jisas ꞌa bwane boiꞌa ahoꞌi. Marai matai ꞌunua roꞌu doni Hiꞌona Maea na haꞌarangasia tanaraau, maꞌuasi do rau rongoa baaniꞌameu, maꞌua do rau ꞌohaꞌiniꞌi roꞌu suriꞌi usu-usu nameu haaꞌi. Maꞌata ꞌinau ꞌau ꞌunua tanaꞌamou do ꞌai abui kakui ahumoou maꞌua ahutotou ꞌoha moi rongoꞌi maho ꞌisi, ꞌinia maho ꞌisi ra aiꞌa haꞌa-momori! 
2TH.2.3	Moi abu watea tanei ꞌai pwariꞌiꞌamou oꞌasi, ꞌinia ꞌe rua maho nai toꞌo gaꞌu maigui tanoꞌi ahoꞌi mai Araha. ꞌEtana, ꞌai ragoi noni rai rihosi baania God, mana ruana, i sae taꞌaa ana Saetan
2TH.2.4	Hoita, na sae taꞌaasi ꞌai haꞌatee haꞌataꞌaiꞌi mwani hiꞌona maꞌua araaranunu na ꞌiraaui noni rau haꞌarahesiꞌi, mai ꞌunua do ꞌiia na ororiu diꞌu. Maꞌai siri heinagu naꞌi Ruma Maea ana God mai ꞌunua do ꞌiia naasia God.
2TH.2.5	ꞌA ꞌua? Mou kakuꞌaa do ꞌinau bwane ꞌunuꞌi hako i maho ꞌisi tanaꞌamou ꞌoha nau awa beiꞌamou? 
2TH.2.6	Mou bwane aidangisiai taha na haꞌabwarasia ꞌinia i boi anai sae taꞌaasi. ꞌIia ꞌai boi moi naꞌi huunai madoraa ꞌana. 
2TH.2.7	Suriꞌi dangi ꞌini, ꞌia Saetan ꞌa tauꞌaro naꞌi marewana ꞌanai haꞌa-bweubweuꞌaraaui sae ꞌanai hauꞌi maho taꞌaꞌi. ꞌAu ꞌiraraa oꞌasi suria ꞌia God na haꞌataꞌinia tanagaau. Maꞌata na sae taꞌaa ana Saetan ꞌa bwaꞌi haꞌataꞌi mau tari ꞌoha ꞌia God ꞌai waiai nei na haꞌabwarasiasi. 
2TH.2.8	Naꞌi ꞌohasi, na sae taꞌaasi ꞌaigu haꞌataꞌi. Ma naꞌi ꞌoha nai ahoꞌi maia Jisas, ꞌaigu haꞌa-aiꞌaai sae taꞌaasi ꞌiniai manawana mana rarahana na hauasa. 
2TH.2.9	Maꞌata, naꞌi naꞌo ꞌia Saetan ꞌai hauai mena tanaai sae taꞌaasi maai haaꞌi mwani haꞌabuꞌoahu ma taraꞌi maho roꞌu ꞌanai haꞌataꞌiniai mena ana. ꞌOha na ꞌiraaui noni rai reꞌiꞌi mareho ꞌisi, ꞌiraau raigu ꞌadomaꞌinia doꞌia God na hauai mena tanaa. 
2TH.2.10	Na saesi ꞌai haaꞌi mwani mareho taꞌaꞌi mai haꞌa-bweubweuꞌaraaui noni narau suriai tara ꞌanai dora ni rongomaataꞌi. ꞌIa God ꞌa gaꞌi haꞌatahiraau ꞌonaa rau gaꞌi hinihiniai Taroha Goro. Me naꞌi ꞌoha narau rongoa, rau aiꞌa raba araisuria marau aiꞌa hinihinia roꞌu. 
2TH.2.11	Naasi ꞌia God ꞌai haꞌakuhiꞌi ahudaaꞌi marai hinihiniꞌi pwariꞌi na haaꞌi sae taꞌaasi. 
2TH.2.12	Ma naꞌi dangi ni heihiiri, ꞌia God ꞌaigu ꞌunua doꞌiraau raꞌi sae taꞌaꞌi, suria rau waꞌewaꞌe ꞌiniꞌi maho taꞌaꞌi na rau haaꞌi marau aiꞌa hinihiniꞌi maho ra haꞌa-momori.
2TH.2.13	Arai doꞌora mana asimeeꞌi naꞌi Kraest, ꞌia Araha ꞌa taꞌahiꞌamou. Taraawaꞌa mau mai, ꞌia God ꞌa ꞌome sigihiꞌamou ꞌanai ruhasiꞌamou baaniꞌi ora-oraꞌa amooꞌi. ꞌA ruhasiꞌamou ꞌoha mou hinihiniai Taroha Goro ꞌinia Jisas Kraest mana Hiꞌona Maea ꞌa taraawaꞌai tauꞌaro suriꞌi tahingamooꞌi ꞌanai haꞌamaeaꞌamou. Naasi ꞌa arari do mei hadahada waꞌewaꞌe tarau tanaa God ꞌiniꞌamou. 
2TH.2.14	Haꞌamomori, ꞌia God ꞌa ꞌome sigihiꞌamou ꞌanai daua namou i tahi tarau. Mamou bwane daua mau naꞌi ꞌoha meu tarohaꞌinia tanaꞌamoui Taroha Goro. ꞌIa God ꞌa ꞌome sigihiꞌamou do taꞌoha moigu rara roꞌu ꞌonaaia Araha aga Jisas Kraest. 
2TH.2.15	Naasi arai doꞌora mana asimeeꞌi, moi ura baabau mamoi hinihiniꞌi tarau i mareho nameu haꞌausuriꞌamou ꞌiniꞌi suriꞌi usu-usu ameeꞌi ma roꞌu mareho mou rongoꞌi baaniꞌi ngoomeeꞌi.
2TH.2.16+2TH.2.17	Mameu haꞌarahesi doꞌia Araha aga Jisas Kraest mea God Amaga, rarui haꞌa-ꞌoꞌoriꞌi ꞌadoꞌadomooꞌi mararui ꞌaꞌauhiꞌamou neina haꞌatee amooꞌi mana maho namou haaꞌi rai goro. ꞌIa God ꞌa taꞌahiꞌamou mai ꞌaꞌauhiꞌamou ꞌiniai goro ana ꞌinigia. Ma haꞌa-weteweteꞌi tarau i ꞌadomaꞌigaaꞌi magau ꞌiraraa do reiꞌuaa gai mae me ꞌigaau gai awa roꞌu beia.
2TH.3.1	ꞌIo, arai doꞌora mana asimeeꞌi naꞌi Kraest, moi haꞌarahesi ꞌaꞌauhimeu. Moi haꞌarahesi neina Taroha Goro ꞌai ꞌadarara raurau huraꞌa ꞌari tanaraaui mwani noni suriꞌi mwani dora. Mamoi haꞌarahesi marai ꞌadomaꞌi raorao ꞌiniai Taroha Goro, marai hinihinia ꞌonaai hinihinia amoou. 
2TH.3.2	ꞌOnaai ꞌiraraa amoou, ꞌa ragoi sae taꞌaꞌi nara raba haꞌa-mamaꞌaiꞌameu suria rau aiꞌa hinihiniai Taroha Goro. Naasi moi haꞌarahesi roꞌu, mea God ꞌai taatahi bwarasiꞌameu baaniraau.
2TH.3.3	ꞌIa Araha ꞌa haaꞌi tarau i mareho na ꞌunuꞌi. ꞌIia ꞌai haꞌa-weteweteꞌi ꞌadomaꞌimooꞌi maai taatahi bwarasiꞌamou baania Saetan. 
2TH.3.4	ꞌIa Araha ꞌa haꞌa-ꞌoꞌori suriꞌi ꞌadomaꞌimeeꞌi do ꞌiꞌamou mou suriꞌi taha nameu bwane ꞌunuꞌi tanaꞌamou mamoi suriꞌi tarau.
2TH.3.5	Mameu haꞌarahesi mea Araha ꞌai haꞌa-aidangisiꞌamou goro roꞌu wou ꞌiniai heitaꞌahi ana God tanaꞌamou, me ꞌiniai here ꞌanai ura baabau suriꞌi rongomaataꞌi namou siri suriꞌi ꞌonaaia Kraest.
2TH.3.6	Arai doꞌora mana asimeeꞌi naꞌi Kraest, naꞌi atana Araha aga Jisas Kraest, meu ꞌunua wetewete tanaꞌamou ꞌanai awa beiraꞌi baaniraaui sae ni heisoi nara ꞌageꞌage. ꞌIraau nei nara awa moi ꞌanai toꞌo hano, rau aiꞌa araisuriai ringe nameu ꞌunua tanaraau ꞌanai suria. 
2TH.3.7	ꞌOnaai bwane ꞌiraraa amoou, ꞌiꞌameu meu aiꞌa ꞌage naꞌi ꞌoha meu awa beiꞌamou. Naasi mou gaꞌi tauꞌaro wetewete roꞌu ꞌonaaimeeu. 
2TH.3.8	ꞌIꞌameu meu tahariraaui noni ꞌoha rau hanganiꞌameu. Meu tauꞌaro tarau neina mei abui haꞌahihiꞌamou ꞌanai hori maho memeeu. 
2TH.3.9	ꞌA mwadaꞌu diꞌu ꞌanai ꞌunuꞌi maho meu ꞌirisiꞌi tanaꞌamou ꞌanai ꞌaꞌauhiꞌameu pwaranga moi ꞌiniꞌi, suria ꞌiꞌameu raꞌi naꞌotara amooꞌi. Me ꞌiꞌameu meu aiꞌa haua oꞌasi, suria meu raba haꞌataꞌinia tanaꞌamoui huunai baronga ꞌanai awaawaha. 
2TH.3.10	Ma naꞌi ꞌoha meu awa beiꞌamou ani, meu oꞌani ꞌiniꞌamou, “ꞌIatei na aiꞌa raba tauꞌaro, moi abui haaꞌi ꞌana mahoingau.”
2TH.3.11	Meu ꞌunuꞌi mareho ꞌini, suria meu rongoa do taraꞌi nei beiꞌamou ra ꞌage ꞌanai haaꞌi tagora, rau hano hairiu moi ꞌanai haꞌa-taꞌaabedaau i nei narau raba tauꞌaro. 
2TH.3.12	Naꞌi atana Araha aga Jisas Kraest, meu haꞌatee wetewete oꞌani tanaraaui sae oꞌasi, “Moi awa hataraꞌi mamoi tauꞌaro ꞌanai ꞌomesuriꞌamou haarimoou.” 
2TH.3.13	Mei tanaꞌamoui nei namou aiꞌa ꞌageꞌage, meu oꞌani, “Moi abui agohetaꞌi hauai taha na odo-odo.”
2TH.3.14	Hoita, ma ꞌonaa ꞌiatei na aiꞌa araisuriꞌi taha nameu ꞌunuꞌi tanaꞌamou naꞌi usu-usuni, moi aidangisia goroꞌa moꞌosi mamoi abui hagu beia maigu ninima ꞌiniai ꞌageꞌage ana. 
2TH.3.15	Ma reiꞌuaa namou bwaꞌi hagu beiai sae oꞌasi, moi abui here mara maeronga ꞌinia. Ma ꞌa gaꞌi goro do moi haꞌabasua ꞌiniꞌi maho taꞌaꞌi na haaꞌi, ꞌinia ꞌiia ꞌe doꞌoramoou mau beia Kraest.
2TH.3.16	ꞌIo, meu haꞌarahesi mea Araha ꞌai awa beiꞌamou hako maai haꞌapapakuꞌi ꞌadomaꞌimooꞌi nara torakoke, reiꞌuaa narai toꞌotoꞌo taraꞌi maho beiꞌamou. 
2TH.3.17	ꞌIo, ꞌinau haariau a Pol nawai usu haꞌahakoai usu-usuni ꞌiniai rimagu, ꞌonaai bwane haua agua suriꞌi usu-usu aguꞌi. Ma naꞌi madoraa moi reꞌiai usu nau haua ꞌana, moigui aidangisia do ꞌinau haariau nau usuai usu-usuni, aiꞌa ta saeꞌa roꞌu. 
2TH.3.18	Meu haꞌarahesi mia Araha aga Jisas Kraest, ꞌai haꞌagorohiꞌamou hako.
1TI.1.1+1TI.1.2	Tanaꞌo Timoti:
1TI.1.1+1TI.1.2	ꞌInaua Pol, i Haꞌataari ana Jisas Kraest. ꞌIa God i haꞌatahi aga mia Jisas Kraest nagau ꞌuꞌuria ꞌanai haa tanagia i tahi tarau, raru haꞌataariau huraꞌa ꞌanai tauꞌaro tanararua. Timoti, iꞌoe ꞌo ꞌonaa doꞌe huunai garegu ꞌinia gara toꞌoraa i taꞌi hinihini. Mau haꞌarahesi mia God i Amaga mana Araha aga, ꞌia Jisas Kraest, rarui haꞌagorohiꞌo, arunga taꞌahiꞌo ma rarui haꞌa-awagorohiꞌo.
1TI.1.3	ꞌOha nau hano ꞌanai ꞌari naꞌi Provens i Masidonia mau awa gaꞌu beiꞌo ani naꞌi Efesas, ꞌau haꞌataꞌuꞌuꞌo doꞌoi awa gaꞌu ꞌisi ꞌanai haꞌa-papakuraau i sae rau maani hiosiꞌi huudi haꞌausuringaꞌi ꞌinia Kraest. Ma naꞌi ꞌohani ꞌau haꞌataꞌuꞌuꞌo roꞌu! 
1TI.1.4	ꞌOi ꞌunua tanaraau marai abui pwarero ꞌanai maaniꞌi mamaani ni ꞌohabwani nara aiꞌa haꞌa-momori mana bonasiai sadoiꞌi ꞌadoꞌado adaaꞌi atadi burungadaaꞌi. Ni mareho ꞌisi ra haꞌa-heiraeraesiꞌi moi noni, maragu aiꞌa ꞌaꞌauhiraau ꞌanai hauai taha ꞌia God na ꞌirisia tanaraau. Naia moi na hinihini nagau matai haua ꞌinia i mareho God na ꞌirisia. 
1TI.1.5	Timoti, ꞌau ꞌunua doꞌoi haꞌa-papakuraausi, ꞌinia ꞌau ꞌirisia do ꞌiꞌamou i nei hinihini naꞌisi, moi taꞌahiꞌamou hairiu. Me ꞌanai taꞌahiꞌamou hairiu, moi awa odo-odo tarau naꞌi maana God, na tahingamooꞌi rai wadiwadi, mana hinihinimoou ꞌai odo-odo roꞌu. 
1TI.1.6	Me ꞌonaai bwani ꞌiraraa agaau, taraꞌi nei rau teha baaniꞌi baronga goro ꞌisi marau tarisu moi ꞌanai hadangaꞌiniꞌi mareho ra bwaꞌi ꞌaꞌauhiraau. 
1TI.1.7	Rau raba haꞌausuriraaui noni ꞌiniꞌi Ringe anaꞌia Moses, miraau haariraau rau aiꞌa aidangisiꞌi roꞌu. Rau here ꞌonaa do rau madoma, marau aiꞌa ꞌiraraa do rau toꞌo hadahada moi.
1TI.1.8	Meꞌigaau gau ꞌiraraa doni Ringe anaꞌia Moses ra goro tanaraau i noni, ꞌonaa rai araisuriꞌi suria i herehere na odo-odo. 
1TI.1.9	Ma gau ꞌiraraa ꞌi ringe ꞌisi, ꞌia God ꞌa aiꞌa haaꞌi ꞌanai haꞌa-odoodoraau i nei ra bwane odo-odoꞌa, me ꞌanai haꞌa-odoodoraau i nei ra taꞌaꞌi. ꞌOnaairaaui nei ra horosia i ringe, ꞌiraau sae heheretaꞌaꞌi, ꞌiraaui ahurodo, ꞌiraaui nei ra awa naꞌi ora-oraꞌa, ꞌiraaui nei ra ꞌitaa God mana mwani mareho maea, ꞌiraaui nei ra haꞌamaesiꞌi amadi mana inadi mana taraani sae roꞌu moi, 
1TI.1.10	ꞌiraaui nei ra wawaasuaꞌa, ꞌiraaui sae mwane nara ꞌari roꞌu moi beiai mwane, mana urao na ꞌari roꞌu moi beiai urao, ꞌiraaui nei ra beriꞌi sae ꞌanai raongaꞌiniꞌi ꞌanai haꞌi slev ꞌiniꞌi, ꞌiraaui nei ra pwariꞌi raha mana nei ra matai pwariꞌi naꞌi ꞌohani kooti, mei ꞌiraau hako roꞌu i nei ra hauꞌi mareho nara aiꞌa suriai huunai haꞌausuringaꞌi. 
1TI.1.11	Mana huunai haꞌausuringaꞌi, naasi haꞌausuringaꞌi na suriai Taroha Goro ꞌabaia God na hauasa. Mia God ꞌa haꞌa-ꞌuꞌuriau ꞌanai tarohaꞌinia huraꞌa i Taroha Goro naasi.
1TI.1.12	ꞌAu haꞌatee haꞌagorohia Araha aga, ꞌia Jisas Kraest, ꞌinia ꞌa ꞌome sigihiau ma haꞌa-ꞌuꞌuriau ma haꞌa-weteweteau ꞌanai tauꞌaro tanaa. 
1TI.1.13	Naꞌi naꞌo, haꞌarago ꞌau haꞌatee haꞌataꞌaia Kraest, mau manuraau mau haꞌa-rongomaataꞌiraaui nei rau suria. Reiꞌuaa na oꞌasi, maꞌata ꞌia God ꞌa taꞌahiau mau ma aiꞌa haꞌa-mamaꞌaiau, ꞌinia naꞌi madoraasi ꞌau aiꞌa aidangisiai maho nau haua, mau aiꞌa hinihinia roꞌua Kraest. 
1TI.1.14	Meꞌia God ꞌa goro diꞌu ꞌiniau ma haua tanaau i hinihini mana heitaꞌahi nararu boi baania Jisas Kraest. 
1TI.1.15	ꞌInau wai ꞌunua tanaꞌamou, ꞌia Jisas Kraest ꞌa boi marewanani ꞌanai ruhasiraaui noni taꞌaꞌi baaniai ora-oraꞌa. Na haꞌateesi ꞌa haꞌa-momori diꞌu. Naasi ꞌa goro dona noni hako rai aidangisia marai daua mana hinihinia. Me ꞌinaua Pol ꞌau ꞌiraraa do ꞌinau naasi moꞌo nau taꞌaa diꞌuꞌa naꞌi marewanani. 
1TI.1.16	Reiꞌuaa na oꞌasi, maꞌata ꞌia God a arunga taꞌahiau ma haꞌataaria maia Jisas Kraest ꞌanai ruhasiau baaniai ora-oraꞌa. Mia Jisas ꞌa haua oꞌasi ꞌanai haꞌataꞌinia tanaraaui noni taꞌaꞌi do ꞌiia ꞌa ahumaratanoa diꞌu ꞌiniraau, miraau rai hinihini marai daua nadaau i tahi tarau. 
1TI.1.17	ꞌIo, gaau magau haꞌaasaa God! Reiꞌuaa gau bwaꞌi reꞌia, me ꞌiia ꞌa mwaeraha tarau tarau ma bwaꞌi mae ta ꞌoha! ꞌIia moi naasi taꞌi God! Gaau magai haꞌaasaa tarau! Amen.
1TI.1.18	Timoti, nau taꞌahiꞌo ꞌonaai ama na taꞌahiai gare ana. Mau ꞌirisia doꞌoi aidangisia doni haꞌatee nau usuꞌi naꞌi usu-usuni, ra suriꞌi moi mareho na ꞌiraaui sae hinihini narau matai haꞌarangasiꞌi ꞌadoꞌado anaꞌia God rau bwani ꞌunuꞌi ꞌiniꞌo. Ma ꞌonaa ꞌoi haꞌisuriꞌi, na mareho ꞌisi rai ꞌaꞌauhiꞌo ꞌanai ura baabau naꞌi tahingamu beia Kraest. 
1TI.1.19	ꞌOi dau baabau naꞌi taha naꞌo hinihinia maꞌoi bonasia doꞌoi awa odo-odo tarau naꞌi maana God. Taraꞌi nei ra aiꞌa raba awa odo-odo mana hinihinidi beia Kraest ra aiꞌaꞌi. 
1TI.1.20	Taraꞌi nei ꞌiniraaui mwanesi naasia Haemeneas mea Aleksanda. ꞌAu raba haꞌa-mamaꞌairaruaꞌa. Naasi ꞌau waterarua naꞌi bwabwahenai rimana Saetan. Manaꞌi ꞌoha nararui rongomaataꞌi, rarui ꞌome ꞌiraraa doni haꞌatee haꞌataꞌaia adarua God aiꞌa goro.
1TI.2.1	ꞌIo. ꞌAu haꞌa-taꞌuꞌuꞌamou hako i nei mou hinihini, moi haꞌarahesi ꞌiniraaui noni hako. Moi haꞌarahesi ꞌaꞌauhiraau mamoi haꞌatee haꞌagorohia God ꞌiniꞌi mwani mareho. 
1TI.2.2	Mamoi haꞌarahesi ꞌiniraaui saemaua naꞌi Gaumani ma taraꞌi naꞌotara agaaꞌi roꞌu ꞌanai naꞌotara goro magai awa ꞌabengaꞌi mana awa odo-odo suriai heiꞌirisina God. 
1TI.2.3	ꞌA goro dogai haꞌarahesi ꞌiniraaui mwani noni hako, mia God, ni Haꞌatahi aga, ꞌai ahugoro ꞌinia. 
1TI.2.4	ꞌInia God ꞌa ꞌirisia do ꞌiraau inoni hako rai daua nadaaui tahi tarau marai aidangisiꞌi mareho nara haꞌa-momori. 
1TI.2.5+1TI.2.6	Nara ꞌini mareho nara haꞌa-momori:
1TI.2.5+1TI.2.6	ꞌE taꞌi God moi na awa.
1TI.2.5+1TI.2.6	Ma ꞌe taꞌi nei moi na awa i ahoaanai noni mia God, ꞌia moꞌo ra ꞌunua ꞌinia Jisas Kraest.
1TI.2.5+1TI.2.6	ꞌIia ꞌa watea haaria ꞌanai mae ꞌanai ruhasigia baaniai ora-oraꞌa.
1TI.2.5+1TI.2.6	ꞌA mae naꞌi madoraa ꞌia God na ꞌadomaꞌi nunuga ꞌinia.
1TI.2.5+1TI.2.6	Mana mae na haa, ꞌa haꞌataꞌinia goro doꞌia God ꞌa ꞌirisia doꞌiraau hako i noni rai dauai tahi tarau.
1TI.2.7	ꞌIa God ꞌa ꞌirisia dowai tarohaꞌiniai tarohasi tanaraaui nei nara aiꞌa Jiu marai hinihiniai huunai haꞌausuringaꞌi. Tarana naasi na ꞌome sigihiau ꞌinia ꞌanai Haꞌataari ma haꞌataariau tanaraau. Nau haꞌa-momori, nau aiꞌa pwariꞌi!
1TI.2.8	Mau ꞌirisia doꞌiraaui sae mwane hinihini suriꞌi mwani dora rai haꞌarahesi. Na tahingadaaꞌi rai odo-odo marai abui heihoa maꞌua taesuꞌa ꞌana tanei naꞌi madoraa rai tarangaꞌiniꞌi rimadaaꞌi araꞌa ꞌini haꞌarahesi. 
1TI.2.9	ꞌA oꞌasi roꞌu, ꞌiraau mwani urao rai haꞌarahesi suriai here roꞌu na odo-odo. Rai abui hoꞌosiꞌi bwana na do ꞌiraaui sae rai wana tonabuu ꞌiniraau. ꞌA taꞌisada dorau gaꞌi hoꞌosiꞌi bwana na ꞌome arari dorau gaꞌi hoꞌosiꞌi. Rai abui here riariaꞌi abedaaꞌi ꞌonaai hiohio ra haaꞌi ꞌadaꞌi warihudaaꞌi, maꞌua haꞌaraurauni ꞌiniꞌi gol mana pal, maꞌua dorai hoꞌosiꞌi moeꞌa i bwana ra hori bwara. 
1TI.2.10	Maꞌata, na urao hinihini, ꞌai haꞌa-ꞌomegoroai tahingana ꞌiniꞌi moi tauꞌaro goro na haaꞌi. Naasi here na taꞌisada dorai haa.
1TI.2.11+1TI.2.12+1TI.2.13	Suriꞌi madoraa ni rihungaꞌi, ꞌiraaui urao rai awa papaku bahurongoꞌi haꞌausuringaꞌi adaaꞌi saemwane. ꞌInau ꞌau aiꞌa watea do ꞌiraaui urao rai ha-haꞌausuri naꞌi heisoi, ꞌinia ꞌia Adam naasi nara haꞌapwaꞌaraa naꞌi naꞌo, maragu haꞌapwaꞌaraa Iv naꞌi muri. Nau aiꞌa watea roꞌu dorai marungiraaui mwane. ꞌIni ꞌuaana? 
1TI.2.14	ꞌInia Saetan aiꞌa pwariꞌia Adam, ꞌia Iv naasi na pwariꞌia ma horosiai ringe ana God. 
1TI.2.15	Na tarana naasi nara rongomaataꞌi ꞌinia urao ꞌoha ra haꞌahutahuta. Maꞌata, ꞌia God ꞌai haꞌatahiraau ꞌonaa rai hinihinia taraua God, awa heitaꞌahi, awa maea marai ꞌomesuriraau haariraau baaniai ora-oraꞌa.
1TI.3.1	Mawai ꞌunua tanaꞌo Timoti, ꞌiatei na raba bwauodo naꞌi heisoi, ꞌa sigihiai tatauꞌaro na goro diꞌu. 
1TI.3.2	Me ꞌanai hauai tauꞌarosi, abu ta maho nai taritariꞌa naꞌi tahingana, maigu arari ꞌanai naꞌotaradaaui noni naꞌi heisoi. Na tahingana beia Kraest ꞌai odo-odo neina ꞌa bwaꞌi sae nai hiiria mwadaꞌu ꞌinia ta maho. ꞌAi toꞌoraa moi taꞌi urao, mai abui haꞌataꞌaiai haꞌiwai ana. ꞌIia ꞌai ꞌomesuria haaria baaniai ora-oraꞌa mai abui haua i awa ꞌome toꞌo bweubweuꞌa. ꞌIia ꞌai waꞌewaꞌe ꞌanai tagumaꞌiniraaui mahuara maꞌai haꞌi sae ha-haꞌausuri goro. 
1TI.3.3	ꞌIia ꞌai abui gono raha ꞌiniꞌi wai ni bweu ꞌanai haꞌabweua. ꞌAi abui awa hahaingahuiꞌa, me ꞌai awa ꞌabengaꞌi beiraaui noni. ꞌAi abui awa haꞌa-heitaꞌiaraau i noni mai abui taꞌahia diꞌu i haꞌa. 
1TI.3.4	ꞌIia ꞌai matai ꞌomesuri haꞌagorohiꞌi gare anaꞌi mana urao ana. Miraau i gare adaruꞌi rai haꞌahoua marai abui hahairaesi. 
1TI.3.5	ꞌOnaa ꞌai bwara tanaa i ꞌomesuria haariai ruruha ana, ꞌai bwara oꞌasi roꞌu tanaa ꞌanai ꞌomesuriꞌi noni anaꞌia God. 
1TI.3.6	Na nei na buraꞌi hinihini, ꞌai abui bwauodo gaꞌu naꞌi heisoi. ꞌA gasigu haꞌataꞌea haaria ꞌiniai sigihia raurau ada, magu ꞌonaaia Saetan naꞌia God ꞌa haꞌa-mamaꞌaia ꞌiniai haꞌataꞌea ana haaria. 
1TI.3.7	ꞌA goro doni tahinganai sae nai naꞌotara naꞌi heisoi ꞌai odo-odo naꞌi maadaaui noni nara aiꞌa hinihinia Kraest, marai ꞌome ꞌiraraa do ꞌiia ꞌe sae goro. Ma ꞌonaa na tahingana ꞌa bwaꞌi odo-odo, ꞌiia ꞌai ninima ꞌoha rai hiiria ꞌiniai taha na haꞌatariꞌaa, mea Saetan ꞌai waꞌewaꞌe ꞌiniai haua ana i taha na ꞌirisia.
1TI.3.8	ꞌOnaa ꞌiatei na raba ꞌaꞌau suriꞌi tatauꞌaro ni heisoi, ꞌiraau i noni ra gaꞌi haꞌahoua roꞌu ꞌiniai awahana na goro, maꞌaigu tagora naꞌi heisoi. ꞌIia ꞌai abui pwapwaariꞌi mai abui wai gonoꞌa ꞌiniai wai ni bweu. ꞌAi abui haꞌa-bweubweuꞌaraaui noni ꞌiniꞌi haꞌa adaaꞌi. 
1TI.3.9	ꞌIia ꞌa gaꞌi dau baabau suriꞌi huudi haꞌausuringaꞌi naꞌia God na haꞌataꞌiniꞌi tanagaau mai abui ꞌadomaꞌi heiruaruaꞌa ꞌiniꞌi. 
1TI.3.10	Tei na raba ꞌaꞌau naꞌi heisoi, gau gaꞌi ꞌome surisuria goro gaꞌu i awahana. ꞌOnaa na awa odo-odo ma bwaꞌi maho i haꞌatariꞌaa, naasi ꞌiia ꞌa arari ꞌanai hauai tauꞌarosi. 
1TI.3.11	ꞌA oꞌasi roꞌu, ꞌiraaui noni rai haꞌahouai urao ana ꞌiniai awangana na goro. ꞌIia ꞌa gaꞌi bwaꞌi toꞌo mamaani maꞌuasi awa toꞌo bweubweuꞌa. Maꞌe urao na gau gaꞌi ꞌuꞌuria ꞌiniꞌi mwani maho hako. 
1TI.3.12	Na nei na ꞌaꞌau naꞌi heisoi ꞌa gaꞌi toꞌoraa moi taꞌi urao mai abui haꞌataꞌaia i haꞌiwai ana. ꞌIia ꞌai ꞌomesuria goro i urao ana beiꞌi gare adaruꞌi. 
1TI.3.13	Na nei na ꞌaꞌau goro naꞌi heisoi, ꞌiraaui noni rai haꞌahoua mana ꞌadomaꞌina ꞌai wetewete ma bwaꞌi mamaaꞌu ꞌanai tarohaꞌiniai hinihinina beia Jisas Kraest.
1TI.3.14+1TI.3.15	ꞌIo Timoti, reiꞌuaa nau ꞌadomaꞌinia dowai ꞌariwou mau ꞌanai garihiꞌo, me ꞌa goro i haua agua i usu-usuni tanaꞌo. ꞌInia ꞌonaa nau bwaꞌi boi raurau, miꞌamou gaꞌi bwane aidangisiai awaha nai goro tanagaau hairiu naꞌi heisoi ana God na tahi tarau. Mana heisoi naasi ꞌanai ꞌoꞌoridi huudi haꞌausuringaꞌi anaꞌia God ꞌonaaiꞌi auu nara haꞌa-ꞌoꞌoriai ruma. 
1TI.3.16	Ma haꞌa-momori diꞌu, na haꞌausuringaꞌi anai heisoi naꞌia God na haꞌataꞌiniꞌi tanagia, ra ororiu diꞌu. Naani taha nagau haꞌa-momoria:
1TI.3.16	ꞌIa Kraest ꞌa boi marewana ꞌonaai inoni.
1TI.3.16	Mana Hiꞌona Maea ꞌa haꞌataꞌinia tanagia doni awangana ꞌa odo-odo.
1TI.3.16	ꞌIraau na enjel rau ꞌomesia.
1TI.3.16	Mia Kraest ra bwane tarohaꞌinia ꞌari gariai marewana hako.
1TI.3.16	Mana mwani noni suriꞌi mwani ꞌomaa rau hinihinia.
1TI.3.16	Mia God ꞌa waia araꞌa i aro.
1TI.4.1	Na Hiꞌona Maea ꞌa ꞌunu tahangaꞌinia goro huraꞌa do suriꞌi dangi haꞌahako taraꞌi nei rai suꞌa ahoꞌi baania Kraest. Rai suriꞌi mwani haꞌausuringaꞌi taꞌaꞌi adaaꞌi adaro taꞌaꞌi ꞌanai pwariꞌiraaui noni. 
1TI.4.2	ꞌIraau sae ꞌisi, rau here ꞌonaa do ꞌiraau raꞌi sae hinihini maraugu aiꞌa. Rau pwariꞌi suriꞌi haꞌausuringaꞌi adaaꞌi! Marau aiꞌa sigihia i goro mana taꞌaa suria ra kuhi i ꞌadomaꞌidaaꞌi 
1TI.4.3+1TI.4.4+1TI.4.5	Rau haꞌa-bwarasiraaui noni baaniai ringe i haꞌiwai ma ꞌanai ngaaꞌi taraꞌi mahoingau. Maꞌata, ꞌadoꞌadosi ꞌa aiꞌa suriai ꞌadoꞌadona God. Naꞌi ꞌoha ꞌia God na haꞌapwaꞌaraꞌi mwani mareho naꞌi marewana, ꞌa ꞌunua dora goro hako. Aiꞌa ta mareho nai taꞌaa! Mea God ꞌa haꞌapwaꞌaraꞌi mahoingau tanagaaui nei na gau hinihiniai huunai haꞌausuringaꞌi. Naasi, ꞌonaai bwane ꞌunua ana God, mwani mahoingau ra goro hako ma ꞌa goro ꞌanai ngaaꞌi taha gau ꞌadomaꞌinia ꞌanai ngaaꞌi. Maꞌata naꞌi naꞌo magaigui ngau, gai haꞌarahesi gaꞌu ꞌanai haꞌatee haꞌagorohia God ꞌiniꞌi.
1TI.4.6	Timoti, ꞌonaa naꞌo haa i haꞌausuringaꞌi ꞌini tanaa hako i ꞌadonai noni hinihini, iꞌoe ꞌoi haꞌi sae tatauꞌaro goro tanaa Jisas Kraest. Mai haꞌataꞌinia doꞌo raha araꞌa wetewete naꞌi haꞌausuringaꞌi anai hinihinigaau mana mwani haꞌausuringaꞌi goro naꞌo haꞌisuriꞌi. 
1TI.4.7	Abui bahurongoꞌi mwani mamaani rongo toꞌo bweubweuꞌa ni marewana nara aiꞌa haꞌa-momori. Maꞌata ꞌoi bonasia dona tahingamu beia Kraest ꞌai wetewete roꞌu wou. 
1TI.4.8	Mawai ꞌunua tanaꞌo, haaꞌi here ꞌanai haꞌa-weteweteai abemu ꞌa goro, maꞌata here ꞌanai haꞌa-weteweteai tahingamu beia Kraest ꞌa goro diꞌu roꞌu wou. ꞌInia naꞌi ꞌohani ꞌai ꞌaꞌauhiꞌo naꞌi marewanani, mei naꞌi taꞌoha nai boi mau ꞌai haua tanaꞌo i tahi tarau. 
1TI.4.9	ꞌA goro gai hinihiniꞌi haꞌatee ꞌisi magai haꞌisuriꞌi. 
1TI.4.10	ꞌIa God na awa tarau, ꞌa haꞌataaria mai garena ꞌanai mae ꞌanai ruhasiraau hako i noni baaniai ora-oraꞌa, ororiu ꞌigaaui nei gau hinihinia. Tarana naasi nagau tauꞌaro raha ꞌinia tanaa Jisas, suria ꞌigaau gau ꞌuꞌuria do ꞌiia nai ruhasigia.
1TI.4.11	Naasi ꞌoi haꞌausuriraaui noni hinihini ꞌiniꞌi mareho ꞌisi, maꞌoi ꞌunua tanaraau ꞌanai haꞌisuriꞌi. 
1TI.4.12	Abui tanei ꞌai ꞌadomaꞌi haꞌadiohiꞌo ꞌiniai haoru amua. Maꞌata na haꞌatee amuꞌi mana barongamu, na heitaꞌahi amua mana hinihinimu mana tahingamu na odo-odo, ꞌe haꞌausuringaꞌi tanaraaui noni hinihini ꞌanai suria. 
1TI.4.13	Tari ꞌoha wai taha ahoꞌi mai beiꞌamou, ꞌoi abui agohetaꞌi ꞌohaꞌinia huraꞌa i Usu-usu Maea tanaraaui noni ꞌanai haꞌausuriraau mana haꞌa-ꞌoꞌoriraau ꞌinia. 
1TI.4.14	ꞌA ꞌua? ꞌO ꞌadomaꞌinia mau i madoraa ꞌiraau na rarabea ra haꞌateengaꞌiniꞌo ani, mana naꞌotara naꞌi heisoi ra nugaꞌi rimadaaꞌi hungamu ꞌanai daubohiꞌo? Naꞌi ꞌohasi ꞌia God ꞌa haua tanaꞌo i bane na ororiu diꞌu ma rabasia doꞌoi tauꞌaro tarau ꞌinia. 
1TI.4.15	Abui kakuꞌaꞌi maꞌoi abui agohetaꞌiniꞌi mareho nau ꞌunuꞌi tanaꞌo ꞌisi. Meꞌiraaui noni rai ꞌomesia doꞌo here haꞌagorohiai tatauꞌaro amua tanaa God. 
1TI.4.16	ꞌOi ꞌomesuri haꞌagorohiai tahingamu mana haꞌausuringaꞌi amuꞌi. ꞌOnaa ꞌoi haua oꞌasi tarau, ꞌia God ꞌai haꞌatahiꞌo beiraaui nei rau bahurongoꞌo.
1TI.5.1	Abui haꞌatee haungarimu tanaai nei na wari, ꞌonaa raꞌi mareho na haꞌatariꞌaꞌi. ꞌOi ꞌabengaꞌi haꞌatee tanaa ꞌonaa doꞌiia ꞌe huunai amamu. Tanaraaui geresae rau gaꞌi ꞌonaa do raꞌi doꞌoramu, 
1TI.5.2	ꞌiraaui urao wari ꞌonaa do raꞌi inamu, miraaui gere urao rau gaꞌi ꞌonaa do raꞌi koamu. Tanaraaui gere urao ꞌoi haua beiai ꞌadomaꞌi na odo-odo.
1TI.5.3	Moi tagumaꞌiniraaui nao nara bwarai tagumaꞌiniraau haariraau. 
1TI.5.4	Maꞌata ꞌonaa ꞌe nao na toꞌora gare, ꞌiraaui gare anaꞌi maꞌuasi ꞌiraaui wawae anaꞌi narai tagumaꞌinia. Naasi taharia ahoꞌi adaau inadaau maꞌua wae adaau ꞌiniꞌi tagumaꞌi na hauꞌi tanaraau naꞌi ꞌoha narau kekerei. ꞌIa God ꞌai waꞌewaꞌe ꞌiniai mahosi. ꞌA ororiu do ꞌiraaui nei rau ꞌunua haariraau do raꞌi sae hinihini rai haꞌataꞌiniꞌi naꞌi tatauꞌaro adaaꞌi taha rau hadangaꞌiniꞌi. 
1TI.5.5	ꞌIrai nei nara rabasiai heiꞌaꞌauhi naasi ꞌiraaui nao nara aiꞌa toꞌo nei ꞌanai ꞌaꞌauhira. Na ꞌuꞌuridaau ꞌa awa hako beia God mara haꞌarahesi waiori tanaa God ꞌanai ꞌaꞌauhiraau. 
1TI.5.6	Maꞌata ꞌonaa ꞌe nao na suria moi heiꞌirisi taꞌaa anai abe, ꞌa aiꞌa taꞌisada do moi tagumaꞌinia, ꞌinia reiꞌuaa na abena ꞌa tahi, ma naꞌi tahingana beia Kraest ꞌa bwani maeꞌa. 
1TI.5.7	Nera ꞌisi mareho naꞌoi haꞌausuriraau goro i nao ꞌiniꞌi ꞌanai haꞌisuriꞌi. ꞌOnaa ꞌai oꞌasi, mara bwaꞌi sadoia ta maho narai haꞌahuniraau ꞌinia. 
1TI.5.8	Me ꞌonaa ꞌia tei na aiꞌa haua ta mareho ꞌanai ꞌaꞌauhiraaui nei naꞌi burungana maꞌua naꞌi ruruha ana haaria, na hinihinina beia God ꞌa aiꞌaa, ma taꞌaa diꞌu roꞌu wou baanira i nei ra aiꞌa hinihinia God.
1TI.5.9	ꞌA goro doꞌo gaꞌi usuꞌi dio i atadi nao na taꞌisada ꞌanai ꞌaꞌauhiꞌi. Maꞌata ꞌoi aidangisia dorai tari ono tangahuru harisi ma araꞌa, maꞌoi aidangisia roꞌu do ꞌiraau rau aiꞌa haꞌataꞌaiꞌi haꞌiwai adaaꞌi. 
1TI.5.10	ꞌOi usuꞌi dio i atadi nao na ꞌiraaui noni rau ꞌome ꞌiraraꞌi mwani tauꞌaro goro adaaꞌi. ꞌA ꞌua? Rau ꞌomesuri haꞌagorohiꞌi gare adaaꞌi? Rau haꞌamaotoraaui mahuara suriꞌi ruma adaaꞌi? Rau haꞌa-anoanoraau haariraau ꞌanai ꞌaꞌauhiraaui noni hinihini? ꞌA ꞌua? Rau matai ꞌaꞌauhiraaui noni narau bwara suriꞌi tahingadaaꞌi? ꞌIraau raꞌi urao nara bonasia haaꞌi tarau i mwane mareho goro? ꞌOnaa rau here goro oꞌasi, naasi ꞌa taꞌisada ꞌanai usuꞌi dio i atadaaꞌi.
1TI.5.11	ꞌOi abui usuꞌi dio i atadi nao ra aiꞌa tari ono tangahuru harisi. ꞌInia naꞌi ꞌoha nai wetewete i ꞌadomaꞌidaaꞌi ꞌini raba haꞌiwai ahoꞌi, ra matai kakuꞌaa moi duruduru nara haua beia Kraest ꞌanai tauꞌaro tanaa. 
1TI.5.12	ꞌOha na oꞌasi, ꞌia God ꞌai hiiriraau ꞌiniai horosia adaaui duruduru naasi. 
1TI.5.13	Ma roꞌu, rau gasi waiꞌageꞌa ꞌonaa rai awa moi ꞌanai hano hairiu suri ruma ꞌanai mamaani. Ma gasigu ꞌariwou maraugu taraawaꞌa ꞌanai hadangaꞌiniai nata nei, bonasiai rongo sibasiba ngaꞌiniꞌi maho na nata sae na haua, mana hadangaꞌiniꞌi mareho nara aiꞌa taꞌisada ꞌanai hadangaꞌiniꞌi. 
1TI.5.14+1TI.5.15	ꞌO ꞌiraraa, taraꞌi nao ra haoru nara bwane murisia Kraest ꞌanai suria Saetan. Naasi ꞌa goro doꞌiraau i nao nara haoru mau rai haꞌiwai ahoꞌi, neina rai toꞌo gare marai matai ꞌomesuriraaui gare adaaꞌi. Ma naasi, na maerongagaau rau bwaꞌi ꞌunu haꞌa-taꞌaiꞌagaau, ꞌinia na nao ra awa toꞌo ꞌiniai haꞌiwai adaau. 
1TI.5.16	Naani haꞌahakonai mareho nau raba ꞌunua ꞌiniraaui nao. ꞌOnaa ꞌe urao hinihini na toꞌoraai nao naꞌi ruruha adaau, ꞌa goro do ꞌiia na gaꞌi tagumaꞌinia. ꞌA aiꞌa goro doꞌai haꞌa-ꞌuꞌuria ꞌiniai heisoi, neina heisoi ꞌa bwaꞌi hihiꞌa diꞌu tanaa ꞌanai tagumaꞌiniꞌi nao na aiꞌa ta sae ꞌanai ꞌomesuriꞌi.
1TI.5.17	Timoti, ꞌa goro dona bwauodo naꞌi heisoi, moi ꞌadomaꞌi haꞌahouraau mamoi tahariraau goro ꞌiniai tauꞌaro goro adaau. Ororiu ꞌiraaui nei rau tauꞌaro raha ꞌanai tarohaꞌiniai Taroha Goro marau haꞌausuriraaui noni ꞌinia. 
1TI.5.18	Ni ꞌuaana nau ꞌunua ꞌinia domou gaꞌi tahariraau goro? ꞌInia na Usu-usu Maea ꞌa oꞌani, “ꞌOha naꞌo haꞌatauꞌaroai kau ꞌanai buu kahoiꞌi koradi wiit, ꞌabu hunasiai ngoona, maai ngau.”
1TI.5.19	Abui bahurongoai mamaani na haꞌataꞌaia i naꞌotara ꞌanai heisoi ꞌonaa ꞌa huraꞌa baania moi waira taꞌi. ꞌOnaa ꞌe waira rua maꞌua oru, naasi na odo-odo ꞌanai bahurongoa. 
1TI.5.20	Ma ꞌonaa ꞌe naꞌotara naꞌi heisoi na hauai mareho na aiꞌa goro ma aiꞌa raba agohetaꞌinia, ꞌoi haꞌatee wetewete tanaa naꞌi maadaaui noni hunga neina rai ꞌomesia. Naasi raigui mamaaꞌu ꞌanai haꞌisuria roꞌu i taha na haua.
1TI.5.21	Naꞌi maana God mea Jisas Kraest mei maadaau hako i mwani enjel maea wai ꞌunua tanaꞌo. ꞌOi ꞌadomaꞌiniꞌi tarau i mareho ꞌisi maꞌoi haꞌisuriꞌi. ꞌOi haꞌataꞌisadaa hako i tatauꞌaro amua tanaraaui noni maꞌoi abui aba beia tanei. 
1TI.5.22	ꞌOi abui toꞌo sigihia raurau moi sae ꞌanai tatauꞌaro naꞌi heisoi. ꞌInia ꞌonaa ꞌe maho taꞌaa nai haua, ꞌai ꞌome ꞌonaa do iꞌoe ꞌo ꞌadomaꞌi aratara beia ꞌiniai maho na hauasi. ꞌA goro doꞌoi bonasiai awa beiraꞌi baaniꞌi mwane mareho taꞌaꞌi. 
1TI.5.23	Maꞌata, ꞌa aiꞌa taꞌaa ꞌonaa ꞌoi gonohia ta gere waen ꞌanai haꞌagorohiai daoha na toꞌo tarau naꞌi ahumu. ꞌOi abui gono wai tarau moi.
1TI.5.24	Timoti, ꞌoi aidangisia doni ꞌinodi taraꞌi sae ra haꞌataꞌi goro moi huraꞌa mana noni ꞌa mwadaꞌu ꞌanai hiiriraau ꞌiniꞌi. Mana ꞌinodi taraꞌi nei ra bainihu tari ꞌoha raigui haꞌataꞌi mau roꞌu huraꞌa. 
1TI.5.25	ꞌA oꞌasi roꞌu naꞌi tatauꞌaro goro. Taraꞌi sae gau reꞌiꞌi tatauꞌaro goro ra hauꞌi. Ma taraꞌi nei gau aiꞌa reꞌiꞌi tatauꞌaro goro ra haaꞌi. Maꞌai tari mau mai madoraa rai haꞌataꞌiniꞌi huraꞌa i tauꞌaro goro adaaꞌi.
1TI.6.1	ꞌIraau i slev nara hinihini, ꞌa goro dorai ꞌadomaꞌi haꞌaasaa mana haꞌahouai nei na marungiraau. Ma naasi ꞌiraaui noni rau bwaꞌi haꞌatee haꞌataꞌaia mwadaꞌua God mana haꞌausuringaꞌi anaꞌi heisoi. 
1TI.6.2	ꞌOnaa iꞌoe ꞌe slev mana bwauodo amua ꞌe sae hinihini, ꞌoi abui ꞌadoꞌado oꞌani, “Bwauodo agua, ꞌe sae hinihini roꞌu. Naasi wai abui haꞌahoua maꞌua tauꞌaro raha tanaa.” ꞌAdoꞌadosi aiꞌa goro! ꞌO gaꞌi tauꞌaro raha diꞌu ꞌanai ꞌaꞌauhia ma ꞌo gaꞌi tauꞌaro goro tanaa, ꞌinia ꞌiia ꞌe sae hinihini roꞌu naꞌo taꞌahia.
1TI.6.2	Timoti, ꞌoi haꞌausuri maꞌoi haꞌataꞌuꞌuraau hako i noni hinihini ꞌanai haꞌisuriꞌi mwani mareho ꞌisi.
1TI.6.3	Raꞌi nei ra haaꞌi haꞌausuringaꞌi heꞌeteꞌi tanara i noni. Marau aiꞌa suriai huunai haꞌausuringaꞌi ꞌinia Araha aga, ꞌia Jisas Kraest, na haꞌausurigaau ꞌiniai awaha na odo-odo. 
1TI.6.4	ꞌIraaui nei ra oꞌasi, ni ꞌadomaꞌida ꞌa honu moi ꞌiniai haꞌa-taꞌetaꞌe maraugu aiꞌa aidangisiaꞌa ta maho. Rau awa moi ꞌanai heitohetohe ngaꞌiniꞌi ꞌadoꞌado ꞌadaꞌi haꞌatee. Ma naasi ra kakawa ꞌomesiai nata nei mara heihoa, ra heiꞌisiꞌisi mara hinihini haꞌataꞌaiꞌi sae. 
1TI.6.5	Rau awa moi ꞌanai heitaꞌia mana ꞌadomaꞌida ra aiꞌa odo-odo. Ma bwara tanaraaui ꞌome ꞌiraraai taha na haꞌa-momori. Rau ꞌadomaꞌi do ꞌonaa rai hinihinia God rai totoꞌora.
1TI.6.6	Maꞌata, na nei na hinihinia God ma waꞌewaꞌe ꞌiniꞌi mareho na toꞌoraꞌi, naasia moꞌo na huunai totoꞌora. 
1TI.6.7	ꞌOha gau huta mai marewanani, aiꞌa mareho gai huta beia. Mana ꞌoha gai mae, ꞌa bwaꞌi mareho roꞌu gai waa. 
1TI.6.8	Naasi ꞌonaa gau toꞌo mahoingau ꞌanai ngau mana bwana ꞌanai hoꞌosiꞌi naꞌi awa gau haa, ma ꞌai oꞌasiꞌa. Gau gaꞌi waꞌewaꞌe ꞌiniꞌi. 
1TI.6.9	Mana nei ra bonasiai totoꞌora, ra siri naꞌi heiohongi mara ꞌonaai sae na toꞌo naꞌi huꞌo na bwarai huraꞌa baania. Na mwani ꞌadomaꞌi taꞌaꞌi mana ꞌadomaꞌi bweubweuꞌa nara siri suriꞌi, rai haꞌataꞌaiꞌi hako i tahingadaaꞌi, mea God ꞌai haꞌa-mamaꞌairaau ꞌiniꞌi. 
1TI.6.10	ꞌA rago i mareho taꞌaꞌi ra siri mai ꞌini ꞌadomaꞌi riu ꞌiniai haꞌa. Taraꞌi nei nara rabasia diꞌu i haꞌa, ra bwane teha baaniai hinihinidi beia Kraest mana ahutotou ꞌai maataꞌi ꞌonaai naihi na ganu tahuraga suriꞌi toꞌohunudaaꞌi.
1TI.6.11	Me iꞌoe, iꞌoe ꞌiia ana God, ꞌoi awa beiraꞌi baaniꞌi maho taꞌaꞌi oꞌasi. Bonasia awa suriai maho na odo-odo naꞌi maana God. Naꞌi tahingamu beia Kraest ꞌoi awa suriai heiꞌirisina, ꞌoi ura baabau naꞌi hinihinimu, maꞌoi ꞌuꞌuria tarau a God. ꞌOi taꞌahia God mana mwani noni hako, ꞌoi ura baabau suriꞌi rongomaataꞌi naꞌo siri suriꞌi, maꞌoi ꞌabengaꞌiniraaui noni. 
1TI.6.12	ꞌOi bona maꞌoi here goro naꞌi hahano amua beia Kraest. ꞌOi ꞌonaai sae na ꞌeba wetewete ꞌanai dauai heitahari. Mana heitahari, naasi ꞌi tahi tarau. ꞌInia naasi tahi ꞌia God na soiꞌo ꞌana, naꞌi madoraa naꞌo tarohaꞌinia huraꞌa i hinihinimu naꞌi maadaau hako i mwani noni rago. 
1TI.6.13	Naꞌi maana God na haaꞌi tahi tanaa hako i ꞌahutanai mareho, ma naꞌi maana Jisas Kraest na haꞌateengaꞌinia huraꞌa i hinihinina tanaa Pontias Paelat, wai ꞌunua tanaꞌo. 
1TI.6.14	ꞌOi haꞌisuriꞌi odo-odo maho God na haꞌataꞌuꞌuꞌo ꞌiniꞌi maꞌoi ꞌomesuriꞌi goro daaraꞌi tari ꞌoha ꞌia Jisas Kraest, i Araha aga, ꞌai ahoꞌi mai. 
1TI.6.15	Mia God ꞌai haꞌataaria maia Jisas Kraest naꞌi madoraa ꞌiia haaria na sigihia. ꞌIa God na hauasa, ꞌiia haaria na marungiꞌi mwani maho naꞌi marewana ma mena diꞌuꞌi mwani mwaeraha mana araha hako. 
1TI.6.16	ꞌIa God moi na awa tarau ma bwaꞌi mae taꞌoha. ꞌA awa naꞌi bewaa na bwaꞌi sae ꞌai taha mwadaꞌu iei. Aiꞌa ta sae ꞌai reꞌia God ma bwaꞌi sae nai matai ꞌomesia. Gaau magau haꞌa-aneanea God, ꞌinia ꞌiia ꞌa mena tarau ma bwaꞌi hako! Amen.
1TI.6.17	ꞌIo, ꞌoi haꞌa-taꞌuꞌuraaui sae ni heisoi nara totoꞌora ꞌiniꞌi bori ni marewana. Rai abui haꞌataꞌeraau haariraau. Rau gaꞌi bwaꞌi ꞌuꞌuriꞌi totoꞌora adaaꞌi, ꞌinia mareho ꞌisi rai aiꞌaꞌi moi, maꞌata rai ꞌuꞌuri moi beia God. ꞌInia ꞌiia na baneꞌi tanagiai mwani maho ꞌanai haꞌa-waꞌewaꞌegia. 
1TI.6.18	ꞌOi haꞌataꞌuꞌuraau mana here rai haaꞌi rai goro ꞌanai ꞌaꞌauhiraau hako i noni. ꞌUnua tanaraaui totoꞌora ꞌanai haꞌi inoni hisuhisu beiai ahu mwaꞌemwaꞌe. Na here goro oꞌasi, naasi huunai totoꞌora adaaꞌi. 
1TI.6.19	ꞌOnaa narai haua oꞌasi, ꞌiraau rai haꞌigoniꞌi nadaaꞌi araꞌai aro i totoꞌora na matai ꞌaꞌauhiraau naꞌi madoraa nai boi taꞌoha. Ma naasi raiguꞌi sadoia nadaaui huunai tahi.
1TI.6.20	ꞌIo Timoti, ꞌomesuri haꞌagorohiai maho God na haꞌa-ꞌuꞌuriꞌo ꞌinia. Abui bahurongoꞌi mwani mamaani rongo toꞌobweubweuꞌa ni marewana. Taraꞌi nei ra rongo madoma ꞌonaa dora haꞌa-momori maragu pwariꞌi moi. 
1TI.6.21	Taraꞌi nei ra suriꞌi haꞌausuringaꞌi ꞌisi mara bwani haꞌa-aiꞌaꞌi hinihinidaaꞌi.
1TI.6.21	ꞌIo, ꞌau haꞌarahesi mia God ꞌai haꞌagorohiꞌamou hako.
2TI.1.1+2TI.1.2	ꞌInaua Pol, nau usuai usu-usuni tanaꞌo Timoti. ꞌIa God ꞌa sigihiau ꞌanai Haꞌataari, mawai tarohaꞌiniai tahi tarau na durua tanaraaui nei ra hagu beia Jisas Kraest. Timoti, iꞌoe ꞌo ꞌonaa doꞌe huunai gare agua. ꞌAu haꞌarahesi mia Godi Amaga, mea Araha aga Jisas Kraest, rarui haꞌagorohiꞌo, rarui goro ꞌiniꞌo, mararui haꞌa-awagorohiꞌo.
2TI.1.3	ꞌAu haꞌatee tagio tanaa God nau tauꞌaro tanaa beiai awaha na odo-odo ꞌonaairai wauwa aguꞌi. ꞌAu haꞌatee tagio tarau tanaa ꞌiniꞌo suriꞌi haꞌarahesi aguꞌi suri rodo mana dangi. 
2TI.1.4	ꞌAu ꞌadomaꞌiniai angisiau naꞌo haa naꞌi madoraa nau hano baaniꞌo, maugu kae raba reꞌiꞌo ahoꞌi. ꞌAu gaꞌi kae waꞌewaꞌe ꞌonaa garai haireeꞌi roꞌu. 
2TI.1.5	ꞌAu ꞌadomaꞌinia roꞌu i hinihinimu na wetewete ꞌonaaiai hinihininai waeamu, ꞌia Lois, mia inamu, ꞌia ꞌIunis. Mau hinihini wetewete dona hinihinimu ꞌa taꞌisada roꞌu oꞌasi. 
2TI.1.6	Tarana naasi nawai ꞌunua roꞌu ꞌinia tanaꞌo. ꞌOi tauꞌaro tarau ꞌiniai bane ni tatauꞌaro na ꞌia God na haua tanaꞌo naꞌi madoraa nau nugaꞌi rimagu naꞌi hungamu mau daubohiꞌo. 
2TI.1.7	Na Hiꞌona Maea naꞌia God na haua tanagia aiꞌa ꞌanai haꞌa-mamaaꞌusigia. Me ꞌa haa tanagaau i mena, heitaꞌahi, mana wetewete ꞌanai ꞌomesurigaau haarigaau baaniai ora-oraꞌa.
2TI.1.8	Naasi, ꞌo abui ninima ꞌanai tarohaꞌinia Araha aga, maꞌo abui ninima ꞌiniai awa agua naꞌi rumanihoꞌo ꞌiniai suria agua Kraest. Maꞌata garai taꞌi rongomaataꞌi ꞌanai tarohaꞌiniai Taroha Goro. Maꞌo abui mamaaꞌu, ꞌinia ꞌia God ꞌai haꞌa-weteweteꞌo ꞌiniai mena ana. 
2TI.1.9	ꞌIia ꞌa ruhasigaau baaniai ora-oraꞌa ma soigaau dogai haꞌi noni anaꞌi, aiꞌa do ꞌiniꞌi tauꞌaro goro gau haaꞌi. Me ꞌa suriai heiꞌirisina mana heitaꞌahi ana tanagia. Ni heitaꞌahi ana, ꞌa haua tanagia naꞌi garena, ꞌia Jisas Kraest, mau naꞌi naꞌonai pwaꞌara na haa i marewana. 
2TI.1.10	Ma naꞌi ꞌoha ꞌia Jisas Kraest ꞌa huta mai, ꞌagu buna haꞌataꞌinia tanagiai heitaꞌahi anasi. Mana Taroha Goro ꞌa haꞌataꞌinia tanagia doꞌia Jisas ꞌa haꞌa-aiꞌaai mae tarau ma haꞌataꞌinia roꞌu i tara ꞌanai dauai tahi tarau.
2TI.1.11	ꞌIa God ꞌa sigihiau ꞌanai Haꞌataari mana haꞌausuri ꞌanai tarohaꞌiniai Taroha Goro naasi. 
2TI.1.12	Tarana naasi nau rongomaataꞌi oꞌani ꞌinia naꞌi rumanihoꞌo. Ma reiꞌuaa na oꞌasi, ꞌinau aiꞌa ninima, ꞌinia ꞌau aidangisia Jisas Kraest nau ꞌuꞌuria. Mau ꞌiraraa doꞌiia ꞌai ꞌomesuriai taha na haꞌa-ꞌuꞌuriau ꞌinia, ꞌaigui tari ꞌoha ꞌai ahoꞌi mai. 
2TI.1.13	Timoti, ni haꞌausuringaꞌi nau ꞌunuꞌi tanaꞌo ꞌoha nau awa beiꞌo, ꞌoi daaꞌi baabau, ꞌinia mareho ꞌisi ra haꞌa-momori. Raꞌi heihaꞌauu goro tanaꞌo naꞌi here naꞌoi haꞌausuriraaui noni. Ma ꞌoi haaꞌi mareho ꞌisi beiai hinihini mana heitaꞌahi nagau toꞌoraa ꞌiniai hagu agaau beia Jisas Kraest. 
2TI.1.14	ꞌOi tagumaꞌinia goro i Taroha Goro ꞌia God na haꞌa-ꞌuꞌuriꞌo ꞌinia. Na Hiꞌona Maea na awa beigaau nai ꞌaꞌauhiꞌo.
2TI.1.15	ꞌOnaai bwane ꞌiraraa amua, ꞌia Fijelas mea Hemojenis miraaui noni hinihini naꞌi Provensi Eisia ra gagataꞌiniau ꞌiniai awa agua naꞌi rumanihoꞌo. 
2TI.1.16+2TI.1.17	Me ꞌau haꞌangonia Araha ꞌanai haꞌagorohia Onesiforas mana urao ana beiꞌi gare adaruꞌi. Reiꞌuaa nau awa naꞌi rumanihoꞌo, mia ꞌa aiꞌa gagataꞌiniau. Naꞌi madoraa na ataha wou i Rom, ꞌiia ꞌa siba suriau nagu buna sadoiau naꞌi rumanihoꞌo. ꞌIia ꞌa haꞌa-weteweteai ꞌadomaꞌigu ꞌado ꞌoha. 
2TI.1.18	Iꞌoe ꞌo ꞌiraraa haꞌagorohia roꞌu i tatauꞌaro goro na haua tanaau naꞌi Efesas. Naasi, ꞌau haꞌarahesi mea Araha ꞌai goro ꞌinia naꞌi madoraa nai ahoꞌi mai.
2TI.2.1	Garegu Timoti, ꞌoi ura baabau beia i wetewete naꞌia Kraest na haa tanagia ꞌiniai taꞌahigia ana. 
2TI.2.2	Ni mareho naꞌo bwane rongoꞌi nau haꞌausuriraau ꞌiniꞌi inoni ꞌisi, ꞌoi tarohaꞌiniꞌi huraꞌa tanaraaui nei naꞌoi ꞌuꞌuriraau, marai tarohaꞌiniꞌi huraꞌa roꞌu tanaraau taraꞌi nei.
2TI.2.3	ꞌOi awa haꞌaagau ꞌanai rongomaataꞌi beiau, ꞌonaai sae heheiꞌoi goro ana Jisas Kraest. 
2TI.2.4	Ni sae heheiꞌoi goro ꞌai haꞌa-waꞌewaꞌea tarau i mwaeraha ana, tarana naasi ꞌa bwaꞌi bwarabwaraꞌa ꞌiniꞌi mwane tatauꞌaro ni abau ꞌomaa. 
2TI.2.5	ꞌA oꞌasi roꞌu, ꞌiatei na ꞌeba heiohooho ma bwaꞌi suriꞌi ringe ra nugaꞌi, ꞌa bwaꞌi daa mwadaꞌu ta heitahari. 
2TI.2.6	Mea tei na tagora raha ꞌiniai mou, naasia moꞌo na taꞌisada ꞌanai ngau tahamora naꞌiei. 
2TI.2.7	ꞌIo, ꞌoi waiꞌadoꞌado suriai oru heihaꞌauusi, mea Araha ꞌaigui haꞌa-aidangisiꞌo ꞌiniꞌi.
2TI.2.8	Timoti, ꞌoisu ꞌadomaꞌi suria Jisas Kraest. ꞌIia ꞌa huraꞌa mai naꞌi burungana Deved ma haꞌataꞌinia do ꞌiia ꞌe noni. Mana mae mana surutaꞌe na haua ꞌa haꞌataꞌinia do ꞌiia ꞌia God. Naasi Taroha Goro nau tarohaꞌinia tanaraaui noni. 
2TI.2.9	Mei suriai tarohaꞌinia oꞌasi agua, ra hunasiau naꞌi rumanihoꞌo ꞌanai haꞌa-mamaꞌaiau ꞌonaai sae hehere taꞌaa. Reiꞌuaa na oꞌasi, na haꞌatee ana God ra bwaꞌi hunasiꞌi mwadaꞌu. Na Taroha Goro ꞌai ꞌadarara hako ꞌari suriai mwane dora. 
2TI.2.10	Tarana naasi, reiꞌuaa nau rongomaataꞌi, ꞌau bwaꞌi agohetaꞌi tauꞌaro tanaa God. Nau raba ꞌaꞌauhiraaui nei ꞌia God na bwani ꞌome sigihiraau marai hagu beia Kraest. Mia God ꞌai haꞌatahiraau baaniai ora-oraꞌa marai daua nadaau i tahi tarau. 
2TI.2.11	ꞌE haꞌatee na huunai haꞌa-momori na oꞌani,
2TI.2.11	Reiꞌuaa gau mae ꞌiniai suria agaaua Kraest,
2TI.2.11	ꞌigaau gai tahi tarau beia.
2TI.2.12	Reiꞌuaa na bwarai mwani maho magau ura baabau naꞌi hinihinigaau,
2TI.2.12	ꞌigaau gai heimarungi beia.
2TI.2.12	Ma ꞌonaa gau ꞌunua dogau aiꞌa ꞌiraraa,
2TI.2.12	ꞌiia ꞌai ꞌunua do aiꞌa ꞌiraragaau roꞌu.
2TI.2.13	Reiꞌuaa gau aiꞌa dau baabau suriꞌi duruduru agaaꞌi,
2TI.2.13	me ꞌiia ꞌa dau baabau suriꞌi duruduru anaꞌi, ꞌinia ꞌiia ꞌa bwaꞌi horosiai taha na durua.
2TI.2.14	Timoti, ꞌo abui agohe ꞌanai maaniꞌi mareho ꞌisi tanaraaui noni hinihini naꞌi ꞌisi. Naꞌi maana God ꞌoi haꞌatee wetewete tanaraau do rai abui awa moi ꞌanai heiraeraesi suriꞌi ꞌadoꞌado ꞌadaꞌi haꞌatee suriꞌi haꞌausuringaꞌi agaaꞌi. ꞌA bwaꞌi mareho goro rai sadoia naꞌi heiraeraesi. Mareho ꞌisi rai haꞌataꞌaiꞌi ꞌadomaꞌida i nei ra bahurongo. 
2TI.2.15	ꞌOi bonasia doni tatauꞌaro amua tanaa God ꞌai goro, mia God ꞌai taeniꞌo ꞌinia. ꞌOi haꞌausuriraaui noni ꞌiniai haꞌatee ana naꞌi huunai ringe goro ma odo-odo. ꞌOnaa ꞌai oꞌasi, iꞌoe ꞌo bwaꞌi arunga ninima ꞌiniai tatauꞌaro amua naꞌi maana God. 
2TI.2.16	ꞌOi abui bahurongoꞌi mwani mamaani rongo toꞌobweubweuꞌa ni marewana. ꞌInia mamaani oꞌasi ra haꞌatehaa i noni baania God. 
2TI.2.17	Mareho ra maaniꞌi ra taꞌaꞌi diꞌu ꞌonaai keo taꞌataꞌaa na ngangau. ꞌIa Haemeneas mea Filitas nararu haaꞌi mamaani oꞌasi. 
2TI.2.18	Raru bwane haꞌa-aiꞌaai huunai hinihinidarua na odo-odo. Mararu tarohaꞌinia ꞌari do gau bwaꞌi tahi ahoꞌi roꞌu taꞌoha baaniai mae, ꞌinia ꞌigaaui noni hinihini gau bwane toꞌoraai tahi haoru ꞌoha gau hinihinia Kraest. ꞌIniai haꞌausuringaꞌisi, raru bwane haꞌataꞌaiꞌi hinihinidi taraꞌi nei roꞌu.
2TI.2.19	Ma reiꞌuaa na oꞌasi, na huunai haꞌausuringaꞌi ana God ꞌai ura baabau ꞌonaai kaeni hau na bwarai suꞌa. Ma naꞌi hunganai hausi ra usua oꞌani, “ꞌIa Araha ꞌa aidangisiraaui noni anaꞌi.” Ma ra oꞌani roꞌu, “ꞌIraaui nei ra ꞌunuraau do raꞌi noni anaꞌia Araha rai rihosi baaniꞌi barongadaaꞌi nara taꞌaꞌi.”
2TI.2.20	Naꞌi raronai ruma raha raꞌi raboꞌo ma raꞌi oba ra awa iei, ꞌe nei maꞌe ꞌomehana. Raꞌi nei ra tagoraꞌi ꞌiniꞌi gol maꞌua silva, raꞌi nei ꞌiniꞌi hasiꞌei, ma raꞌi nei ꞌiniꞌi mwago. Raꞌi nei ꞌadaꞌi dangi ororiu ma raꞌi nei ꞌadaꞌi dangi haariꞌi. 
2TI.2.21	ꞌIa tei nai sigia haaria baaniꞌi taꞌaꞌi nau ꞌunuꞌisi, ꞌiia ꞌai ꞌonaai raboꞌo ra haa ꞌanai dangi ororiu. Na tahingana ꞌai odo-odo mia Araha ꞌai matai sigihia ꞌanai haaꞌi mwani tatauꞌaro goro tanaa. 
2TI.2.22	Timoti, ꞌoi sigi baaniꞌi mwani ꞌadomaꞌi taꞌaa adaꞌi sae haoru. ꞌOi bonasia awa odo-odo maꞌoi ꞌuꞌuria taraua God. ꞌOi taꞌahiraaui noni, maꞌoi hagu goro beiraaui sae nara wariwari baaniai ora-oraꞌa. 
2TI.2.23	ꞌOnaai ꞌunua agua tanaꞌo, ꞌoi abui bahurongoꞌi mwani heitohetohe rongo toꞌobweubweuꞌa. ꞌInia mareho ꞌisi ra haꞌasirihiꞌi mai moi heitaꞌia tanaraaui noni. 
2TI.2.24	Na noni tatauꞌaro ana God aiꞌa ꞌanai haꞌaheitaꞌia, maꞌata ꞌanai ꞌaꞌauhiraaui noni. ꞌIia ꞌai haꞌausuri goro mai abui taesuꞌa mwadaꞌu. 
2TI.2.25	ꞌAi ꞌabengaꞌi beiraaui nei nara aiꞌa ꞌadomaꞌi aratara beiꞌi haꞌausuringaꞌi anaꞌi. ꞌOnaa ꞌai oꞌasi, ꞌia God ꞌai matai rihosiai ꞌadomaꞌidaaꞌi marai aidangisiai huunai haꞌausuringaꞌi. 
2TI.2.26	Ma naꞌi ꞌoha na ꞌadomaꞌida ꞌai odo-odo, rai hora baania Saetan na dauraau ma haꞌa-araisuriraau ꞌiniai heiꞌirisina.
2TI.3.1	ꞌOi aidangisia, do naꞌi gaarangiai madoraa naꞌia Kraest ꞌai ahoꞌi mai, ꞌai bwara diꞌu tanaraaui noni hinihini. 
2TI.3.2	Na noni rai ꞌadomaꞌiniraau moi haariraau marai taꞌahia diꞌu i haꞌa. Rai ꞌadomaꞌi haꞌa-ororiuraau baaniai nata nei marai haꞌataꞌeraau haariraau. Rai haꞌatee haꞌataꞌaiai nata sae, marai hairaesi beiꞌi amadaaꞌi mana inadaaꞌi. Ra bwaꞌi haꞌatee tagio tanaai nata nei, mara bwaꞌi ꞌadomaꞌinia God. 
2TI.3.3	Ra bwaꞌi toꞌoraai heitaꞌahi mana ꞌadomaꞌi nugasi tanaai nata nei. Rai toꞌo haisubuni, rai awa heheingahuiꞌa mana sibania moi haaꞌi here taꞌaꞌi. Rai ꞌitaꞌi mwani mareho goro. 
2TI.3.4	Rai haꞌahaingahu ꞌiniꞌi nei adaaꞌi marau bwaꞌi matai ꞌome taradi mareho ra haaꞌi. Na ꞌadomaꞌidaaꞌi rai honu ꞌiniai haꞌa-taꞌetaꞌe. Rai mwaꞌemwaꞌe diꞌu ꞌanai hauꞌi taha ꞌanai haꞌa-arungagoroai abe, mana taꞌahia God ꞌa bwaꞌi. 
2TI.3.5	Rai here ꞌonaa do raꞌi noni hinihini maragu aiꞌa, ꞌinia rau aiꞌa ꞌirisiai mena ana God ꞌanai marungiraau.
2TI.3.5	Timoti, ꞌoi sigi baaniꞌi noni oꞌasi. 
2TI.3.6	Taraꞌi nei oꞌasi, rau siri suriꞌi ruma adaaꞌi urao nara matai hinihini mwadaꞌu. Rau raba pwariꞌiraau moi ꞌiniꞌi mwani haꞌausuringaꞌi heꞌeteꞌi. Urao ꞌisi rau arunga ꞌinoꞌa ꞌiniꞌi mareho taꞌaꞌi rau bwane hahaaꞌi maraugu raba araisuria moi heiꞌirisinai abe. 
2TI.3.7	Nei ra oꞌasi, namoiwou ta haꞌausuringaꞌi rai rongosuriꞌi, maraugu bwaꞌi aidangisia moeꞌa i huunai haꞌausuringaꞌi. 
2TI.3.8	Nei ra hano hairiu suriꞌi ruma adaaꞌi urao ꞌisi, ra haꞌatee haꞌataꞌaiai huunai haꞌausuringaꞌi, ꞌonaaia Janis mea Jambris ꞌoha raru haꞌatee haꞌataꞌaia Moses. Na ꞌadomaꞌida i noni oꞌasi ra taꞌaꞌi hako, mana hinihinidi ra oꞌasi roꞌu. 
2TI.3.9	Maꞌata ꞌa bwaꞌi orea miraaui noni rai ꞌome ꞌiraraai here bweubweuꞌa adaausi, ꞌonaai ꞌoha ꞌiraaui noni rau ꞌome ꞌiraraai here bweubweuꞌa na haua Janis mea Jambris.
2TI.3.10	Timoti, iꞌoe ꞌo aidangisiꞌi hako i haꞌausuringaꞌi aguꞌi mana awangagu. ꞌO aidangisiꞌi roꞌu mareho nau raba haaꞌi. ꞌO aidangisiai hinihinigu beia Kraest mana ahumaratanoa nau haa tanaraaui noni. ꞌO aidangisiai heitaꞌahi nau haua tanaraaui noni mana ura baabau nau haua mai suriꞌi mwani rongomaataꞌi. 
2TI.3.11	ꞌO aidangisiai norataꞌaiau mana haꞌa-rongomaataꞌiau nara haa ꞌiniai suria agua Kraest. Haꞌamomori! Naꞌi madoraa nau awa suriꞌi ꞌomaa raha naꞌi Antiok ma naꞌi Aekoniam mei Listra na maerongagu ra norataꞌaiau diꞌu. Maꞌata ꞌia Araha na ꞌaꞌauhiau ma haꞌatahiau baaniꞌi mwani rongomaataꞌi oꞌasi. 
2TI.3.12	Ma haꞌa-momori diꞌu! ꞌIra i nei ra hagu beia Jisas Kraest mara awa suriai heiꞌirisina, rai norataꞌairaau oꞌasi roꞌu. 
2TI.3.13	Mana nei ra heitarohaꞌi pwapwaariꞌi miraaui noni taꞌaꞌi rai taꞌaa diꞌu roꞌu wou. ꞌIa Saetan ꞌai awangaꞌi pwariꞌiraau moi ꞌanai pwariꞌiraaui noni. 
2TI.3.14	Miꞌoe, ꞌoi dau baabau suriꞌi haꞌausuringaꞌi nameu haaꞌi tanaꞌo naꞌo hinihiniꞌi. ꞌInia ꞌiꞌameu, ꞌo aidangisiꞌameu goro nameu haꞌausuriꞌo ꞌiniꞌi. 
2TI.3.15	Taraawaꞌa naꞌi ꞌoha ꞌo kekerei mau, ꞌo bwane aidangisiai Usu-usu Maea. Mana Usu-usu Maea ꞌa matai haua tanaꞌo i madoma ꞌanai daua namua i tahi tarau, ꞌiniai hinihinimu beia Jisas Kraest. 
2TI.3.16	Ni mwani usu-usu raronai Usu-usu Maea, ra huraꞌa mai baaniai ꞌadomaꞌina God maraugu usuꞌi dio i noni. Mana Usu-usu Maea ꞌa ororiu diꞌu ꞌanai haꞌausurigaau ꞌiniai taha na haꞌa-momori, ma ꞌanai haꞌa-aidangisigaau ꞌiniꞌi awaha odo-odo. ꞌA ororiu roꞌu ꞌanai haꞌataꞌiniꞌi tanagiai haꞌausuringaꞌi mana barongagaaꞌi nara aiꞌa odo-odo neina gai haꞌa-odoodoꞌi. 
2TI.3.17	Ma naasi, ꞌigaaui noni anaꞌia God, gaigui huunai arari ꞌanai haaꞌi mwani tauꞌaro goro.
2TI.4.1	Naꞌi atana God ma naꞌi atana Jisas Kraest, moꞌo nai boi ahoꞌi ꞌanai marungiraaui noni anaꞌi ma ꞌanai hiiriraaui nei ra tahi mana nei narau maeꞌa, ꞌau haꞌataꞌuꞌuꞌo 
2TI.4.2	doꞌoi abui agohe ꞌanai tarohaꞌiniai haꞌatee ana God. ꞌOi wetewete ꞌanai tarohaꞌinia, reiꞌuaa rai raba rongoa maꞌua bwaꞌi. ꞌOi haꞌatee wetewete tanaraaui nei ra taritariꞌa, maꞌoi haꞌa-aidangisiraaui noni ꞌanai ꞌome ꞌiraraꞌi ꞌinodaaꞌi. ꞌOi haꞌataꞌuꞌuraau ꞌanai hauai taha na odo-odo maꞌoi haꞌausuriraau beiai ahumaratanoa. 
2TI.4.3	Ta madoraa wou ꞌisi, ꞌiraaui noni ra bwaꞌi raba rongoꞌi huudi haꞌausuringaꞌi. ꞌInia rai raba suriꞌi moi ꞌadomaꞌidi ꞌanai suriꞌi taha ra ꞌirisiꞌi. Rai hano hairiu ꞌanai sibaniraaui haꞌausuri narai maaniꞌi mareho narai arunga goro ꞌiniꞌi. 
2TI.4.4	Rai ꞌitaꞌi huudi haꞌausuringaꞌi ꞌabaia Kraest marai suriꞌi hinihinidi noni ꞌohabwani nara aiꞌa haꞌa-momori. 
2TI.4.5	Miꞌoe Timoti, ꞌoi tagumaꞌinia tarau i ꞌadomaꞌimu na goro. ꞌOi ura baabau suriꞌi rongomaataꞌi naꞌoi siri suriꞌi. ꞌOi wetewete ꞌanai tarohaꞌiniai Taroha Goro ma ꞌanai haꞌa-arotahaa i tauꞌaro God na haua tanaꞌo.
2TI.4.6	Na madoraa agua ꞌanai mae, naaniꞌa. ꞌA bwaꞌi orea mana ꞌabugu ꞌai ahe ꞌonaai waen nara ringisia na ahe naꞌi dora hohoꞌasi ꞌanai hoꞌasi ꞌinia. 
2TI.4.7	ꞌAu tauꞌaro raha tanaa Araha, mana tagora na haa tanaau, ꞌau haꞌahakoa goro. Mana hinihinigu beia, ꞌa wetewete tari mau mai ꞌohani. 
2TI.4.8	Naasi na heitahari nai haua tanaau ꞌiniai tauꞌaro goro nau haa, ꞌa bwani haꞌaagau totoriau ꞌinia. Naꞌi dangi ni hihiiri, ꞌia Araha na hihiiri odo-odo, ꞌai ꞌunua do ꞌinau ꞌau odo-odo naꞌi maana, naasi heitahari agua. Ma aiꞌa tanaau moi, mei tanaraau roꞌu i nei ra mamasiai ahoꞌi ana mai.
2TI.4.9	ꞌOi bonasia doꞌoi taha raurau mai beiau. 
2TI.4.10	ꞌInia ꞌo ꞌiraraa, ꞌia Dimas ꞌa nugasiau ma ꞌari Tesalonaeka baaniau, ꞌinia ꞌa taꞌahiai tahinga ni marewana. ꞌIa Kresens ꞌa bwani ꞌari roꞌu naꞌi Provensi Galesia, mea Taetas ꞌa bwani ꞌari Provensi Dalmesia. 
2TI.4.11+2TI.4.12	ꞌIa moia Luk na awa mau beiau, ꞌinia ꞌia Tikikas ꞌau bwane haꞌataaria ꞌari Efesas. Naꞌi ꞌoha ꞌoi boi, ꞌoi ꞌunua Mak mamurui taꞌi boi, ꞌinia ꞌiia na matai ꞌaꞌauhiau roꞌu. 
2TI.4.13	Mana nata maho roꞌu, ꞌoha murui boi, murui waa mai toꞌoni tewa agua nau nugaa ani beia Kapus naꞌi ꞌomaai Troas. ꞌO abui kakuꞌaꞌi buka aguꞌi, ororiu nei ra tagoraa ꞌiniai uri-uri mwamwaa.
2TI.4.14	ꞌO ꞌiraraa Aleksanda, na nei na mataihere tauꞌarodi mareho ꞌiniꞌi ꞌaean, ꞌiia ꞌa haꞌa-arungataꞌaiau diꞌu. ꞌIa Araha ꞌai suꞌua tanaai here na haa gugua. 
2TI.4.15	ꞌOi herehere goro ꞌinia, ꞌinia ꞌia moꞌosi ꞌa huunai ura bwarasiꞌi haꞌausuringaꞌi nagau haaꞌi.
2TI.4.16	Naꞌi ꞌoha tahamora nara hiiriau naꞌi kooti, ra hora hako baaniau. Aiꞌa ta taꞌi nei ꞌai gaarangiau ꞌanai ꞌaꞌauhiau. Maꞌata ꞌau haꞌarahesi mea God ꞌai abui suꞌua tanaraaui taritariꞌa adaau. 
2TI.4.17	Reiꞌuaa ra nugasiau hako, ꞌia Araha ꞌa awa beiau ma haꞌa-weteweteau ꞌiniai mena ana, do ꞌinau wai tarohaꞌiniai Taroha Goro hako ꞌari tanaraaui noni nara aiꞌa Jiu marai rongoa. ꞌIia ꞌaꞌauhiau baaniraaui noni rau gasi hiiri haꞌamaesiau. 
2TI.4.18	ꞌIa Araha ꞌai taatahi bwarasiau baaniai mwani maho taꞌaa, mai waiau taha i hourana araꞌa i aro. Gau magai haꞌaasaa tarau tarau. Amen.
2TI.4.19	Haꞌatee waꞌewaꞌe agua tanaa Prisila mea Akuila, mei tanaa Onesiforas mana hasiwae ana beiꞌi gare adaruꞌi. 
2TI.4.20	ꞌIa Erastus aiꞌa hano beiau ꞌini, ꞌiia mau naꞌi Korin. Mia Trofimas na mataꞌi, mau hano baania mau i Maelitas. 
2TI.4.21	Timoti, ꞌoi haꞌimaania ataha mai, maigui tari madoraa ni awarosi.
2TI.4.21	ꞌIa Iubiulas, mea Piudens, ꞌia Laenas mea Kilodia miraau hako i noni hinihini na ꞌini, rau ꞌunua wou i haꞌatee waꞌewaꞌe adaau tanaꞌo.
2TI.4.22	ꞌIo, Timoti, ꞌau haꞌarahesi mia Araha ꞌai awa beiꞌo naꞌi tahingamu mia God ꞌai haꞌagorohiꞌamou hako.
TIT.1.1	Tanaꞌo Taetas:
TIT.1.1	ꞌInau a Pol, sae tatauꞌaro ana God maꞌe Haꞌataari ana Jisas Kraest. ꞌIia ꞌa haꞌataariau ꞌanai ꞌaꞌauhiraaui nei na ꞌia God ꞌa bwane ꞌome sigihiraau. ꞌAu ꞌaꞌauhiraau dorai hinihinia Jisas ma rai ꞌiraraai taha na haꞌa-momori ꞌinia. Mana maho haꞌa-momori ꞌisi rai ꞌaꞌauhiraau ꞌanai awa suriai heiꞌirisina God.
TIT.1.2	Gau ꞌiraraa do naꞌi ꞌoha gai hinihiniai taha na haꞌa-momori gai toꞌoraai ꞌadomaꞌi wetewete ꞌanai daua nagau i tahi tarau. ꞌIa God ꞌa bwane durua tanagaaui tahi tarau naꞌi madoraa na marewana aiꞌa awa mau, mea God ꞌa bwaꞌi pwariꞌi. 
TIT.1.3	Ma naꞌi huunai madoraa na ꞌia God ꞌa sigihia, ꞌagu haꞌataꞌinia huraꞌa i taroha gorosi tanaraaui sae. Mea God na haꞌatahigaau baaniai ora-oraꞌa, na haꞌa-ꞌuꞌuriau ꞌanai tarohaꞌinia huraꞌa. 
TIT.1.4	Taetas, iꞌoe ꞌo ꞌonaai huunai gare agua suria garaa toꞌoraai taꞌi hinihini. ꞌAu haꞌarahesi tanaa Godi Amaga mea Jisas Kraest i Haꞌatahi aga, rarui haꞌagorohiꞌo ma rarui haꞌa-awagorohiꞌo.
TIT.1.5	ꞌAu nigaꞌo naꞌi marau i Krit do iꞌoe ꞌoi haꞌa-arosiai tatauꞌaro ana Araha nau aiꞌa haꞌahakoa mau. Ma ꞌau rabasia doꞌoi sigihiꞌi taraꞌi sae ꞌanai naꞌotaranai heisoi suriꞌi ꞌomaa naꞌi Krit nara hinihini. Maꞌoi haa ꞌonaai bwane ꞌunua agua tanaꞌo. 
TIT.1.6	ꞌAu ꞌunua tanaꞌo do na naꞌotara ꞌanai heisoi, ꞌe sae na awangana ꞌai odo-odo naꞌi maana God, neina ꞌiraaui noni ra bwaꞌi haꞌahunia mwadaꞌu ꞌinia ta maho. ꞌIia ꞌai awa moi beia ta taꞌi urao mai abui haꞌataꞌaiai haꞌiwai ana. Mana gare anaꞌi rai hinihinia Jisas Kraest ma rai suriai barongana. Neina bwaꞌi ta sae ꞌai matai ꞌunua do ꞌiraau raꞌi gare taꞌaꞌi maꞌua ꞌunua do rau hairaesi diꞌu. 
TIT.1.7	Na naꞌotara ꞌanai heisoi, ꞌia God na ꞌome sigihia ꞌanai ꞌomesuriai tatauꞌaro ana. Tarana naasi nai goro ꞌinia i awangana, neina bwaꞌi ta sae nai haꞌahunia ꞌinia ta maho. Ni bwauodo ꞌe sae na bwaꞌi haꞌataꞌea haaria maꞌua taesuꞌa mwadaꞌu. ꞌE sae na bwaꞌi gono raha ꞌiniꞌi waini bweu mana awa hahaingahuiꞌa maꞌua pwariꞌiꞌi sae ꞌanai haꞌa-bweubweuꞌaraau ꞌiniꞌi haꞌa adaaꞌi. 
TIT.1.8	ꞌIia ꞌai abui haaꞌi maho taꞌaꞌi ꞌisi, maꞌata ꞌiia ꞌai haꞌi sae baronga goro. ꞌAi haꞌamaotoraaui mahuara nara boi naꞌi ꞌomaa maꞌua ruma ana. ꞌIia ꞌai waꞌewaꞌe ꞌanai awa odo-odo. ꞌAi wetewete ꞌanai ura bwarasiꞌi ꞌadoꞌado taꞌaꞌi naꞌi tahingana. ꞌAi awa odo-odo beiraau i noni maꞌai awa odo-odo naꞌi maana God.
TIT.1.9	Mana haꞌahakona, ꞌiia ꞌai dau baabau suriꞌi huudi haꞌausuringaꞌi na garaa hauꞌi tanaraau ani. Ma naasi ꞌaigui arari ꞌanai haꞌa-weteweteꞌi hinihinidaaꞌi noni ꞌiniꞌi haꞌausuringaꞌi nara odo-odo. Ma naꞌi ꞌoha na sae ꞌa aiꞌa ꞌadomaꞌi aratara ꞌiniꞌi huudi haꞌausuringaꞌi, ꞌiia ꞌai haꞌataꞌiniꞌi huraꞌa i taritariꞌa anaꞌi.
TIT.1.10	ꞌO ꞌiraraa, ꞌa rago i nei naꞌi Krit nara aiꞌa raba rongosuriai Taroha Goro ꞌinia Jisas Kraest, ororiu ꞌiraau i Jiu nara haꞌi sae hinihini mara rabasia do gai haꞌisuriꞌi mau i ringe adaaꞌi. ꞌIraausi rau pwariꞌiraau moi inoni ꞌiniꞌi haꞌatee ra rongo toꞌo bweubweuꞌa narau haaꞌi.
TIT.1.11	Taetas, ꞌoi haꞌa-papakuraaui nei ra heitarohaꞌi pwapwaariꞌi, ꞌinia ra ragoꞌa i nei narau haꞌataꞌaiꞌi hinihinidi beia Jisas Kraest. Taraꞌi sae haꞌiwai beiꞌi gare adaaꞌi rau rihosi hakoꞌa. Ra pwariꞌiraaui noni ꞌiniꞌi haꞌausuringaꞌi pwapwaariꞌi ꞌanai rahiꞌi pwaranga i haꞌa adaaꞌi.
TIT.1.12	Naꞌi ꞌoha bwani, ꞌe sae ni Krit narau ꞌadomaꞌinia doꞌe sae madoma, ꞌa haꞌatee oꞌani, “ꞌIraaui sae ni Krit raꞌi sae ꞌadaꞌi pwariꞌi! Ra hehere taꞌaa ꞌonaaiꞌi mwamwaa wawauru. Rau ꞌageꞌage marau ngangauraꞌa.” 
TIT.1.13	Mana haꞌatee ꞌisi ra haꞌa-momori diꞌu! ꞌIraaui Krit rau oꞌasi mora, ma rai oꞌasiꞌa. Hoita, naasi nau ꞌirisia ꞌinia doꞌoi haꞌatee wetewete tanaraaui nei rau suriꞌi haꞌausuringaꞌi pwapwaariꞌi, marai hinihiniꞌi huudi haꞌausuringaꞌi! 
TIT.1.14	Marai abui suriꞌi moi mamaani ꞌoniꞌoni adaaꞌi haꞌausuri ꞌadaꞌi Jiu, maꞌua ringeringe adaaꞌi nei ra aiꞌa rabasiꞌi huudi haꞌausuringaꞌi. 
TIT.1.15	Mwani maho hako ra goro tanaai sae na odo-odo naꞌi maana God. Me tanaai nei na doꞌoꞌa naꞌi maana God ma aiꞌa hinihinia Kraest, ꞌa ꞌadomaꞌinia dona mwani maho ra taꞌaꞌi. ꞌIraaui sae oꞌasi, na ꞌadomaꞌidaaꞌi ra taꞌaꞌi mara aiꞌa ꞌiraraai maho na goro mana maho na taꞌaa. 
TIT.1.16	Rau ꞌunua do rau aidangisia God magu barongadaaꞌi mana tatauꞌaro adaaꞌi ꞌa haꞌataꞌinia do ꞌiraau rau aiꞌa aidangisia God. Rau honu ꞌiniai taꞌaa marau aiꞌa suriꞌi ringe anaꞌi a God. Rau aiꞌa arari ꞌanai haaꞌi maho goro.
TIT.2.1	Taetas, ꞌoi abui ꞌonaairaaui sae ra heheitarohaꞌi pwapwaariꞌi. Maꞌata na haꞌausuringaꞌi amuꞌi tanaraaui sae hinihini rai odo-odo ꞌonaai haꞌausuringaꞌi anaꞌi a God. 
TIT.2.2	ꞌOi haꞌausuriraaui sae wari marai ꞌomesuriraau haariraau baaniai ora-oraꞌa. Na awahadaau ꞌai odo-odo neina ꞌiraaui noni rai haꞌahouraau. Mana hinihinidaau ꞌai odo-odo roꞌu marai taꞌahiraaui sae suriꞌi maho rau haaꞌi. Mana hinihinidaau ꞌai hano daaraꞌi, reiꞌuaa na mwani maho taꞌaꞌi rai toꞌotoꞌo.
TIT.2.3	ꞌA oꞌasi roꞌu, ꞌoi haꞌausuriraaui urao wari marai haꞌataꞌiniai haꞌahou tanaa God suriꞌi mwani maho narai hauꞌi. Rai abui toꞌo haisubuni marai abui gono raha ꞌiniꞌi wai ni bweu. Rai abui haa oꞌasi, maꞌata rai haꞌausuriraaui noni ꞌiniꞌi baronga goro. 
TIT.2.4	ꞌIraaui urao wari rai haꞌausuriraaui urao haoru ꞌanai taꞌahiraaui mwane mana gare adaaꞌi. 
TIT.2.5	Rai haꞌausuriraau marai ꞌomesuriraau haariraau baaniai ora-oraꞌa marai awa suriꞌi mwane adaaꞌi. Rai haꞌahouꞌi mwane adaaꞌi marai araisuriraau roꞌu. Rai ꞌomesuri haꞌagorohiꞌi mwane adaaꞌi beiꞌi gare adaaꞌi marai ꞌaꞌauhiraau roꞌu i noni ꞌetea. ꞌOnaa rai haꞌisuriꞌi haꞌausuringaꞌi ꞌisi, ꞌa bwaꞌi nei ꞌai ꞌunu haꞌataꞌaia mwadaꞌu i awangadi sae hinihini.
TIT.2.6	Taetas, ꞌoi haꞌausuriraau roꞌu i sae mwane haoru. ꞌOi haꞌa-ꞌoꞌoriraau marai ꞌomesuriraau haariraau baaniai ora-oraꞌa. 
TIT.2.7	Naiꞌi suriꞌi mwani maho, ꞌoi haꞌataꞌiniꞌi tanaraaui taha nara goro ma odo-odo ꞌanai suriꞌi. Mana haꞌausuringaꞌi amuꞌi ra gaꞌi odo-odo tarau ꞌanai haꞌataꞌinia doꞌo ꞌadomaꞌi haꞌa-ororiuꞌi. 
TIT.2.8	Mana haꞌatee amuꞌi ra gaꞌi haꞌa-momori tarau neina abu ta sae ꞌai haꞌatee haꞌataꞌaiꞌi haꞌausuringaꞌi amuꞌi. Ma ꞌonaa ꞌai oꞌasi, ꞌiraaui nei narau ura bwarasiꞌo raigui ninima ꞌoha rau bwaꞌi sadoia ta here ꞌanai ꞌunu haꞌa-taꞌaigaaui sae hinihini ꞌinia.
TIT.2.9	Ma ꞌoi haꞌausuriraau roꞌu i slev. Rai araisuriraau bwauodo adaaꞌi suriꞌi mwani maho rau ꞌunuꞌi tanaraau. Marai haaꞌi maho na bwauodo adaaꞌi rai waꞌewaꞌe ꞌiniꞌi. Rai abui heiraeraesi beiraau 
TIT.2.10	maꞌuasi beriraau. Maꞌata rai tauꞌaro goro, neina ꞌiraaui bwauodo adaaꞌi rai haꞌa-ꞌuꞌuriraau. Miraaui sae rai ꞌome ꞌiraraa i tauꞌaro mana barongadaau na goro. Mana awahadaau na goro rai reꞌia marai raba suria haꞌausuringaꞌi anaꞌia God na ruhasigaau baaniai ora-oraꞌa.
TIT.2.11	Taetas, ꞌoi haꞌausuriraaui noni hinihini ꞌanai awa odo-odo, ꞌinia ꞌia God ꞌa goro ꞌinigia reiꞌuaa gau aiꞌa arari. ꞌA haꞌataꞌiniai goro ana ꞌinigia ꞌoha na haꞌataaria mai a Jisas ꞌanai ruhasiraaui noni baaniai ora-oraꞌa. 
TIT.2.12	Mea God ꞌa haꞌausurigaau ꞌanai rihosi baaniai ringe i ahurodo mana ꞌadomaꞌi taꞌaꞌi ni marewana. ꞌA haꞌausurigaau magai toꞌoraai wetewete ꞌanai ꞌomesurigaau haarigaau baaniai ora-oraꞌa, ma ꞌanai awa odo-odo mana awa suriai heiꞌirisina God naꞌi marewanani. 
TIT.2.13	Gai awa odo-odo oꞌasi, ꞌoha gau totoriai boi ahoꞌi ana God aga, ꞌia Jisas Kraest, beiai mena mana raraha. Magai waꞌewaꞌe ꞌoha gai ꞌomesiai boi anai Haꞌatahi. 
TIT.2.14	ꞌIa Jisas ꞌa watea haaria ꞌanai mae taragaau ꞌanai ruhasigaau baaniai ora-oraꞌa ma roꞌu ꞌanai haꞌa-aiꞌaꞌi ora-oraꞌa agaaꞌi neina ꞌigaau gai haꞌi inoni anaꞌi magai ꞌadomaꞌi raorao ꞌanai hauꞌi mwani mareho goro.
TIT.2.15	Nara ꞌisi mareho nau ꞌirisiꞌi doꞌoi haꞌausuriraau ꞌiniꞌi noni hinihini naꞌi Krit. ꞌOi haꞌa-ꞌoꞌoriraau ꞌanai araisuriꞌi marai haꞌisuriꞌi haꞌausuringaꞌi amuꞌi. ꞌOi haꞌatee wetewete tanaraaui nei nara aiꞌa raba araisuriꞌo ꞌinia iꞌoe naasi naꞌotara adaau. ꞌOi abui watea do rai wana bodio ꞌiniꞌo.
TIT.3.1	Taetas, ꞌoi haꞌa-ꞌadomaꞌi ahoꞌisiraau roꞌu i noni hinihini marai ꞌadomaꞌi haꞌahouraau mana araisuriraaui nei rau naꞌotara miraaui nei ra toꞌoraai mena ni ꞌomesuri naꞌi gaumani. Rai ꞌadomaꞌi aratara roꞌu ꞌanai hauai taha ra goro mara odo-odo ꞌanai ꞌaꞌauhiraaui noni. 
TIT.3.2	Abu ta sae ꞌai haꞌatee haꞌataꞌaiai nata sae, maꞌua awa haꞌa-heitaꞌiaꞌi noni. Maꞌata rai awa ꞌabengaꞌi beiraaui sae marai ahumwaꞌeta ꞌanai ꞌaꞌauhiraau. 
TIT.3.3	Gau gaꞌi ꞌaꞌauhiraaui noni, ꞌinia naꞌi naꞌo, ꞌigaau gau ahurodo gaꞌu mia God ꞌagu ruhasigaau. Gau bweu magau hairaesi beia God. Miraaui sae rau pwariꞌigaau dogai haaꞌi here taꞌaꞌi. Gau bwarai ura bwarasiai heiꞌirisi anai abe mana awangagaau ꞌado dangi ꞌanai hauꞌi moi mareho taꞌaꞌi mana kakawa ꞌomesiraaui sae ꞌiniꞌi mareho narau toꞌoraꞌi. ꞌIraaui sae rau ꞌutaigaau migaau ꞌutairaau roꞌu. 
TIT.3.4+TIT.3.5	Reiꞌuaa na gau oꞌasi, ꞌia God, na ruhasigia baania i ora-oraꞌa, ꞌa haꞌataꞌiniai heitaꞌahi ana tanagaau naꞌi madoraa na haꞌaboihia Jisas. ꞌA ruhasigia, aiꞌa do mareho gau haaꞌi ra odo-odo, me suriai heitaꞌahi ana tanagaau. ꞌA haua tanagaaui Hiꞌona Maea ana ꞌanai haꞌa-wariwarigaau baaniai ora-oraꞌa ma gai toꞌoraai tahinga haoru. 
TIT.3.6	God ꞌa watea dadaraꞌa mai Hiꞌona Maea ana tanagaau mai awa naꞌi raroga, ꞌinia Jisas Kraest ꞌa mae ꞌinigaau. 
TIT.3.7	Reiꞌuaa gau aiꞌa arari, ꞌia God ꞌa goro ꞌinigia ma ꞌunua do gau odo-odo naꞌi maana. Ma haua tanagaaui Hiꞌona Maea magai haꞌi gare anaꞌi neina gai ꞌiraraa haꞌa-momori do gau dauaꞌa i tahi tarau. 
TIT.3.8	Ni mareho nau ꞌunuꞌisi, ra odo-odo mara haꞌa-momori.
TIT.3.8	ꞌIo, ꞌau rabasia doꞌoi hadahada wetewete tanaraaui noni hinihini naꞌi Krit, neina ꞌiraaui nei ra ꞌuꞌuria God rai ꞌadomaꞌi raorao ꞌanai wateꞌi madoraa adaaꞌi ꞌanai hauꞌi mwani maho goro tanaraaui noni. ꞌInia na mareho nau ꞌunuꞌi ꞌisi, ra goro hako mara matai ꞌaꞌauhiraaui noni. 
TIT.3.9	Taetas, taraꞌi sae ra aiꞌa here goro moeꞌa. Taraꞌi madoraa ra toꞌo heitohetohe moi, ma taraꞌi ꞌoha ra heitohetohe ngaꞌiniꞌi burungadaaꞌi, ma taraꞌi ꞌoha ra heitohetohe ngaꞌiniꞌi ringe roꞌu na usuꞌi a Moses. Iꞌoe ꞌoi abui awa beiraaui noni oꞌasi, ꞌinia mareho ꞌisi ra aiꞌa goro mara bwaꞌi ꞌaꞌauhia ta sae. 
TIT.3.10	ꞌOnaa ta sae hinihini ꞌai heitohetohe tarau ꞌiniꞌi maho oꞌasi, ꞌoi haꞌaabua. ꞌOnaa ꞌo ꞌunua tanaa haꞌarua doꞌai papaku mana saesi ꞌai heitohetohe mau, ꞌoi abui haꞌapapakuaꞌa roꞌu. Ma naꞌi ꞌohasi, ꞌoi abui watea doꞌai hadahada naꞌi ruma maea amoou. 
TIT.3.11	Taetas, gau ꞌiraraa doni sae oꞌasi, ra mamaani hiosiꞌi huudi haꞌausuringaꞌi. Mana barongadaaꞌi ra haꞌataꞌinia goro doꞌia God ꞌai haꞌa-mamaꞌairaau ꞌiniꞌi ora-oraꞌa adaaꞌi.
TIT.3.12	ꞌInau wai awa naꞌi ꞌomaa i Nikopolis suriꞌi hura ni awarosi. Mawaigui ꞌari Nikopolis, wai haꞌataaria gaꞌu wou a Atemas maꞌua Tikikas beiꞌo naꞌi Krit. Madoraa ta nei ꞌinirarua nai ataha beiꞌo, ꞌoi haꞌimaania maꞌataꞌa doꞌoi ataha mai beiau naꞌi Nikopolis. 
TIT.3.13	Ma ꞌau rabasia roꞌu doꞌoi haꞌimaania ꞌomesurirarua goro i rua mwaneni, ꞌia Apolos mea Sinas, ꞌe loea. Naꞌi ꞌomesuri naꞌoi haua ꞌoi haꞌimaania dona awa na rarui haa, abu ta mareho rarui pwapwaku ꞌinia naꞌi ꞌaariha adarua. 
TIT.3.14	Taetas, ꞌoi haꞌausuriraau moeꞌa i sae hinihini naꞌi Krit do rai tagora raha ꞌanai haaꞌi maho goro. Neina rai ꞌaꞌauhiraaui nei ra rabasiai heiꞌaꞌauhi ma rai abui awa pwaranga.
TIT.3.15	ꞌIo, ꞌiraau hako i noni hinihini ꞌini rau haꞌatee waꞌewaꞌe tanaꞌo. ꞌOi ꞌunuai haꞌatee waꞌewaꞌe ameeu roꞌu tanaraaui nei hinihini narau taꞌahiꞌameu.
TIT.3.15	ꞌAu haꞌarahesi mia God ꞌai haꞌagorohiꞌamou hako.
PHM.1.1	Tanaꞌo Pilimon, sae goro agua na garaa tatauꞌaro tanaa God:
PHM.1.1	ꞌInaua Pol nau hauai usu-usuni naꞌi madoraa nau awa i rumanihoꞌo ꞌiniai tarohaꞌinia agua i Taroha Goro ꞌinia Jisas Kraest. Mia Timoti, doꞌoragaau naꞌi Kraest, ꞌa awa beiau roꞌu ꞌohani. 
PHM.1.2	ꞌOi ꞌunuai haꞌatee waꞌewaꞌe ameeu tanaai asimeeu beia Kraest, ꞌia Apia, ma roꞌu tanaa Akipas, na wetewete ꞌanai ura bwarasiraaui maerongagaaꞌi. Haꞌatee waꞌewaꞌe ameeu tanaraau hako roꞌu i noni hinihini nara ririhungaꞌi naꞌi ruma amua. 
PHM.1.3	Mau haꞌarahesi mia God i Amaga, mea Araha aga, ꞌia Jisas Kraest, rarui haꞌagorohiꞌamou mararui haꞌa-awahiꞌamou goro.
PHM.1.4	ꞌOha nau haꞌarahesi ꞌaꞌauhiꞌo Pilimon, ꞌau haꞌatee haꞌagorohia taraua God. 
PHM.1.5	ꞌInia ꞌau rongo toꞌoana i heitaꞌahi naꞌo haa tanaraau hako i noni hinihini mana hinihinimu beia Jisas, Araha aga. 
PHM.1.6	Mau haꞌarahesi dona hinihinimu beia Kraest ꞌai ꞌaꞌauhiꞌo ꞌanai hauai taha na odo-odo. ꞌOnaa ꞌai oꞌasi, ꞌai haꞌa-aidangisiꞌo roꞌu wou ꞌiniꞌi mwani maho goro ꞌia God na haaꞌi tanagia naꞌi tahingaga beia Kraest. 
PHM.1.7	ꞌAu haꞌatee haꞌagorohia roꞌua God ꞌiniai heitaꞌahi amua tanaraaui noni anaꞌi na haꞌa-weteweteꞌi ꞌadomaꞌidaaꞌi. ꞌAu waꞌewaꞌe diꞌu ꞌinia, ma haꞌa-wetewetea diꞌu roꞌu wou i ꞌadomaꞌigu.
PHM.1.8+PHM.1.9	Tarana naasi, ꞌau raba haꞌangoniꞌo ꞌanai hauai maho na odo-odo doꞌo gaꞌi haua. ꞌOnaa ꞌau rabasia, ꞌau gaꞌi matai haꞌa-ꞌusuꞌusuꞌo moi, ꞌinia ꞌinau ꞌe Haꞌataari ana Kraest. Maꞌata, wai haꞌangoniꞌo moi ꞌiniai heitaꞌahi agaraa hairiu. ꞌOnaai ꞌiraraa amua, ꞌinau ꞌau wariꞌa, mau awa naꞌi rumanihoꞌo ꞌinia i tatauꞌaro agua tanaa Kraest. 
PHM.1.10	Naasi, ꞌau haꞌangoniꞌo doꞌoi arunga taꞌahia Onesimas,
PHM.1.11	ꞌIia aiꞌa ꞌaꞌauhiꞌo gaꞌu naꞌi naꞌo, me naꞌi ꞌohani ꞌiia ꞌa matai ꞌaꞌauhigaraa diꞌu.
PHM.1.12	Ma reiꞌuaa nau taꞌahia diꞌu, me wai haꞌataariaꞌa ahoꞌi wou tanaꞌo. 
PHM.1.13	ꞌAu ꞌirisia do ꞌa gaꞌi awa moi ꞌini beiau mai ꞌaꞌauhiau naꞌi ꞌoha nau awa i rumanihoꞌo ꞌiniai tarohaꞌinia agua i Taroha Goro. Me ꞌiniai aiꞌa awa amua ꞌini, ꞌiia ꞌa gaꞌi hauai tauꞌaro na iꞌoe ꞌo gaꞌi haua. 
PHM.1.14	Maꞌata, ꞌa aiꞌa goro doꞌai ꞌaꞌauhiau ꞌoha nau aiꞌa haꞌa-tohongaꞌinia beiꞌo. ꞌA goro ꞌonaa ꞌoi haꞌawatea, maꞌata ꞌoi watea beiai ꞌadomaꞌimu hako, ꞌa gasi ꞌonaa doꞌau haꞌa-ꞌusuꞌusuꞌo moi ꞌinia.
PHM.1.15	Gasi ꞌia God ꞌa haꞌawatea Onesimas doꞌai hora baaniꞌo suria ta gere madoraa moi, neina ꞌoha nai ahoꞌi mai, naasi ꞌaigui awa tarauꞌa beiꞌo. 
PHM.1.16	ꞌIia aiꞌa doꞌe slev moi tanaꞌo, maꞌata ꞌohani ꞌiia ꞌe huunai doꞌoramu naꞌi Kraest nau taꞌahia diꞌu. Ma naꞌi ꞌohani, ni heitaꞌahi amua tanaa ꞌai diꞌua roꞌu i heitaꞌahi agua. ꞌInia ꞌoi taꞌahia, aiꞌa do ꞌonaa moi sae tatauꞌaro me ꞌai ꞌonaa do ꞌiia ꞌe doꞌoramu roꞌu beia Kraest.
PHM.1.17	ꞌInau ꞌe taꞌi beiꞌo naꞌi ruruha ana Kraest. Naasi ꞌau rabasia doꞌoi haꞌamaotoa ahoꞌia Onesimas ꞌonaai haꞌamaotoau naꞌo gaꞌi haa. 
PHM.1.18	ꞌOnaa ꞌe mareho na haꞌatariꞌaa tanaꞌo maꞌua ꞌe haꞌa na aiꞌa suꞌua, ꞌinau na waigui orisia ahoꞌi tanaꞌo. 
PHM.1.19	ꞌAnai haꞌataꞌinia do ꞌinaua Pol wai suꞌuꞌi ahoꞌi tanaꞌo i mareho ꞌisi, ꞌau usua dio i tatarani ꞌinia i rimagu haariau. Sae tatauꞌaro agua ꞌagu aiꞌa usu-usuꞌa tanaau. Hoita, maꞌoi aidangisia doꞌe maho na iꞌoe ꞌo aiꞌa suꞌua roꞌu mau tanaau na raha diꞌuai kaoni ana Onesimas. Naasi i ꞌaꞌauhiꞌo nau haa ꞌanai haꞌa-aidangisiꞌo ꞌinia i tahinga haoru beia Kraest.
PHM.1.20	Hoita, doꞌoragu beia Kraest, ꞌau haꞌangoniꞌo ꞌanai haꞌamaotoa ahoꞌi. ꞌA goro ꞌoi haꞌa-waꞌewaꞌeau naꞌi tahingagu, ꞌinia ꞌigaraa ꞌe taꞌi beia Kraest. 
PHM.1.21	ꞌAu hauai usu-usuni ꞌinia ꞌau ꞌiraraa doꞌoi haꞌisuriai maho nau haꞌangoniꞌo ꞌinia. Mau ꞌiraraa roꞌu doꞌoi goro ꞌinia Onesimas diꞌuꞌi maho nau ꞌunuꞌi ꞌisi.
PHM.1.22	Maꞌe taꞌi mareho roꞌu nau raba ꞌunua tanaꞌo. ꞌAu ꞌirisia do ꞌoi haꞌaagaua ta dora taragu naꞌi ruma amua, ꞌinia ꞌau hinihini doꞌia God ꞌai aramiꞌi haꞌarahesi amooꞌi ꞌiniau. Ma bwaꞌi orea mawai ataha ahoꞌi beiꞌamou.
PHM.1.23	ꞌIo. ꞌIa Epafaras ꞌa ꞌunuai haꞌatee waꞌewaꞌe ana tanaꞌo. ꞌIia ꞌa awa roꞌu beiau naꞌi rumani hoꞌoni, ꞌiniai haua ana roꞌu i tatauꞌaro ana Jisas Kraest. 
PHM.1.24	ꞌIa Mak, ꞌia Aristakas, ꞌia Dimas mea Luk, mwane rau ꞌaꞌauhiau ꞌanai tarohaꞌiniai Taroha Goro, rau ꞌunua tanaau dowai haꞌataaria roꞌu wou i haꞌatee waꞌewaꞌe adaau tanaꞌo.
PHM.1.25	ꞌAu haꞌarahesi mia Jisas Kraest, i Araha aga, ꞌai haꞌagorohiꞌamou hako.
HEB.1.1	Naꞌi ꞌoha bwani ꞌa ragoi ꞌoha ma ragoi herehere na ꞌia God na haaꞌi ꞌanai hadahada tanaraaui wauwa agaaꞌi. Ma sigihiraaui rarabea ꞌanai haꞌarangasiꞌi huraꞌai hadahada ꞌisi. 
HEB.1.2	Mei suriꞌi dangi haꞌahako nagau awa suriꞌi madoraa ꞌinisi, ꞌia God ꞌa haꞌataaria mai Garena ꞌanai ꞌunuꞌi huraꞌai haꞌatee anaꞌi tanagiai inoni. Mia God ꞌa ꞌome sigihiai Garena ꞌanai toꞌoraꞌi mwane mareho hako, mana Garena ꞌa haꞌapwaꞌaraai marewana mana ahoasara mana mwane mareho hako naꞌi raroda suriai heiꞌirisina God. 
HEB.1.3	ꞌIia na haꞌataꞌinia huraꞌai rarahana mana gorohana God, mana baronganaꞌi ra taꞌisada hako beiꞌi baronganaꞌia God. ꞌA dau goniꞌi hako i mwane mareho ꞌiniai mena anai haꞌatee ana na wetewete. ꞌA mae ꞌanai haꞌa-wariwarigia baaniai ora-oraꞌa magu ꞌari heinagu auru naꞌi dora ni mwaeraha naꞌi aba odona God na mena diꞌuꞌi mwane mareho hako.
HEB.1.4	Ni mareho ꞌisi ra haꞌataꞌinia doꞌia Kraest ꞌa ahaaha diꞌuraaui enjel. Ma naꞌi ꞌoha na ꞌia God ꞌa ꞌunua Kraest ꞌiniai Garena ma aiꞌa ꞌunua ꞌiniai enjel ꞌa haꞌataꞌinia roꞌu i ahaaha ana Kraest. 
HEB.1.5	Gau ꞌiraraa do ꞌia Kraest ꞌa ahaaha diꞌuraau suria ꞌia God ꞌa aiꞌa oꞌani ꞌinia ta taꞌi ꞌiniꞌi enjel anaꞌi,
HEB.1.5	“Iꞌoe naasi gare agua,
HEB.1.5	naꞌi ꞌohani ꞌinau naasi Amamu.”
HEB.1.5	Mia God aiꞌa do ꞌiia ꞌai oꞌani ꞌinia ta enjel,
HEB.1.5	“ꞌInau naasi Amamu,
HEB.1.5	me iꞌoe naasi gare agua.”
HEB.1.6	Manaꞌi ꞌoha na ꞌia God ꞌa haꞌataaria mai huunai taꞌi Garena naꞌi marewana ꞌa oꞌani,
HEB.1.6	“ꞌIꞌamoui enjel hako, moi haꞌaasaa.”
HEB.1.7	Mia God ꞌa haꞌatee oꞌani ꞌiniꞌi enjel anaꞌi,
HEB.1.7	“ꞌIꞌamou mou tauꞌaro tanaau,
HEB.1.7	ma ꞌonaa wai ꞌirisia, moi huraꞌa ꞌonaai roꞌa,
HEB.1.7	maꞌua ꞌonaai ngarungarui ꞌeu.”
HEB.1.8	Mei tanaai Garena ꞌia God ꞌa oꞌani,
HEB.1.8	“Iꞌoe God, na hourana amua ꞌai awa tarau tarau.
HEB.1.8	ꞌO heimarungi beiai ahu odoni naꞌi hourana amua.
HEB.1.9	ꞌO taꞌahiai mareho na odo-odo na inoni na haaꞌi,
HEB.1.9	maꞌo ꞌitaꞌi maho nara aiꞌa odo-odo.
HEB.1.9	Na tarana naasi nau ꞌome sigihiꞌo ꞌinia,
HEB.1.9	mau haua tanaꞌo i waꞌewaꞌe mana haꞌahou na diꞌu baaniraaui nei namou poru goni goro.”
HEB.1.10	Mia God ꞌa ꞌunua oꞌani roꞌu ꞌiniai Garena,
HEB.1.10	“Araha, mau mai taraawaꞌana, iꞌoe ꞌo haꞌapwaꞌaraai marewanani.
HEB.1.10	Baaniai rimamu naꞌo tauꞌaronai ahoasara mana mwane mareho naꞌi rarona.
HEB.1.11	Na mwane mareho ꞌisi rai aiꞌaꞌi moi, maꞌata iꞌoe ꞌoi awa tarau.
HEB.1.11	Rai hanoriai taꞌaa ꞌonaaiꞌi bwana bwani.
HEB.1.12	ꞌOi here rumirumiꞌi ꞌonaai toꞌoni taꞌaa,
HEB.1.12	maꞌoi orisiꞌi moi ꞌonaai sae na orisi ꞌiniai bwana na hoꞌosia.
HEB.1.12	Miꞌoe ꞌo bwaꞌi orisi,
HEB.1.12	maꞌo bwaꞌi matai maeꞌa ta ꞌoha.”
HEB.1.13	ꞌIa God ꞌa aiꞌa oꞌani ꞌinia ta taꞌi enjel anaꞌi,
HEB.1.13	“ꞌOi heinagu auru naꞌi aba odogu,
HEB.1.13	tari ꞌoha wai nugaraaui maerongamuꞌi
HEB.1.13	naꞌi bahainai heimarungi amua.”
HEB.1.14	Ni enjel ꞌisi raꞌi sae tatauꞌaro moi. Raꞌi mareho tahitahi na ꞌia God ꞌa haꞌa-taariraau mai ꞌanai ꞌaꞌauhiraaui nei naraai dauai tahi tarau.
HEB.2.1	ꞌIniai ororiu na haa i Garena, gai dau baabau suriꞌi haꞌausuringaꞌi haꞌa-momori nagau bwane rongoꞌi, neina gau bwaꞌi matai suꞌa hairiu suriꞌi hinihinigaaꞌi. 
HEB.2.2	Haꞌatora na ꞌia God ꞌa haꞌa-taariraau mai enjel ꞌanai maaniꞌi tanaraaui wauwa agaaꞌi, raꞌi mareho ꞌanai ꞌadomaꞌi hihiꞌa ꞌiniꞌi. ꞌInia ꞌia moꞌo na aiꞌa araisuriꞌi, ꞌai daua maꞌataꞌa i haꞌa-mamaꞌai ohanai taha na haꞌatariꞌaa. 
HEB.2.3	Naasi, ꞌa haꞌataꞌinia do ꞌia God ꞌai haꞌa-mamaꞌaigaau maꞌata, ꞌonaa nagau bwaꞌi ꞌadomaꞌi ororiu ꞌiniai ꞌadoꞌado ana ꞌanai haꞌatahigia. Mana here na haua ꞌanai haꞌatahigia ꞌa goro diꞌu. ꞌIa Araha na haꞌarangasia tahamora huraꞌa i ꞌadoꞌado naasi, miraaui nei narau awa beia marau rongoa rau haꞌataꞌinia huraꞌa tanagia do ꞌa haꞌa-momori. 
HEB.2.4	Ma ꞌanai haꞌataꞌiniai haꞌa-momori adaaꞌi tanagia, ꞌia God ꞌa hauai mena tanaraau ꞌanai hauꞌi mwane haꞌabuꞌoahu mana haꞌara ma haꞌatoraꞌiniꞌi bane ni tatauꞌaro baaniai Hiꞌona Maea tanaraaui noni hinihini suriai heiꞌirisina.
HEB.2.5	ꞌIa God ꞌa aiꞌa ꞌome sigihiraaui enjel ꞌanai heimarungi naꞌi marewana haoru nai boi taꞌoha. Naasi marewana nagau hadangaꞌinia ani. 
HEB.2.6	ꞌE dorai Usu-usu Maea na oꞌani,
HEB.2.6	“God, ꞌa ꞌua ꞌo ꞌadomaꞌi ororiu ꞌiniraaui noni maꞌo raba tagumaꞌiniraau?
HEB.2.7	Naꞌi naꞌo gaꞌu ꞌo haꞌa-anoanoraau baaniraaui enjel.
HEB.2.7	Manaꞌi ꞌoha nai boi mau, ꞌoi haꞌa-ororiuraau maꞌoi haua tanaraaui haꞌahou na raha.
HEB.2.8	Mana mwane mareho hako ꞌoi nugaꞌi naꞌi bahainai heimarungi adaaui noni.”
HEB.2.8	Hoita, ra ꞌunua naꞌi dorai Usu-usu Maea naasi do ꞌe ꞌoha nai boi na ꞌiraaui inoni rai marungiꞌi mwane mareho hako na bwaꞌi do ta taꞌi mareho na do ꞌaigui doe. Me naꞌi ꞌohani, gau aiꞌa ꞌomesia mau doni inoni ra marungiꞌi hakoi mwane mareho. 
HEB.2.9	Maꞌata, ꞌia Jisas gau ꞌomesia do naꞌi naꞌo gaꞌu, ꞌia God ꞌa haꞌa-anoanoa baaniraaui enjel do neina ꞌai haꞌataꞌiniai goro ana God naꞌi mae na haua ꞌiniraau hako i noni. Ma ꞌiniai mae na haa ꞌinigia, ꞌia God ꞌa haꞌa-ororiua ma haua tanaai haꞌahou na raha. 
HEB.2.10	ꞌIa God ꞌa haꞌapwaꞌaraꞌi mwane mareho hako neina gai haꞌaasaa ꞌiniꞌi. Naasi ꞌa odo-odo do ꞌai haꞌawatea do ꞌia Jisas ꞌai rongomaataꞌi. ꞌInia na mae na haua, ꞌa haꞌa-araria ꞌonaai naꞌotara odo-odo ꞌanai naꞌotaranai kae ruruhai noni ꞌanai daua nadaaui haꞌahou mana tahi tarau.
HEB.2.11	Naasi ꞌia Jisas miraaui noni na haꞌamaearaau ꞌe taꞌi ruruha narau toꞌoraai taꞌi Ama. Mia Jisas aiꞌa ninimataꞌi ꞌunuraau ꞌiniꞌi doꞌoranaꞌi mana asinaꞌi. 
HEB.2.12	Mia oꞌani ꞌinia God,
HEB.2.12	“ꞌInau wai tarohaꞌinia huraꞌa tanaraaui doꞌoraguꞌi mana asiguꞌi tauꞌaro hauasa naꞌo haaꞌi.
HEB.2.12	Wai gana haꞌaasaꞌo naꞌi ꞌoha rai boi goni ꞌanai haꞌarahesiꞌo.”
HEB.2.13	Mia oꞌani roꞌu, “ꞌInau wai ꞌuꞌuri naꞌi hungamu,” magu oꞌani roꞌu, “Ninauni, beiraaui gare naꞌo hauꞌi mai tanaau.”
HEB.2.14	Ni gare na ꞌunuꞌisi raꞌi inoni moi. Naasi ꞌia Jisas ꞌa boi haꞌi inoni ꞌonaairaau. ꞌA haua oꞌasi do ꞌiniai haꞌi inoni ana, ꞌiia ꞌai matai mae, manaꞌi mae nai haua ꞌai matai haꞌa-aiꞌaa i mena ana Saetan na toꞌoraai mena ni haꞌamaesi. 
HEB.2.15	Manaꞌi moi here naasi na matai ruhasiraaui nei na ꞌonaa doni ꞌadoꞌado ni mamaaꞌusiai mae ꞌa hoꞌosiraau taraawaꞌa mau mai ꞌoha rau kekerei. 
HEB.2.16	Gau hako gau aidangisia do boi na haua Jisas ꞌa aiꞌa boi ꞌanai ꞌaꞌauhiraaui enjel, maꞌata ꞌa boi ꞌanai ꞌaꞌauhiraaui warowaronaꞌi a Ebraham. 
HEB.2.17	Naasi ꞌanai ꞌaꞌauhigia goro, ꞌa ororiu doꞌia Jisas ꞌai haꞌataꞌisadaa beiraaui doꞌoranaꞌi mana asinaꞌi. ꞌA haua oꞌasi neina naꞌi tatauꞌaro ana tanaa God, ꞌiia ꞌai ꞌonaai Bwauododaaui Piriisi nai mangudi nai ahu taꞌahiraaui inoni anaꞌi. Ma roꞌu, ꞌai matai mae ꞌonaai hoꞌasi ꞌanai haꞌa-aiꞌaꞌi ora-oraꞌa adaaꞌi noni. 
HEB.2.18	Ma naasi ꞌa matai ꞌaꞌauhiraaui nei na ꞌia Saetan ꞌai ohongiraau, ꞌinia ꞌiia haaria Jisas ꞌa siri naꞌi rongomaataꞌi mana heiohongi.
HEB.3.1	Mwane doꞌora mana asiguꞌi na ꞌia God ꞌa soiꞌamou ꞌanai haꞌi noni anaꞌi ma ꞌanai awa beia araꞌai Aro! Moi waiꞌadoꞌado surisuria Jisas nagau hinihinia doꞌia God na haꞌataaria mai ꞌonaai noni heitarohaꞌi ana ma ꞌonaai Bwauododaaui Piriisi. 
HEB.3.2	ꞌIia ꞌa mangudi naꞌi tatauꞌaro ana tanaa God na sigihia ꞌana, ꞌonaai mangudi na haua Moses tanaa God ꞌoha na ꞌia God ꞌa haꞌa-ꞌuꞌuria ꞌiniraaui nei anaꞌi nara ꞌonaai taꞌi ruruha.
HEB.3.3	ꞌA ꞌua? ꞌOnaa ta sae nai tagorahiai ruma ꞌanai ruruha ana, ꞌa odo-odo do gai haꞌahouai ruma ana diꞌua moꞌo na tagorahiasi? ꞌA oꞌasi roꞌua Jisas. ꞌIia naasi nagau gaꞌi haꞌahoua diꞌu baania Moses. 
HEB.3.4	ꞌAdona hakoi ruma ra toꞌo sae na tagorahiꞌi, maꞌata ꞌia God naasi na tagorahiꞌi mwane mareho. 
HEB.3.5	ꞌIa Moses ꞌe inoni tatauꞌaro moi magu mangudi naꞌi tauꞌaro ana beiai ruruha ana God. Mana tatauꞌaro ana, naasi ꞌanai haꞌataꞌinia tanaai ruruha ana God i taha na ꞌia God ꞌaigui ꞌunuꞌi mau roꞌu naꞌi muri. 
HEB.3.6	ꞌIa Kraest ꞌa mangudi roꞌu naꞌi tatauꞌaro ana. Maꞌata ꞌiiasi aiꞌa inoni tatauꞌaro me ꞌiia naasi bwauodo, suria ꞌiia ꞌe Garena God. Migaau naasi ruruha ana God ꞌonaa gai dau baabau tarau suriꞌi hinihinigaaꞌi, marai raorao i ꞌadomaꞌigaaꞌi ꞌiniai ꞌadomaꞌi heitotori ꞌiniꞌi duruduru anaꞌia Kraest tanagia.
HEB.3.7	Naasi ꞌa ꞌonaai haꞌatee anai Hiꞌona Maea na oꞌani,
HEB.3.7	“Dangini moi bahurongoai taha ꞌia God amoou na ꞌunua tanaꞌamou.
HEB.3.8	Moi abui rongoasa ꞌonaairaaui wauwa amooꞌi ꞌohabwani narau hairaesi beia God,
HEB.3.8	marau haaꞌi mareho taꞌaꞌi naꞌi dora mangasara ꞌanai sadoia ꞌonaa God ꞌa ahumaratanoa maꞌua aiꞌa.”
HEB.3.9	Mia God ꞌa oꞌani, “Rau bonasiai haꞌimaaniau reiꞌuaa narau bwane ꞌomesiꞌi mareho nau hauꞌi tanaraau suriai hai tangahurui harisi.
HEB.3.10	Tarana naasi nau taesuꞌa ꞌinia ꞌadaau mau oꞌani, ‘ꞌIraau ꞌagetaꞌi awa suriau tarau marau kakawa suriꞌi haꞌatee aguꞌi.’
HEB.3.11	ꞌAu taesuꞌa ꞌadaau mau hauai duruduru na wetewete oꞌani,
HEB.3.11	‘Rau bwaꞌi tari mwadaꞌu beiau naꞌi dora ni mamaro!’ ”
HEB.3.12	Naasi moi ꞌomeꞌome goro, arai doꞌora mana asiguꞌi! Moi abu haꞌawatea dona tahingamooꞌi rai honu ꞌiniꞌi mareho taꞌaꞌi maꞌua ꞌadomaꞌi heiruaruaꞌa. Mou gasigu rihotaꞌi baania God na tahitahi. 
HEB.3.13	Ma naasi, naꞌi dangini, ꞌoha namou toꞌo madoraa mau ꞌanai bahurongoa God, ꞌa goro domoi haꞌa-taꞌuꞌuꞌamou hairiu ꞌado dangi. Moi haua oꞌasi ꞌanai haꞌa-bwarasiꞌamou baaniai ora-oraꞌa. Mou gasi pwariꞌiꞌamou haarimoou doni ora-oraꞌa ꞌe mareho goro mamougu bwarai rihosi tanaa God. 
HEB.3.14	ꞌOnaa nagai wetewete ꞌanai ꞌuꞌuria God ꞌari tari naꞌi haꞌahakona ꞌonaai bwane haua agaau naꞌi ꞌoha gau taraawaꞌa hinihini, ꞌigaau gai hagu tarau roꞌu beia Kraest. 
HEB.3.15	Maꞌata moi ꞌadomaꞌinia tarau i haꞌabasu na oꞌani,
HEB.3.15	“Dangini moi bahurongoai taha ꞌia God amoou na ꞌunua tanaꞌamou.
HEB.3.15	Moi abui rongoasa ꞌonaairaaui wauwa amooꞌi ꞌohabwani narau hairaesi beia God.”
HEB.3.16	ꞌA ꞌua? ꞌIraau atei narau hairaesi beia God naꞌi ꞌoha narau rongoai ringena? ꞌIraaui gareni Israel na ꞌia Moses na wairaau huraꞌa baaniai Ijip. 
HEB.3.17	ꞌA ꞌua? ꞌIraau atei na ꞌia God ꞌa taesuꞌa ꞌadaau suriai hai tangahurui harisi? ꞌIia ꞌa taesuꞌa ꞌadaaui nei narau ora-oraꞌa. ꞌAri wou marau haimaesi hako moi naꞌi dora mangasara. 
HEB.3.18	Miraau atei ꞌia God na duruduru wetewete tanaraau doꞌiraau rau bwaꞌi matai tari beia naꞌi dora ni mamaro ana? ꞌIia ꞌa hadangaꞌiniraaui sae narau hairaesi beia. 
HEB.3.19	Naasi gau aidangisia do suria aiꞌa hinihini adaau, rau aiꞌa matai ataha beia God naꞌi dora ni mamaro ana.
HEB.4.1	Hoita naasi, ni duruduru ana God tanagia ꞌanai siri beia naꞌi dora ni mamaro ana, ꞌa taꞌisada ꞌonaaia mau. Naasi gai herehere goro, ra gasigu bwaꞌi siri taraꞌi nei ꞌiniꞌamou. 
HEB.4.2	ꞌInia ꞌi Taroha Goro ꞌiniai dora ni mamaro nara tarohaꞌinia tanagaausi, ra tarohaꞌinia oꞌasi roꞌu tanaraau naꞌi ꞌoha bwani. Maagu reiꞌuaa narau rongoai marehosi, maꞌata ꞌa aiꞌa ꞌaꞌauhiraau. ꞌA aiꞌa ꞌaꞌauhiraau, suria ꞌoha narau rongoa, rau aiꞌa hinihinia. 
HEB.4.3	Me ꞌigaaui nei nagau hinihinia naasi nagai siri naꞌi dora ni mamaro na ꞌia God na duruduru ꞌinia tanagia. Mei tanaraaui nei narau bwaꞌi hinihini ꞌai ꞌonaai ꞌunua ana God oꞌani,
HEB.4.3	“ꞌAu taesuꞌa ꞌadaau mau hauai duruduru na wetewete oꞌani,
HEB.4.3	‘Rau bwaꞌi tari mwadaꞌu beiau naꞌi dora ni mamaro.’ ”
HEB.4.3	ꞌIa God na ꞌunua oꞌasi reiꞌuaa na dora ni mamarosi ꞌa bwani haꞌaagaua mau naꞌi ꞌoha na hauai marewanani. 
HEB.4.4	Gau ꞌiraraa oꞌasi, ꞌinia ꞌe dora naꞌi Usu-usu Maea ꞌa hadangaꞌiniai biunai dangi oꞌani,
HEB.4.4	“Naꞌi biunai dangi ꞌia God ꞌa mamaro baaniꞌi tagora anaꞌi.”
HEB.4.5	Ma oꞌani roꞌu naꞌi dora ani naꞌi Usu-usu Maea, “Rau bwaꞌi tari mwadaꞌu beiau naꞌi dora ni mamaro!” 
HEB.4.6	Naasi, ni dora ni mamarosi gau matai siri mau roꞌu naꞌiei. Miraaui nei narau bwane rongoa mau mai orea i Taroha Goro maraugu hairaesi beia God, rau aiꞌa siri naꞌi dorasi. 
HEB.4.7	Naasi mia God ꞌa nigaa roꞌu i madoraa heꞌeteꞌi ꞌanai siri naꞌi dorasi, mana madoraasi naasi naꞌi dangini. Gau ꞌiraraa oꞌasi suria ꞌa ragoi harisi nara hakoꞌa murinai ꞌoha narau aiꞌa siri naꞌi dora ni mamarosi, mia God ꞌagu tauꞌaro naꞌi ꞌadomaꞌina Deved ꞌanai usuai mareho nau buraꞌi ꞌunua tanaꞌamou ani. ꞌA oꞌani,
HEB.4.7	“Dangini moi bahurongoai taha ꞌia God amoou na ꞌunua tanaꞌamou.
HEB.4.7	‘Moi abui rongoasa.’ ”
HEB.4.8	Gau ꞌiraraa do ni dora na ꞌia Josua na wairaaui saeni Israel ꞌana, ni dorasi aiꞌa dora ni mamaro. ꞌInia ꞌonaa naasiꞌa i dora ni mamaro, ꞌia God ꞌagu bwaꞌi ꞌunuaꞌa roꞌu ta ꞌoha heꞌeteꞌi ꞌanai siri roꞌu naꞌi dora ni mamarosi. 
HEB.4.9	Me suriai oꞌasi ana, ꞌe ꞌoha ni mamaro namau nadaaui inoni anaꞌia God, ꞌonaai mamaro na haua God naꞌi biunai dangi murinai haꞌapwaꞌaraa na haa i marewana. 
HEB.4.10	Miraaui nei narai siri naꞌi dora ni mamarosi rai mamaro baaniꞌi tauꞌaro adaaꞌi ꞌonaai ꞌoha ꞌia God ꞌa mamaro baaniai tagora ana. 
HEB.4.11	Gau magai bonasiai tari naꞌi dorasi. ꞌInia ꞌonaa ꞌiatei na bwaꞌi araisuriꞌi haꞌatee anaꞌia God ꞌonaairaaui noni nai Israel, ꞌiia ꞌa bwaꞌi tari naꞌisi.
HEB.4.12	Moi abui rongo agohetaꞌiniai Haꞌatee ana God, ꞌinia ni Haꞌatee ana God ꞌa honu ꞌiniai tahi mana mena na wetewete. ꞌA mwamwakaru diꞌuꞌi naihi ni heiꞌoi nara mwamwakarui rua aba hairiu, ꞌinia ꞌa matai ganu daaraꞌi siri naꞌi dora na awaiei tahinga mana ꞌadomaꞌinai inoni. Na Haꞌatee ana God naasi nai hiiriai ꞌadoꞌado mana heiꞌirisinai inoni. 
HEB.4.13	ꞌA bwaꞌi do ta taꞌi maho naꞌi marewanani na doꞌai bainihu taꞌinia God. Na mwane mareho hako ra dadao hako naꞌi dora marewa naꞌi maana, me ꞌiia naasi gaiguꞌi ꞌunuꞌi huraꞌa tanaa i taradi mwani mareho hako gau haaꞌi.
HEB.4.14	Naasi, gai daua baabau i hinihini nagau hadangaꞌinia tarau huraꞌasi. ꞌInia ꞌigaau gau toꞌoraai huunai Bwauododaaui Piriisi ꞌanai ꞌaꞌauhigia. ꞌIia naasia Jisas, garena God na bwane araꞌai aro ꞌanai awa beia God. 
HEB.4.15	Na Bwauododaaui Piriisi naasi ꞌa aidangisiai maemaeꞌa nagau haa. Naꞌi ꞌoha na awa naꞌi marewanani, ꞌiia ꞌa siri roꞌu oꞌasi suriꞌi mwane heiohongi ꞌonaaigaau, maꞌata ꞌa aiꞌa haua ta ora-oraꞌa. 
HEB.4.16	Naasi, gau magai ramoramo ꞌanai boi gaarangia God na goro ꞌinigia. ꞌIia ꞌa matai ahu taꞌahigia, maai ꞌaꞌauhigia naꞌi ꞌoha nagai ꞌirisiai heiꞌaꞌauhi.
HEB.5.1	ꞌAdonai Bwauododaaui Piriisi ra ꞌome sigihia baaniraaui noni ꞌanai ura ꞌiniraaui noni naꞌi tatauꞌaro ana tanaa God, ꞌanai hauꞌi bane tanaa God, ma ꞌanai hauꞌi tanaa i hoꞌasi adaaꞌi noni ꞌanai haꞌa-aiꞌaꞌi ora-oraꞌa. 
HEB.5.2	Ma suria ꞌiia ꞌe inoni moi na matai hauai ora-oraꞌa taraꞌi ꞌoha, ꞌiia ꞌa maratanoa beiraaui nei nara taritariꞌa maraugu aiꞌa aidangisia dorau taritariꞌa marau teha baania God. 
HEB.5.3	Ma suria ꞌiraaui Bwauododaaui Piriisi rau maemaeꞌa roꞌu moi ꞌonaairaaui noni, na hoꞌasi narai haaꞌi ꞌadaꞌi ora-oraꞌa adaaꞌi inoni, rai haa roꞌu ꞌadaꞌi ora-oraꞌa adaaꞌi haraariraau. 
HEB.5.4	ꞌAnai haꞌi Bwauododaaui Piriisi, ꞌe tauꞌaro na hauasa. ꞌA bwaꞌi sae nai matai haꞌi Bwauododaaui Piriisi suriai heiꞌirisina haaria. Naasi ꞌadonai Bwauododaaui Piriisi, ꞌia God na soiraau ꞌana, ꞌonaai soia na haa Eron, i ꞌetanai Bwauododaaui Piriisi.
HEB.5.5	ꞌA oꞌasi roꞌua Kraest. ꞌIia ꞌa aiꞌa ꞌome sigihia haraaria ꞌanai hauai tauꞌaro hauasa naasi. ꞌIa God naasi na ꞌome sigihia. ꞌIa God a haꞌatee oꞌani,
HEB.5.5	“Iꞌoe naasi gare agua. Naꞌi ꞌohani ꞌinau naasi Amamu.”
HEB.5.6	Ma naꞌi taꞌi dorai Usu-usu Maea roꞌu, ꞌia God ꞌa oꞌani, “Iꞌoe ꞌe Piriisi ꞌonaaia Melkisedek maꞌoi haꞌi Piriisi nai ꞌari moeꞌa na bwaꞌi hako.”
HEB.5.7	Naꞌi ꞌoha ꞌia Jisas ꞌa awa naꞌi marewanani, ꞌa haꞌarahesi haꞌi angiangi tanaa God doꞌai ꞌaꞌauhia baaniai mae. ꞌIa God ꞌa rongoai haꞌarahesi ana, ꞌinia ꞌiia ꞌa haꞌahoua God. 
HEB.5.8	Ma reiꞌuaa na ꞌia Jisas ꞌe garena God, me ꞌiia ꞌa rongomaataꞌi diꞌu. Manaꞌi rongomaataꞌi na haua naasi nagu haꞌausuringaꞌinia ꞌiniai huunai herehere ꞌanai araisuria God. 
HEB.5.9	Ma ꞌiniai araisuria ana God, ꞌia God ꞌa haꞌa-araria ꞌanai hauai tahi tarau tanaraaui nei narau araisuria. 
HEB.5.10	Mia God ꞌa sigihia Jisas ꞌanai Bwauododaaui Piriisi ꞌonaaia Melkisedek.
HEB.5.11	Ra ragoi mareho nau gaꞌi ꞌunuꞌi roꞌu mau ꞌiniai heꞌua Jisas nagu taarai haꞌi huunai Bwauododaaui Piriisi ꞌinia ꞌonaaia Melkisedek magu bwara, suria mou bwarai aidangisiꞌi raurau i mareho. 
HEB.5.12	ꞌIꞌamou mou haꞌi sae hinihini oreaꞌa ma taꞌisada domou gaꞌi bwane haꞌausuriraauꞌa roꞌu taraꞌi nei ꞌiniꞌi mareho nagau hinihiniꞌi. Me ꞌa ꞌome ꞌonaa do ꞌa taꞌisada dora gaꞌi haꞌausuriꞌamou moeꞌa roꞌu mau ꞌiniꞌi haꞌatee anaꞌia God nara mwadaꞌu ꞌanai aidangisiꞌi. ꞌIꞌamou mou ꞌonaai gare na taꞌisadaꞌa do ꞌa gaꞌi bwane ngau mahoingau baabau, magu tara go-gonogono wai susu moi ꞌonaai kakae. 
HEB.5.13	I nei na ꞌonaai gare na go-gonogono wai susu moi, na aidangina ꞌa kekerei mau ꞌonaai gare ma aiꞌa aidangisiai taha na goro ma odo-odo. 
HEB.5.14	Mia moꞌo na matai ngaaꞌi mahoingau baabau ꞌa haꞌataꞌinia doꞌiia ꞌa mwanemauaꞌa. ꞌIia ꞌa matangaꞌi ꞌusu haraaria, ꞌanai ꞌome ꞌiraraa i goro mana taꞌaa.
HEB.6.1	Naasi gai abui hadangaꞌiniꞌi waiori i haꞌausuringaꞌi ꞌinia Kraest nara mwadaꞌu ꞌanai aidangisiꞌi. Gai suꞌa araꞌa suriꞌi haꞌausuringaꞌi ꞌabaia Kraest na taꞌisada beiraaui nei ra maua suriꞌi hinihinidi. Aiꞌa taꞌisada dogai taraawaꞌa heꞌeteꞌi ahoꞌi roꞌu beiꞌi mareho nagau bwane rongoꞌiꞌa ꞌonaai herehere ꞌanai hinihinia God mana herehere ꞌanai rihosi baaniꞌi baronga taꞌaꞌi nara matai waigia ꞌanai mae tarau. 
HEB.6.2	Magau gaꞌi bwaꞌi ꞌari ahoꞌi suriꞌi haꞌausuringaꞌi ꞌiniꞌi mwani bwareomaea heꞌeteꞌi hairiu,
HEB.6.3	Gau magai ꞌari daaraꞌi magai maua suriꞌi hinihinigaaꞌi. Naasi here nagai haua, ꞌonaa ꞌia God ꞌai haꞌawatea oꞌasi.
HEB.6.4	ꞌIraaui nei narau hinihinia gaꞌua Kraest maraugu rihotaꞌi baania, ꞌai bwara diꞌu tanaraaui do raiguꞌi rihosi ahoꞌi roꞌu tanaa. ꞌInia ꞌia God ꞌa bwane haꞌamarewaꞌi ꞌadomaꞌidaaꞌi, marau bwane arunganai goro ana God ꞌiniraau, marau bwane daua roꞌu i Hiꞌona Maea. 
HEB.6.5	Rau aidangisia marau arungana i goro na haa i haꞌatee ana God mana mena ana nai haꞌataꞌi huraꞌa naꞌi marewana nai boi mau. 
HEB.6.6	Naasi naꞌi ꞌoha narau daaꞌi mwane mareho goro oꞌasi, maraugu rihotaꞌi baania Kraest, ꞌa bwara do raiguꞌi orisi roꞌu, ꞌinia ꞌa ꞌonaa dorau rabu ahitaꞌinia ahoꞌi roꞌu i garena God naꞌi dadaahoro ma do ꞌiraaui inoni rai haikou roꞌu ahoꞌi ꞌinia.
HEB.6.7	Taraꞌi sae ra ꞌonaai dorai ano goro. Na rangi ꞌa didio naꞌi hungana mana mahoingau ra hungu goro mana sae nara ngaaꞌi ra tahi goro ꞌiniꞌi. ꞌIa God ꞌai haꞌagorohiai nei na ꞌonaaiai dorai anosi. 
HEB.6.8	Ma taraꞌi nei ra ꞌonaai dorai ano na honu moi ꞌiniꞌi hahaarisi taꞌaꞌi mana waroraraki. ꞌA bwaꞌi mareho nai goro nai huraꞌa baania. Ni sae na toꞌoraai dorai ano, ꞌai haꞌatee haꞌataꞌaiai mousi maai suu haꞌa-aiꞌaa.
HEB.6.9	Mwane sae goro aguꞌi, reiꞌuaa nau haꞌatee oꞌasi, maꞌata ꞌinau aiꞌa hinihinia domoi ꞌonaaiai dorai ano na taꞌaasi. Maꞌata ꞌau hinihini raorao do ꞌiꞌamou moi suriꞌi baronga goro nara arariai nei na ꞌia God ꞌa ruhasia baaniai ora-oraꞌa. 
HEB.6.10	ꞌIa God, aiꞌa God ꞌanai haꞌa-bweubweuꞌa. ꞌIia ꞌai haua maꞌata i heitahari tanaꞌamou ꞌiniai tauꞌaro raha namou haa tanaa, ma ꞌini haꞌataꞌinia amoou mau mai, i heitaꞌahi amoou tanaa naꞌi ꞌoha namou ꞌaꞌauhiraaui inoni hinihini. 
HEB.6.11	ꞌAu kae ꞌirisia do ꞌadomoou hako moi taꞌahiꞌamou hairiu oꞌasi tari ꞌoha na ꞌia Kraest ꞌai ahoꞌi mai. Ma naasi moigui ꞌiraraa do ni taha namou ꞌadomaꞌi heitotori ꞌiniꞌi rai toꞌo haꞌa-momori. 
HEB.6.12	ꞌInau aiꞌa rabasia domoi ꞌage, maꞌata moi here suriraaui nei ra hinihini beiai ahumaratanoa. ꞌIraau rau dauꞌi taha na ꞌia God na duruduru ꞌiniꞌi tanaraau.
HEB.6.13	Aiꞌa taneiꞌa roꞌu naigui ahaaha diꞌua God. Naasi suriai oꞌasi ana, aiꞌa do taneiꞌa roꞌu na ꞌia God doꞌaigui duruduru naꞌi atana, maꞌata ꞌa tohe naꞌi atana haaria beiai duruduru na haua. ꞌA duruduru wetewete tanaa Ebraham oꞌani, 
HEB.6.14	“ꞌInau wai haꞌagorohiꞌo mawai haꞌaragoraaui warowaromu.”
HEB.6.15	ꞌIa Ebraham ꞌa mangudi ꞌanai totoriai taha na ꞌia God na duruduru ꞌinia tanaa, manaꞌi haꞌahakona ꞌa toꞌo ꞌonaai durua ana God tanaa.
HEB.6.16	ꞌOha na ꞌiraaui inoni rai duruduru wetewete, ꞌiraau rai tohe naꞌi atanai nei na ahaaha diꞌuraau. Naꞌi ꞌoha na oꞌasi, ꞌai matai haꞌabwarasiai heiraeraesi miraaui sae rau ꞌiraraa doni durudurusi ꞌai toꞌo haꞌa-momori. 
HEB.6.17	Naasi, ꞌia God ꞌa tohe naꞌi atana beiai duruduru na haua, do neina ꞌiraaui nei narai dauai taha na duruduru ꞌinia tanaraau, rai ꞌiraraa haꞌagorohia do ꞌia God a bwaꞌi matai orisiai ꞌadoꞌadona. 
HEB.6.18	ꞌIa God ꞌa hauai rua mahosi ꞌanai haꞌataꞌinia doni durudurusi ꞌai boi haꞌa-momori maꞌata. ꞌEtana, ꞌa hauai duruduru. Ma ruana, ꞌa tohe naꞌi atana beiai duruduru na haua. Rua mahosi raru bwaꞌi matai orisi, ꞌinia God ꞌa bwaꞌi matai pwariꞌi. Tarana naasi ꞌigaaui nei nagau ꞌariwou beia nagau haꞌi dorani ohi ꞌinia, ꞌa haꞌa-weteweteꞌi ꞌadoꞌadogaaꞌi dogai dauai taha nagau ꞌadomaꞌi heitotori ꞌiniꞌi. 
HEB.6.19	Ni ꞌiraraa agaau dogai dauai taha na ꞌia God na duruduru ꞌinia tanagia, ꞌa ꞌonaai hauni huna adaꞌi tahingagaaꞌi na bwarai suꞌa. Mana hinihinia agaau oꞌasi, ꞌa ꞌonaa do ꞌa waigaau siri naꞌi dora na awaiei a God. ꞌA ꞌonaaiai ꞌoha na ꞌiraaui Piriisi rau siri diꞌuai dora na awaiei bwana ubu-ubuꞌa nara rohea naꞌi Ruma Maea marau siri naꞌi ahii na maea diꞌu. 
HEB.6.20	ꞌIa Jisas na bwane siri naꞌi naꞌo beia God taragaau. Meꞌiia na Bwauododaaui Piriisi tanagia ꞌonaaia Melkisedek me ꞌiia ꞌai haꞌi Piriisi nai ꞌari moeꞌa na bwaꞌi hako.
HEB.7.1+HEB.7.2+HEB.7.3	ꞌIa Melkisedek naasi na Mwaeraha naꞌi ꞌomaa nara ꞌunua ꞌiniai Salem me ꞌiia ꞌe Piriisi ana God ororiu araꞌai Aro. Na ꞌadoꞌado ꞌanai atana, naasi “Mwaeraha Raroma Goro,” marau ꞌunua roꞌu ꞌiniai “Mwaeraha ni Haꞌahagu,” suria naasi ꞌadoꞌado ꞌanai Salem. Aiꞌa ta taꞌi mamaani narai ꞌiraraa na dorai usua dio ꞌinia tei naasi amana mia inana, maꞌua ꞌiiasi baaniai burungana tei. Ma aiꞌa tanei nai mataia ꞌoha na huta, mana ꞌoha na mae. Naasi ꞌa ꞌonaa do ꞌiia ꞌe Piriisi tarauꞌa ꞌonaai garena God.
HEB.7.1+HEB.7.2+HEB.7.3	Hoita, ꞌe taꞌi ꞌoha ꞌia Ebraham ꞌa heiꞌoi beiꞌi mwane mwaeraha ma haꞌahehoꞌi hako. ꞌOha na ahoꞌi ꞌanai ꞌomaa ana, ꞌia Melkisedek ꞌa heisadoi beia ma haꞌagorohia Ebraham. Mia Ebraham ꞌa hauꞌi tanaa Melkisedek tangahurudi mwane mareho na saguꞌi suriꞌi heiꞌoi ꞌisi.
HEB.7.4	Gau magai ꞌadomaꞌi surisuriai ororiu na haa Melkisedek. Reiꞌuaa ꞌia Ebraham i ꞌetanai amadaaꞌi burungagaaꞌi nagau ꞌadomaꞌi haꞌa-ahaaha ꞌinia, mia hauꞌi tanaa Melkisedek i tangahurudi mwane mareho na saguꞌi suriꞌi heiꞌoi na siri suriꞌi. 
HEB.7.5	Naꞌi Ringe ana Moses ꞌa haꞌatoraraaui Jiu ꞌanai hauꞌi tanaraaui Piriisi narau awa naꞌi burungana Livae i ꞌadodi tangahurudi mareho narau toꞌoraꞌi. ꞌIraaui Piriisi ꞌisi rau daaꞌi mareho ꞌisi baaniraaui inoni adaaꞌi, reiꞌuaa na ꞌiraau hako raꞌi warowaronaꞌi a Ebraham.
HEB.7.6	Me ꞌia Melkisedek aiꞌa baaniai burungana Livae, me ꞌia Ebraham ꞌa haaꞌi tanaa i tangahurudi mwane mareho na toꞌoraꞌi. Mia Melkisedek ꞌa haꞌagorohia Ebraham, ꞌia moꞌo na ꞌia God na bwane duruduru tanaa. 
HEB.7.7	Ma ꞌonaai ꞌiraraa agaau, na nei na haua i haꞌagorohi tanaai nata nei, naasia moꞌo na ahaaha diꞌu baania moꞌo na dauai haꞌagorohi.
HEB.7.8	Naꞌi aba beiraaui Piriisi narau dauꞌi tangahurudi mareho adaaꞌi Jiu, ꞌiraaui Piriisi rai matai mae moi. Me ꞌia Melkisedek na dauꞌi tangahurudi mareho anaꞌia Ebraham, na Usu-usu Maea ꞌa aiꞌa haꞌarangasia huraꞌa doꞌiia ꞌa mae. 
HEB.7.9	Magai ꞌunu ꞌoniaa. ꞌIa Livae miraaui warowaronaꞌi narau matai dauꞌi tangahurudi mareho adaaꞌi Jiu, ꞌa ꞌonaa do ꞌiraau rau haaꞌi tanaa Melkisedek tangahurudi mareho adaaꞌi naꞌi madoraa na ꞌia Ebraham ꞌa haaꞌi tanaa Melkisedek tangahurudi mareho anaꞌi. 
HEB.7.10	ꞌInia reiꞌuaa na ꞌia Livae ꞌa huta i muri, me ꞌiia ꞌe warowarona Ebraham na hauꞌi tangahurudi mareho anaꞌi tanaa Melkisedek.
HEB.7.11	Hoita, gau ꞌiraraa do naꞌi ꞌoha na ꞌia God ꞌa hauꞌi Ringe tanaraaui Jiu, ꞌa ꞌome sigihiraaui nei baaniai burungana Livae ꞌanai tagumaꞌiniꞌi Ringe ꞌisi. ꞌIraaui Piriisi ꞌisi rau bwaꞌi matai ruhasiraau inoni baaniꞌi ora-oraꞌa adaaꞌi. Naia na ororiu ꞌinia do ꞌia God ꞌai haꞌataaria mai ta Piriisi heꞌeteꞌi nai ꞌonaaia Melkisedek, maꞌai abui ꞌonaaia Livae na boi baaniai burungana Eron.
HEB.7.12	ꞌOnaa ꞌia God ꞌa orisiraaui Piriisi oꞌasi, ꞌa haꞌataꞌinia do ni ringeringe ꞌanai sigihiai Piriisi ꞌai orisi roꞌu. 
HEB.7.13	ꞌInia ꞌia Araha aga na gau hadangaꞌiniasi, ꞌa huraꞌa mai baaniai burunga heꞌeteꞌi na ruruha adaau ra aiꞌa sigihiraau ꞌanai tatauꞌaro ꞌonaai Piriisi naꞌi dora ni hoꞌasi. 
HEB.7.14	Gau ꞌiraraa doꞌiia ꞌa huraꞌa mai baaniai burungana Jiuda, ma gau ꞌiraraa do ꞌia Moses ꞌa aiꞌa hadangaꞌiniai burungasi naꞌi ꞌoha na hadangaꞌiniraaui Piriisi.
HEB.7.15	Ni orisi na haua i ringe ana God gau aidangisia goroꞌa, suria ꞌe Piriisi heꞌeteꞌi nagu boi roꞌu, mana Piriisi naasi ꞌa ꞌonaaia Melkisedek. 
HEB.7.16	ꞌA heꞌua nagu taꞌeha mai ꞌinia ꞌonaai Piriisi? Aiꞌa do ꞌiniai ringeringe na ꞌunua do ꞌiraaui Piriisi rai huraꞌa mai baaniai burungana Livae, me ꞌiniai mena ana, suria ꞌiia ꞌa bwaꞌi matai mae taꞌoha. 
HEB.7.17	ꞌInia ni Usu-usu Maea ꞌa oꞌani, “Iꞌoe ꞌe Piriisi ꞌonaaia Melkisedek miꞌoe ꞌoi haꞌi Piriisi nai ꞌari moeꞌa na bwaꞌi hako.”
HEB.7.18	Na ringe bwanisi ꞌanai sigihi Piriisi ra nugaa beiraꞌi, suria ꞌa maemaeꞌa ma aiꞌa ꞌaꞌauhigia. 
HEB.7.19	Haꞌamomori. Na Ringe anaꞌia Moses ra bwaꞌi matai ruhasigia baaniꞌi ora-oraꞌa agaaꞌi. Naasi ꞌia God a haꞌataꞌinia tanagiai tara nagau matai ꞌuꞌuri naꞌiei, ma goro diꞌua roꞌu woui Ringe anaꞌia Moses, ma matai waigia wou gaarangia God.
HEB.7.20+HEB.7.21	Mana nata mareho roꞌu, ꞌia God ꞌa hauai duruduru na wetewete tanaa Jisas. ꞌA oꞌani,
HEB.7.20+HEB.7.21	“ꞌInau Araha God, ꞌau duruduru tanaꞌo naꞌi atagu
HEB.7.20+HEB.7.21	ma ꞌau bwaꞌi horosiai taha nau duruduru ꞌinia
HEB.7.20+HEB.7.21	do iꞌoe ꞌoi haꞌi Piriisi nai ꞌari moeꞌa na bwaꞌi hako.”
HEB.7.20+HEB.7.21	Ma naꞌi madoraa na ꞌiraaui burungana Livae ra sigihiraau ꞌanai Piriisi, ꞌia God ꞌa aiꞌa duruduru wetewete oꞌasi. 
HEB.7.22	Hoita, naꞌi ꞌoha na ꞌia God ꞌa duruduru naꞌi atana tanaa Jisas ꞌa haꞌataꞌinia doni duruduru haoru ana ꞌa ororiu diꞌu baaniai duruduru bwani.
HEB.7.23	Mana nata mareho roꞌu na haꞌataꞌiniai ororiu na haua Jisas baaniraaui Piriisi ꞌa oꞌani. Ra rago diꞌu i sae nara tatauꞌaro ꞌonaai Piriisi, ma ꞌonaa na ꞌariwou maꞌe Piriisi nai mae, ꞌe nei heꞌeteꞌi narai orisia ꞌinia. 
HEB.7.24	Maꞌata ꞌia Jisas ꞌa awa tarau. Mana tatauꞌaro ana ꞌonaai Piriisi ꞌa bwaꞌi matai hako. 
HEB.7.25	Ma naasi, ꞌiraaui nei ra boi beia ꞌanai ꞌari beia Ama, ꞌiia ꞌa matai haꞌatahiraau odo-odoꞌa baaniai mae tarau. ꞌIia ꞌa matai haua oꞌasi suria ꞌiia ꞌa haꞌaagau tarau ꞌanai aba dingadaaui nei ra boi beia God.
HEB.7.26	ꞌIa Jisas naasi Bwauododaaui Piriisi na arari ꞌanai ꞌaꞌauhigia. ꞌIia ꞌa maea, ꞌa aiꞌa haua ta taꞌi ora-oraꞌa ma aiꞌa mareho nai taritariꞌa naꞌi aba ana dorai subunia ꞌinia. ꞌA heꞌeteꞌi baanigiai inoni ora-oraꞌa mia God ꞌa haꞌa-ororiua araꞌai aro. 
HEB.7.27	ꞌIia aiꞌa taꞌisada doꞌai hoꞌasi haꞌataringa ꞌonaairaaui haru Piriisi nara hoꞌasi gaꞌu naꞌi naꞌo ꞌadaꞌi ora-oraꞌa adaaꞌi haariraau, maraugu hoꞌasi naꞌi muri roꞌu ꞌadaꞌi ora-oraꞌa adaaꞌi noni. Mia Jisas, ni hoꞌasi na haa ꞌiniai abena haaria ꞌa haua haꞌatai moi, mana hoꞌasi naasi ꞌa haua ꞌanaꞌai mwane ꞌoha ꞌanai haꞌa-gaasingaꞌiniꞌi ora-oraꞌa adaaꞌi noni. 
HEB.7.28	Naꞌi Ringe anaꞌia Moses ra ꞌunua doni Bwauododaaꞌi Piriisi rai sigihiraau baaniraaui inoni, reiꞌuaa rau ora-oraꞌa. Ma naꞌi duruduru wetewete ana ani a God na boi murinai Ringe anaꞌia Moses, ꞌia God ꞌa sigihiai garena na odo-odo tarau.
HEB.8.1	Na huunai mareho nau ha-hadahadangaꞌiniasi naani. ꞌIgaau gau toꞌoraai Bwauododaaui Piriisi na heinagu naꞌi dorani mwaeraha araꞌai aro naꞌi aba odona God.
HEB.8.2	ꞌIia ꞌa tatauꞌaro ꞌonaai Bwauododaaui Piriisi naꞌi huunai dora maea na ꞌia God haaria na tauꞌarona, aiꞌa do ꞌiraaui inoni.
HEB.8.3	Ma ꞌonaai ꞌiraraa agaau do ꞌadonai Bwauododaaui Piriisi ra hauꞌi bane mara hoꞌasi tanaa God, na Bwauododaaui Piriisi agaau ꞌai haua roꞌu i hoꞌasi mana bane ana. 
HEB.8.4	Do ꞌonaa naꞌi marewanani ꞌia Jisas ꞌa gaꞌi bwaꞌi haꞌi Piriisi, suria raꞌi Piriisi nara bwane awa naꞌi marewana narau haꞌisuriꞌi Ringe anaꞌia Moses ꞌanai haꞌi bane tanaa God. 
HEB.8.5	Mana tatauꞌaro adaau ꞌonaai Piriisi naꞌi marewana ꞌa ꞌonaa doꞌe haꞌinununa moi taha na toꞌo araꞌai Aro. ꞌA taꞌisada oꞌasi roꞌu ꞌoha na ꞌia God ꞌa haꞌatee oꞌani ꞌinia Moses ꞌoha na haꞌaagau ꞌanai haꞌa-urasia araꞌai Ruma Maea Saira. ꞌIa God ꞌa haꞌabasua ma haꞌatee oꞌani ꞌinia,
HEB.8.5	“ꞌOi here suria goro, maꞌoi ꞌiraraa doꞌoi tagora suria maꞌata i nunu nau haꞌataꞌinia tanaꞌo naꞌi hungahunga ani.”
HEB.8.6	Maꞌata naꞌi ꞌohani ꞌia God ꞌa haua tanaa Jisas i tatauꞌaro ni Piriisi na ororiu diꞌuꞌi roꞌu wou i tatauꞌaro adaaꞌi Piriisi narau tauꞌaro naꞌi marewana. Mana duruduru haoru na ꞌia God na haua tanaa Jisas ꞌanai haua tanaraaui inoni ꞌa ororiu diꞌu baaniai duruduru bwani. ꞌInia ni mareho na ꞌia God na duruduru ꞌiniꞌi tanagia naꞌi duruduru haorusi, ra goro diꞌu roꞌu wou baaniꞌi mareho na duruduru ꞌiniꞌi naꞌi duruduru bwani.
HEB.8.7	ꞌOnaa aiꞌa ta mareho nai taritariꞌa naꞌi duruduru bwani, ra gaꞌi bwaꞌigui orisiaꞌa ꞌinia ta duruduru heꞌeteꞌi roꞌu. 
HEB.8.8	Me ꞌia Araha God haraaria na ꞌomesiai mareho na taritariꞌa ꞌinia, naꞌi ꞌoha na haꞌatee oꞌani,
HEB.8.8	“ꞌE ꞌoha nai boi mau na ꞌinau wai haua ta duruduru heꞌeteꞌi beiraaui inoni nai Israel mei Jiuda.
HEB.8.9	Mana duruduru naasi ꞌa bwaꞌigui ꞌonaaiaꞌa i duruduru bwani nau haua beiraaui wauwa adaaꞌi ꞌoha bwani, naꞌi ꞌoha nau wairaau huraꞌa baaniai Ijip.
HEB.8.9	Suria aiꞌa awa suria adaaui duruduru nau haa beiraau, naugu taarai murisiraau ꞌinia.”
HEB.8.10	Ma haꞌatee oꞌani roꞌu,
HEB.8.10	“Naani duruduru haoru nawaigui haua roꞌu naꞌi murinai nei bwani beiraaui noni nai Israel.
HEB.8.10	ꞌInau wai nugaꞌi ringeringe aguꞌi suriꞌi ꞌadomaꞌidaaꞌi mana tahingadaaꞌi, neina rai haꞌisuriꞌi.
HEB.8.10	ꞌInau wai haꞌi God adaau, miraau rai haꞌi inoni aguꞌi.
HEB.8.11	Aiꞌa ororiu do ta sae nai ꞌunuaꞌa roꞌu tanaraaui noni naꞌi ꞌomaa, maꞌua tanaraaui nei anaꞌi, do ꞌanai aidangisia Araha.
HEB.8.11	ꞌInia taraawaꞌa beiraaui hasihasi inoni, araꞌa tari beiraaui sae mwanemaua rai aidangisiau hako.
HEB.8.12	ꞌInau wai ꞌadomaꞌi nugasiꞌi taha nara taritariꞌa narau haaꞌi, mau bwaꞌi ꞌadomaꞌiniꞌi ahoꞌi ora-oraꞌa adaaꞌi.”
HEB.8.13	Hoita, ꞌoha na ꞌia God ꞌa ꞌunua do ni duruduru naasi ꞌe duruduru haoru, ꞌa haꞌataꞌinia do duruduru naꞌi naꞌosi, ꞌa bwaniꞌa. Mana mareho na bwani, ꞌonaai ꞌiraraa agaau, ꞌa hahanoriaꞌa wou i taꞌaa ꞌanai aiꞌaa.
HEB.9.1	Naꞌi duruduru tahamora, ꞌia God ꞌa hauꞌi tanaa Moses taraꞌi herehere do ꞌanai suriꞌi naꞌi rihungaꞌi ma ꞌunua tanaa ꞌanai tauꞌarona ta ruma saira ꞌanai Ruma Maea naꞌi marewanani ꞌanai rihungaꞌi naꞌiei. 
HEB.9.2	Manaꞌi raronai Ruma Maeasi, ꞌe rua ahii na awaiei. Manaꞌi ꞌetanai ahii ꞌe raita, maꞌe tebol na awaiei, manaꞌi hunganai tebol naasi na awaiei bredi maea, mana ahiisi ra ꞌunua ꞌiniai dora maea.
HEB.9.3	ꞌE kae bwana ubu-ubuꞌa nara rohe bwarasia ꞌiniai ruanai ahii. Na ruanai ahii ra ꞌunua ꞌiniai dora na maea diꞌu.
HEB.9.4	Naꞌi raronai ahii naasi nara nugaa ei dora ni hoꞌasi nara matai suungiꞌi ei insens, mana dora ni hoꞌasi naasi ra tauꞌarona ꞌiniai gol. Naꞌi ahii roꞌusi na awaiei bakosi nara ꞌunua ꞌiniai “Bakosi Duruduru ana God,” mana abena hakoi bakosi naasi ra kuhaia ꞌiniai gol. Manaꞌi raronai bakosi naasi ꞌe bei nara tagoraa ꞌiniai gol nara awa i mahoingau nara ꞌunuꞌi ꞌiniꞌi “Mana,” i ꞌaꞌabi ana Eron nara pwirai rawa naꞌiei, ma naiꞌiꞌai hau hetahetaꞌa nara usua ei taꞌi tangahurui haꞌatora.
HEB.9.5	Manaꞌi hunganai bakosisi ꞌe rua cherubim, raꞌi mareho gahogahoꞌa nara aranunudi nararu ura naꞌiei ꞌanai haꞌataꞌinia do ni rarahana God na awa ꞌisi. Mana gahogahodi rua cherubimisi ra adaahusia hako i dora naꞌi hunganai bakosi nara ꞌunua ꞌiniai dora ni haꞌa-gaasingaꞌiniꞌi ora-oraꞌa adaaꞌi inoni.
HEB.9.6	Hoita naasi naꞌi ꞌoha nara haꞌa-arataraꞌi hako oꞌasi mareho ꞌisi, ꞌiraaui Piriisi rau matai siri naꞌi ꞌetanai ahii ꞌado dangi ꞌanai hauai tauꞌaro adaaꞌi.
HEB.9.7	Maꞌata naꞌi ruanai ahii naasi, na Bwauododaau moi Piriisi na matai siriei, ma matai siri haꞌatai moi ꞌado harisi. ꞌOha nai siri ꞌai waa maꞌataꞌa i ꞌabunai mwamwaa, ma waa siri ꞌanai hoꞌasi ꞌinia tanaa God ꞌiniꞌi ora-oraꞌa anaꞌi haaria mana ora-oraꞌa adaaꞌi inoni nara haaꞌi maraugu aiꞌa aidangisiꞌi.
HEB.9.8	Suriꞌi herehere ꞌisi, na Hiꞌona Maea ꞌa haꞌataꞌinia tanagia doni mwani inoni naꞌi ꞌoha bwani ra bwaꞌi matai ataha siri beia God naꞌi dora na maea diꞌusi. ꞌA bwara, suriai awa ana mau i ꞌetanai ahii naꞌi Ruma Maea Saira mana mwani herehere bwani na ura ꞌana.
HEB.9.9	Ni mareho ꞌisi ra haꞌataꞌinia tanagiai noni nagau tahi naꞌi madoraani, doni bane mana hoꞌasi nara wateꞌi tanaa God, ra bwaꞌi matai haꞌa-wariwariꞌi tahingadaaꞌi maꞌua haꞌa-aiꞌaꞌi ꞌinodaaꞌi nei narau waaꞌi mai. 
HEB.9.10	ꞌInia ni bane mana hoꞌasi nara haaꞌi, rau haaꞌi moi ꞌadaꞌi ringeringe ꞌadaꞌi mahoingau, mareho ꞌonaai gono, ma taraꞌi herehere ꞌanai haꞌa-wadiwadiꞌi abedaaꞌi. Mana ringeringe ꞌisi raꞌi ringe ꞌana moi abe. ꞌIa God ꞌa nigaꞌi tanagia ꞌanai suriꞌi tari naꞌi ꞌoha na nigaa i herehere haoru.
HEB.9.11	Naasi ꞌia Kraest ꞌa boiꞌa ma tatauꞌaro ꞌonaai Bwauododaaui Piriisi agaau. Me ꞌiia ꞌa waaꞌi mai mwane mareho goro nagau toꞌoraꞌiꞌa suriꞌi tahingagaaꞌi. ꞌIia ꞌa siri ꞌari naꞌi huunai dora maea araꞌai aro, mana dora maea naasi, aiꞌa dora na inoni nai tauꞌarona, maꞌuasi doꞌe aba ꞌiniai haꞌapwaꞌara naꞌi marewanani.
HEB.9.12	ꞌIia ꞌa siri haꞌatai moi naꞌi dora na maea diꞌu magu bwaꞌi huraꞌa roꞌu taꞌoha. ꞌA wateai ꞌabuna tanaa God mana ꞌabu naasi, aiꞌa ꞌabui gout maꞌua ꞌabui kau. ꞌIia ꞌa hauai ꞌabuna haaria, me ꞌiniai ꞌabuna ꞌa ruhasigia tarauꞌa baaniai ora-oraꞌa.
HEB.9.13	Naꞌi herehere bwani, na ꞌabunai kau mana gout, dohudohunai garei kau bwabwa nara suu hoꞌasi ꞌinia, ra tamusia huniraaui nei rau ora-oraꞌa.
HEB.9.14	ꞌOnaa na oꞌasi, moi ꞌadomaꞌi suriai wetewete na haai ꞌabuna Kraest. Ni ꞌabuna Kraest ꞌai haꞌa-wariwariꞌi tahingagaaꞌi baaniꞌi here nara matai waigia ꞌanai mae tarau do nei nagai matai tauꞌaro tanaa God na tahitahi. Beiai mena anai Hiꞌona Maea na awa tarau, ꞌia Kraest ꞌa watea haaria tanaa God ꞌanai hoꞌasi ꞌinia haaria, ꞌe hoꞌasi na goro ma odo-odo hako.
HEB.9.15	Tarana naasi ꞌia Kraest na waa mai duruduru haoru ana God tanaraaui inoni, neina ꞌiraaui nei na ꞌia God na ꞌome sigihiraau, rai dauai taha na ꞌia God ꞌa duruduru tanaraau ꞌinia mana mareho ꞌisi rai awa tarau. Rai daaꞌi mareho ꞌisi, ꞌinia ꞌia Kraest ꞌa mae ꞌanai ruhasiꞌi ora-oraꞌa adaaꞌi nei rau haai taꞌaa naꞌi ꞌoha narau awa mau naꞌi bahainai heimarungi anai duruduru bwani.
HEB.9.16+HEB.9.17	Hoita, ꞌonaa ꞌe nei nai hauai duruduru, mai duruduru tanaa tanei do ꞌai daaꞌi totoꞌora anaꞌi naꞌi ꞌoha nai mae, na durudurusi aiꞌa wetewete naꞌi ꞌoha na ꞌia moꞌosi ꞌa aiꞌa mae mau. Maꞌata ꞌaigui wetewete naꞌi murinai mae ana. 
HEB.9.18	Na tarana naasi narau haa ꞌiniai ꞌabu naꞌi duruduru bwani, ꞌanai haꞌataꞌinia huraꞌa doꞌe mae na toꞌo. 
HEB.9.19	Naꞌi ꞌoha na ꞌia Moses ꞌa aohaꞌiniꞌi hako i haꞌatora tanaraaui inoni, ꞌa hiriꞌiai warihui siip nara haꞌa-wangawangaa naꞌi gere raraa baaniai pwirapwirai hasiꞌei nara ꞌunua ꞌiniai hisop, ma ruhaꞌinia dio naꞌi wai nara doraria ꞌinia ꞌabui kau mana gout. Naasi ma tamusia ꞌiniai bukani haꞌatora, magu tamusiraau roꞌu inoni ꞌinia. 
HEB.9.20	ꞌA haua oꞌasi magu haꞌatee oꞌani, “Naasi ꞌabu ꞌanai haꞌa-ꞌoꞌoriai duruduru na ꞌia God na haꞌatoraꞌamou ꞌanai suria.”
HEB.9.21	Naasi magu tamusia roꞌu i Ruma Maea Saira, mana mwane mareho naꞌi rarona na ꞌiraaui Piriisi rau tatauꞌaro ꞌiniꞌi, ꞌa tamusiꞌi hako.
HEB.9.22	Naꞌi Ringe anaꞌia Moses, gaarangi ꞌadonai mareho hako rai tamusiꞌi ꞌiniai ꞌabu, ma naasi ꞌagu haꞌataꞌinia do ꞌagu wadiwadi baaniai ora-oraꞌa. Ma ꞌonaa na ꞌabu ꞌa bwaꞌi ahe, ꞌia God ꞌa bwaꞌi ꞌadomaꞌi nugasiꞌi ora-oraꞌa adaaꞌi inoni.
HEB.9.23	Naasi ꞌa ororiu doni Ruma Maea Saira mana mwane mareho naꞌi rarona nara haꞌinunudi mareho ni aro, rai haꞌa-wariwariꞌi ꞌiniai ꞌabu. Maꞌata na huudi mareho ni aro, rai haꞌa-wariwariꞌi ꞌiniai hoꞌasi na ororiu diꞌu baaniꞌi hoꞌasi nara bwani hahaaꞌi naꞌi marewanani. 
HEB.9.24	ꞌIa Kraest ꞌa ahoꞌi araꞌai aro ꞌanai ura ꞌinigaaui noni naꞌi maana God. ꞌIia ꞌa aiꞌa siri naꞌi dora na maea diꞌu naꞌi Ruma Maea naꞌi marewanani na inoni moi nara tagoraa, ꞌinia ni Ruma Maeasi ꞌe nunu moi ꞌanai huunai nei naꞌi aro. 
HEB.9.25	Mana araꞌa na haua naꞌi aro, aiꞌa doꞌai hoꞌasi ꞌinia haaria ꞌado ꞌoha ꞌonaairaaui Piriisi agaaꞌi Jiu nara siri ꞌado harisi naꞌi Ruma Maea ꞌanai hoꞌasi ꞌiniai ꞌabui mwamwaa. 
HEB.9.26	ꞌOnaa na gaꞌi oꞌasi, ꞌia Kraest ꞌa gaꞌi bwane taringai mae mau mai taraawaꞌanai marewana. Me ꞌa aiꞌa. Naꞌi madoraa na raumwadu i hahakonai dangi, ꞌiia ꞌa boi haꞌatai moi ꞌanaꞌai mwane ꞌoha ꞌanai waia beiraꞌi ora-oraꞌa ꞌiniai hoꞌasi ana ꞌinia haaria.
HEB.9.27	ꞌAdonai inoni ꞌai mae haꞌatai moi, manaꞌi murinai mae ꞌe hihiiri. 
HEB.9.28	Naasi ꞌia Kraest ꞌa oꞌasi roꞌu, ꞌiia ꞌa mae haꞌatai moi ꞌanai waiꞌi beiraꞌi ora-oraꞌa adaaꞌi hakoi mwane inoni. Mana ahoꞌi mai nai haua, aiꞌa do ꞌanai mae roꞌu ꞌadaꞌi ora-oraꞌa, maꞌata ꞌai boi ꞌanai hauai tahi tarau tanaraaui nei narau haꞌaagau mamasia.
HEB.10.1	Ni mwani herehere naꞌi raronai Ringe anaꞌia Moses raꞌi nunu moi ꞌadaꞌi huudi mareho goro narai boi ta ꞌoha, aiꞌa do nara ꞌisiꞌa i huudi mareho. Ni hoꞌasi na Ringe anaꞌia Moses na ꞌunuꞌi nara hahaaꞌi ꞌado harisi, ra aiꞌa huunai haꞌa-wariwariraaui nei narau boi ꞌanai rihungaꞌi. 
HEB.10.2	ꞌOnaa na gaꞌi huunai haꞌa-wariwariraau, na hoꞌasi naasi ra gaꞌi bwaꞌigui hauaꞌa roꞌu, marau gaꞌi bwaꞌi arunga ꞌinoꞌa mau ꞌiniꞌi ora-oraꞌa adaaꞌi. 
HEB.10.3	Me aiꞌa oꞌasi. Ni hoꞌasi narau hauꞌi ꞌado harisi, ra haꞌa ꞌadomaꞌi ahoꞌisiraau tarau ꞌiniꞌi ora-oraꞌa adaaꞌi. 
HEB.10.4	Suria na ꞌabui kau mwane mana ꞌabui gout ꞌa bwaꞌi matai haꞌa-gaasingaꞌiniai ora-oraꞌa.
HEB.10.5	Tarana naasi ꞌia Kraest ꞌa haꞌatee oꞌani tanaa God naꞌi ꞌoha na boi naꞌi marewana,
HEB.10.5	“Iꞌoe ꞌo aiꞌa rabasiꞌi hoꞌasi mana wawate nara haaꞌi.
HEB.10.5	Me iꞌoe ꞌo hauai abe tanaau dona ꞌinau wai wateau haariau tanaꞌo ꞌonaai hoꞌasi.
HEB.10.6	Iꞌoe ꞌo aiꞌa ahugoro ꞌiniai mwamwaa nara hoꞌasi susuu ꞌinia mana hoꞌasi ꞌanai haꞌa-gaasingaꞌiniꞌi ora-oraꞌa.
HEB.10.7	Naasi mau oꞌani, ‘God. ꞌOme, ninauni. ꞌInau ꞌau boi ꞌanai hauai taha naꞌo ꞌirisia ꞌonaai usu ꞌabaiau ada naꞌi Usu-usu Maea.’ ”
HEB.10.8	Na Ringe anaꞌia Moses ꞌa ꞌunua do ꞌiraaui Piriisi rai suu hoꞌasi marai haaꞌi taraꞌi wawate tanaa God. Ma reiꞌuaa na oꞌasi, naꞌi dorai Usu-usu Maea ani, ꞌia Kraest ꞌa haꞌatee oꞌani ꞌinia God, “Iꞌoe ꞌo aiꞌa rabasiꞌi hoꞌasi mana wawate nara haaꞌi, maꞌo aiꞌa ahugoro ꞌiniꞌi hoꞌasi susuu, mana hoꞌasi ꞌanai haꞌa-gaasingaꞌiniꞌi ora-oraꞌa.” 
HEB.10.9	Naasi magu oꞌani roꞌu naꞌi muri, “Ninauni. ꞌInau ꞌau boi ꞌanai hauai taha ꞌo ꞌirisia.” Naasi ma haꞌahakoai duruduru bwani ꞌanai nugaai nata nei. 
HEB.10.10	ꞌIa Jisas Kraest ꞌa araisuriai heiꞌirisina God ma wateai abena ꞌanai mae haꞌatai moi ꞌinigia ꞌonaai hoꞌasi. Ma naasi, ꞌigaau gau haꞌi noni maea anaꞌia God.
HEB.10.11	Naꞌi duruduru bwani ꞌiraaui Piriisi adaaꞌi Jiu ra ura ꞌado dangi ꞌanai taraa hahaaꞌi moi taꞌi hoꞌasi nara bwane hahaaꞌi mau mai nara aiꞌa matai haꞌahakoai ora-oraꞌa. 
HEB.10.12	Me ꞌia Kraest, ni hoꞌasi na haua haꞌatai moi ꞌadaꞌi ora-oraꞌa ꞌa goro daaraꞌi ꞌanaꞌai ꞌado ꞌoha. Naasi magu heinagu naꞌi dora ni haꞌahou naꞌi odona God. 
HEB.10.13	Ma totori tari madoraa na ꞌia God ꞌai nugaraaui maeronganaꞌi naꞌi bahainai heimarungi ana. 
HEB.10.14	Me ꞌiniai taꞌi hoꞌasi naasi, ꞌa huunai haꞌa-ararigaau i noni maea anaꞌia God ꞌanai ꞌari wou beia.
HEB.10.15	Na Hiꞌona Maea ꞌa haꞌataꞌinia roꞌu huraꞌa tanagia do ꞌa oꞌasi haꞌa-momori. ꞌInia naꞌi Usu-usu Maea ra usua oꞌani,
HEB.10.16	“ꞌIa Araha God ꞌa oꞌani, ‘Naani duruduru haoru nawai haua beiraaui inoni naꞌi huunai madoraa ꞌana.
HEB.10.16	Wai nugaꞌi haꞌatora aguꞌi suriꞌi ꞌadomaꞌidaaꞌi manaꞌi tahingadaaꞌi marai aidangisiꞌi.’ ”
HEB.10.17	Maagu oꞌani roꞌu,
HEB.10.17	“ꞌAugu bwaꞌi ꞌadomaꞌiniꞌiꞌa i ora-oraꞌa adaaꞌi
HEB.10.17	mana taha nara taritariꞌa narau haaꞌi.”
HEB.10.18	Hoita, ꞌonaa na bwane ꞌadomaꞌi nugasiꞌi ora-oraꞌa, aiꞌa taꞌisada do raigui hauꞌi roꞌu taraꞌi hoꞌasi ꞌanai haꞌa-gaasingaꞌiniai ora-oraꞌa.
HEB.10.19	Naasi arai doꞌora mana asiguꞌi, suriai ꞌabuna Jisas ꞌa ahe ꞌinigia, ꞌigaau gau mwaridangaꞌa ꞌanai ataha siri beia God naꞌi dora na maea diꞌusi. 
HEB.10.20	Gau matai haua oꞌasi, suria gau toꞌoraai tara haoru na hano ꞌanai tahi tarau na ꞌia Kraest na tahangia tanagia ꞌiniai mae na haa naꞌi dadaahoro. Mana mae na haa ꞌa ꞌonaa doꞌa rahiai kae bwana ubu-ubuꞌa nara rohe bwarasia ꞌiniai dora maea.
HEB.10.21	ꞌIgaau gau toꞌoraai Bwauododaaui Piriisi hauasa ꞌanai ꞌomesurigaaui inoni anaꞌia God. 
HEB.10.22	Naasi, gau magai boi gaarangia God beiai huunai tahinga na haꞌa-momori ma huunai ꞌuꞌuria. ꞌIia ꞌa bwane haꞌa-wariwariꞌi tahingagaaꞌi ꞌiniai ꞌabuna, do neina gaigui abui arunga ꞌinoꞌaꞌa roꞌu, ma ꞌonaa doꞌa haꞌa-wariwarigia ꞌiniai wai na goro.
HEB.10.23	ꞌIgaau gau bwane maania huraꞌa tanaraaui noni do raꞌi mareho na gau ꞌadomaꞌi heitotori ꞌiniꞌi. Gai dau baabau magai abui ꞌadomaꞌi heiruaruaꞌa ꞌiniꞌi mareho ꞌisi. ꞌInia ꞌigaau gau matai ꞌuꞌuria taraua God suriꞌi duruduru anaꞌi tanagia.
HEB.10.24	Gai ꞌadomaꞌi raha ꞌiniai taha na gau matai haua ꞌanai ꞌaꞌauhiai nata nei, neina ꞌiia ꞌai haꞌataꞌiniai heitaꞌahi tanaa roꞌu i nata nei, ma ꞌai hauꞌi mwane mareho goro. 
HEB.10.25	Gai abui mamarotaꞌi boi goni ꞌanai rihungaꞌi, reiꞌuaa na taraꞌi nei ra bwane mamaroꞌa. Maꞌata moi boi goni ꞌanai haꞌa-ꞌoꞌoriꞌamou hairiu. ꞌA ororiu diꞌu domoi haua oꞌasi tarau, ꞌinia na dangi nai ahoꞌi mai Araha ꞌa raumwadu.
HEB.10.26	ꞌOnaa nagau taꞌahia mau i ora-oraꞌa magau bwaꞌi agohetaꞌi haaꞌi mareho taꞌaꞌi naꞌi ꞌoha nagau bwane aidangisiai huunai haꞌausuringaꞌi, me ꞌa bwaꞌi hoꞌasiꞌa roꞌu naigui awa roꞌu nai matai haꞌa-gaasingaꞌiniꞌi ora-oraꞌa ꞌisi. 
HEB.10.27	Me ꞌigaau gai mamasi moi haꞌi mamaaꞌu ꞌanai ꞌoha na ꞌia God ꞌai haꞌa-mamaꞌaigia naꞌi ꞌeu raha na matai noro haꞌa-dorohuraaui nei narau haꞌimae beia. 
HEB.10.28	ꞌOnaai bwane ꞌiraraa amoou, ꞌonaa ꞌe waira rua maꞌua oru narai haꞌarangasia huraꞌa do ꞌe sae na kakawataꞌi araisuriꞌi Ringe anaꞌia Moses, ꞌia moꞌosi ra bwaꞌi arunga taꞌahia, rai ngahu gataꞌinia moi.
HEB.10.29	Naasi, moi ꞌadomaꞌiniai mamaaꞌa nai hauai haꞌa-mamaꞌai tanaai nei na here bodio ꞌiniai Garena God, ma aiꞌa ꞌadomaꞌi hihiꞌa ꞌiniai ꞌabuna, reiꞌuaa na ꞌabu naasi na ahe ꞌanai haꞌa-ꞌoꞌoriai duruduru haoru ana God ma haꞌa-wariwaria baaniai ora-oraꞌa. ꞌIa moꞌosi ꞌa here haꞌataꞌaiai Hiꞌona Maea na haꞌataꞌiniai goro ana God ꞌinigia. 
HEB.10.30	Magau ꞌiraraa doꞌia God na oꞌani,
HEB.10.30	“ꞌInau wai haꞌa-mamaꞌairaaui sae heheretaꞌaꞌi.
HEB.10.30	ꞌInau wai suꞌua ahoꞌi tanaraau.”
HEB.10.30	Magu haꞌatee oꞌani roꞌu,
HEB.10.30	“ꞌInau a Araha God, ꞌinau wai hiiriraaui inoni aguꞌi.”
HEB.10.31	ꞌE maho na haꞌamagugu abe diꞌu naasi doꞌia God na tahitahi, ꞌai hiiriꞌo.
HEB.10.32	Abui kakuꞌaai ꞌoha namou taraawaꞌa hinihiniai Taroha Goro ꞌinia Kraest mamou siri mai naꞌi marewa. Moi ꞌadomaꞌi suria ahoꞌi ura wetewete namou haua suriꞌi hinihinimooꞌi, reiꞌuaa taraꞌi ꞌoha mou siri suriꞌi rongomaataꞌi nara raha diꞌu. 
HEB.10.33	Raꞌi ꞌoha ra haꞌatee haꞌa-taꞌaiꞌamou mara here haꞌa-maataꞌiꞌamou suriꞌi maadi inoni. Taraꞌi ꞌoha mou ꞌaꞌauhiraaui nei ra haꞌa-maataꞌiraau roꞌu oꞌasi. 
HEB.10.34	Mou arunga taꞌahiraau mamou ꞌaꞌauhiraaui nei ra gaasiraau naꞌi rumanihoꞌo. Ma reiꞌuaa ra waaꞌi baaniꞌamou mareho namou toꞌoraꞌi, ꞌiꞌamou waꞌewaꞌe moi. Mou waꞌewaꞌe suria mou aidangisia do ꞌe mareho nai goro diꞌu roꞌu wou nai awa tarau namoi dauꞌi mau roꞌu taꞌoha. 
HEB.10.35	Reiꞌuaa mwane mareho rai toꞌotoꞌo heꞌua, me moi abui haꞌa-aiꞌaai ꞌadoꞌado wetewete ꞌanai ꞌuꞌuria Araha. ꞌInia ꞌe kaeni heitahari raha namoi daua ꞌinia. 
HEB.10.36	Moi wetewete mamoi mangudi neina moi hauai heiꞌirisina God mamoi dauai taha na ꞌia God na duruduru tanaꞌamou ꞌinia. 
HEB.10.37	ꞌInia na Usu-usu Maea ꞌa oꞌani,
HEB.10.37	“ꞌA bwaꞌi orea mia moꞌo nai boi ꞌai boiꞌa,
HEB.10.37	ꞌiia ꞌagu bwaꞌi mamasiꞌa roꞌu.
HEB.10.38	Miraaui nei narau odo-odo naꞌi maagu narau hinihiniau rai toꞌoraa i huunai tahi,
HEB.10.38	mia tei nai rihotaꞌi ahoꞌi baaniau ꞌau bwaꞌi ahugoro ꞌinia.”
HEB.10.39	Me ꞌigaau gau aiꞌa ꞌonaairaaui nei narau rihotaꞌi ahoꞌi narai haꞌa-mamaꞌairaau naꞌi dora ni rongomaataꞌi. Aiꞌa. ꞌIgaau raꞌi inoni nagau hinihinia God, mia God ꞌai haua tanagaau i tahi tarau.
HEB.11.1	Taha naasi hinihini? Hinihini, naasi ꞌadomaꞌi wetewete nagau toꞌoraa do na mareho nagau ꞌadomaꞌi heitotori ꞌiniꞌi rai toꞌo haꞌa-momori, reiꞌuaa nara aiꞌa toꞌo mau. 
HEB.11.2	Ma naꞌi ꞌoha i naꞌo, ꞌia God ꞌa taeniraau inoni suriai hinihinia adaau.
HEB.11.3	Suriai hinihini, naasi nagau aidangisia ꞌinia do na marewanani ꞌa pwaꞌara moi ꞌiniai haꞌatee ana God, do neina baaniai taha nagau aiꞌa matai ꞌomesia rai huraꞌa mai taha nagau matai ꞌomesiꞌi.
HEB.11.4	Suria Ebol ꞌa hinihinia God, ꞌia Ebol ꞌa hauai hoꞌasi na arari goro na ꞌia God na waꞌewaꞌe ꞌinia baaniai hoꞌasi na ꞌia Kein na haa. Mia God ꞌa waꞌewaꞌe ꞌiniai hoꞌasi na haua, ma ꞌunua do ꞌiia ꞌe inoni odo-odo. Ma reiꞌuaa na ꞌiia ꞌa bwane mae, maꞌata ni hinihini na haua beia God ꞌe haꞌausuringaꞌi tanagiai noni mau tari mai naꞌi dangini.
HEB.11.5	Suria ꞌia Inok ꞌa hinihinia God nara waia haꞌi tahi ꞌinia araꞌai aro. ꞌAgu ꞌasuꞌani aiꞌaa moi, suria ꞌia God na waia.
HEB.11.6	Naasi mou ꞌomesia do ꞌabwaꞌi nei nai matai haꞌa-waꞌewaꞌea God ꞌonaa na bwaꞌi toꞌoraai hinihini. ꞌInia ꞌiatei na raba boi beia God, ꞌai hinihini maꞌataꞌa do ꞌia God ꞌa awa haꞌa-momori ma matai tahariraaui nei narau siba suria.
HEB.11.7	Suria ꞌia Noa ꞌa hinihinia God, ꞌia Noa ꞌa araisuriai haꞌabasu na haa God tanaa ꞌiniai mareho narau aiꞌa ꞌomesia doꞌai toꞌo gaꞌu ta ꞌoha. ꞌIia ꞌa araisuria God ma tagoraai haka ꞌanai haꞌatahiraaui ruruha ana. ꞌIniai hinihinina beia God, ꞌiia ꞌe taꞌi ꞌiniꞌi nei nara odo-odo naꞌi maana God. Mana barongana Noa ꞌa haꞌataꞌinia doni inoni naꞌi ꞌohasi ra taꞌaa ma arari doꞌia God ꞌai hiiri haꞌamaesiraau.
HEB.11.8	Suria ꞌia Ebraham ꞌa hinihinia God, ꞌia Ebraham ꞌa araisuria God ꞌoha na soia ma ꞌunua tanaa doꞌai huraꞌa maai hano ꞌanai dora na duruduru ꞌinia tanaa doꞌai haua tanaa. Naꞌi ꞌoha na huraꞌa na hano, ꞌiia ꞌa hano haꞌi aiꞌa aidangisiai dora na ꞌia God na duruduru tanaa ꞌinia. 
HEB.11.9	Ma naꞌi ꞌoha na ataha naꞌi dorasi, ꞌiia ꞌa awa naꞌi ꞌisi mana hinihinina ꞌa awa mau naꞌi hungana God. ꞌIia ꞌa awa suriꞌi ruma saira ꞌonaai mahuara. Mana garena, ꞌia Aisak, mana wauwana, ꞌia Jekop, raru awa oꞌasi roꞌu reiꞌuaa na ꞌia God na duruduru tanararua roꞌu ꞌiniai dorasi. 
HEB.11.10	ꞌIa Ebraham ꞌa mwaꞌemwaꞌe ꞌanai awa oꞌasi ꞌinia ꞌa ꞌadomaꞌi heitotori ꞌiniai ꞌomaa nai awa tarau. ꞌOmaasi ꞌia God nai hauai nununa, me ꞌiia roꞌu nai tagoraa.
HEB.11.11	Suria ꞌia Ebraham mea Sera raru hinihini, reiꞌuaa raru wari diꞌuꞌa, mia Sera ꞌa ꞌamara roꞌu, me rarugu buna toꞌo gare mau. ꞌA oꞌasi ꞌinia ꞌia Ebraham ꞌa hinihinia doꞌia God ꞌa bwaꞌi horosia mwadaꞌu i duruduru ana. 
HEB.11.12	Reiꞌuaa na ꞌia Ebraham ꞌa wari diꞌuꞌa ꞌanai haua ta gare, me baania ꞌa huraꞌa mai kae ruruha raha na bwaꞌi nei nai matai udumaꞌi arariraau. Na rago rau haa ꞌa ꞌonaaiꞌi heeꞌu nai aro mana nunuꞌu nai one.
HEB.11.13	ꞌIraaui inoni ꞌisi, rau hinihinia God tari mae, reiꞌuaa narau aiꞌa daaꞌi naꞌi marewanani taha na ꞌia God na duruduru tanaraau ꞌiniꞌi. Maꞌata ꞌa ꞌonaa do rau wanasiꞌi ꞌariwou i taha narai daua mau taꞌoha, marau waꞌewaꞌe ꞌiniꞌi. Naasi, rau haꞌataꞌinia huraꞌa do ꞌiraau raꞌi mahuara, ma raꞌi inoni nara gaariri moi mai naꞌi marewanani. 
HEB.11.14	ꞌIrai nei nara here oꞌasi, ꞌa haꞌataꞌinia dorau siba suria nadaau i huunai ꞌomaa. 
HEB.11.15	ꞌOnaa narau gaꞌi ꞌadomaꞌinia doni ꞌomaa narau hano baania naasi huunai ꞌomaa, rau gaꞌi suria ahoꞌi tara narau boi suria. 
HEB.11.16	Me aiꞌa! Rau siba suriai ꞌomaa na goro diꞌu roꞌu wou, ꞌe ꞌomaa goro naꞌi aro. Tarana naasi ꞌia God ꞌa mariꞌoriꞌo ꞌiniraau ꞌoha narau ꞌunua doꞌiia ꞌe God adaau. Gau ꞌiraraa oꞌasi, ꞌinia ꞌiia na tagoraai ꞌomaa tanaraau naꞌi aro.
HEB.11.17+HEB.11.18	Suria ꞌia Ebraham ꞌa hinihini na taarai mwaꞌemwaꞌe ꞌanai hoꞌasi ꞌinia Aisak, ꞌoha na ꞌia God ꞌa ohongiai hinihinina Ebraham. ꞌIa Aisak naasiꞌa i taꞌi gare ana, maꞌata ꞌa mwaꞌemwaꞌe ꞌanai hoꞌasi ꞌinia tanaa God reiꞌuaa na ꞌia God ꞌa bwane duruduru oꞌani tanaa, “Baania Aisak naasi narai huraꞌa mai inoni ꞌanai haꞌaragoꞌi warowaromu.”
HEB.11.19	ꞌIa Ebraham ꞌa hinihini do ꞌonaa ꞌai mae a Aisak, ꞌia God ꞌai matai haꞌa-surutaꞌea ahoꞌi baaniai mae. Naasi naꞌi ꞌohasi, ꞌia Ebraham ꞌa ꞌonaa do ꞌa waia ahoꞌi garena na mae gaꞌu.
HEB.11.20	Suria ꞌia Aisak ꞌa hinihinia God nagu taarai haꞌagorohirarua ꞌinia i rua gare ana, ꞌia Jekop mia Iso. ꞌA maania tanararua i haꞌagorohi na ꞌia God ꞌai haua mau tanararua.
HEB.11.21	Suria ꞌia Jekop ꞌa hinihinia God nagu taarai haꞌagorohirarua ꞌinia i rua wauwa ana, ni rua gare mwane ana Josep. Naꞌi ꞌohasi ꞌia Jekop ꞌa wari diꞌuꞌa ma gaarangi maeꞌa, ma dau wou naꞌi ꞌaꞌabi ana ma haꞌaasaa God.
HEB.11.22	Suria ꞌia Josep ꞌa hinihinia God, ꞌoha na gaarangiai ꞌoha ana ꞌanai mae, ꞌa hadangaꞌiniai huraꞌa wairaau nai haa God inoni nai Israel baaniai Ijip, ma ꞌunua tanaraaui here narai haua ꞌadaꞌi surisurinaꞌi ꞌoha nai mae.
HEB.11.23	Suria inana mana amana Moses raru hinihinia God, nararugu taarai girua ꞌinia Moses suriai oru hura murinai huta ana. Ni ꞌomesia adarua doꞌiia ꞌe gare ꞌome goro, rau aiꞌa araisuriai taha i mwaeraha na ꞌunua.
HEB.11.24	Suria ꞌia Moses ꞌa hinihinia God, ꞌoha na raha araꞌa, ꞌa aiꞌa rabasia dorai ꞌunua do ꞌiia ꞌe gare anai gare urao anai Mwaeraha ni Ijip. 
HEB.11.25	ꞌIia ꞌa ꞌadomaꞌi nunuga naꞌi tahingana hako ꞌanai rongomaataꞌi goni beiraaui inoni anaꞌia God. ꞌA ꞌiraraa doni heresi ꞌa goro diꞌu baaniai awa waꞌewaꞌe moi naꞌi gere madoraa naꞌi ora-oraꞌa. 
HEB.11.26	ꞌIia ꞌa ꞌadomaꞌinia do, ꞌanai rongomaataꞌi ꞌiniai hinihinina do ꞌia God ꞌai haꞌataariai Haꞌatahi ꞌanai haꞌatahiraaui Jiu, ꞌa goro baaniai toꞌoraꞌi mwane mareho goro naꞌi Ijip. Suria ꞌiia ꞌa wana ꞌari naꞌi ꞌoha nai boi mau ꞌanai kae heitahari raha na ꞌia God nai haua tanaa.
HEB.11.27	Suria ꞌia Moses ꞌa hinihinia God, nagu taarai hano ꞌinia baaniai Ijip haꞌi aiꞌa mamaaꞌusiai Mwaeraha. ꞌIia ꞌa hano moi ma aiꞌa raba rihotaꞌi ahoꞌi, ꞌinia naꞌi ꞌadomaꞌina ꞌa ꞌonaa doꞌa rereꞌiaꞌa woua God, reiꞌuaa na aiꞌa ta sae mau nai wana toꞌia beia. 
HEB.11.28	Suria ꞌia Moses ꞌa hinihini nagu taarai haua ꞌinia tanaraaui inoni nai Israel i ringei Roho Aharau, ma ꞌunua tanaraau ꞌanai tamusiꞌi bwaudi maraaruma adaaꞌi ꞌiniai ꞌabui mwamwaa, do neina enjel ꞌanai haꞌamaesi ꞌa bwaꞌi matai haꞌamaesiꞌi garemwane hutai naꞌo adaaꞌi.
HEB.11.29	Suria rau hinihinia God, ꞌa hoaiai asi merameraꞌa taradaaui inoni nai Israel marau hano horo naꞌi dora mamata. ꞌOha na ꞌiraaui Ijip raugu ataha wou naꞌi ꞌisi ꞌiniai hano haisuri adaau, na asi ꞌa toto goni ahoꞌi huniraau, marau dodo hako.
HEB.11.30	Suria rau hinihinia God, ꞌe biu dangi na ꞌiraaui inoni nai Israel rau hano gariai Jeriko, manaꞌi murinai biu dangisi, na banihau ꞌanai ꞌomaasi ꞌa kokohu. 
HEB.11.31	ꞌIa Rehab ꞌe urao rebirebi naꞌi ꞌomaasi. Me suria ꞌa hinihinia God, ra aiꞌa ngahu haꞌamaesia beiraaui inoni narau hairaesi beia God naꞌi ꞌomaa anasi. ꞌInia ꞌiia naasi na haꞌa-maotoraruai rua saeni Israel nara haꞌa-taarirarua wou ꞌanai wana girugiru naꞌi ꞌomaasi.
HEB.11.32	ꞌA goroꞌa gaꞌu! ꞌAu aiꞌa toꞌo madoraa ꞌanai mamaani surisuria ꞌaria Gidion, ꞌia Barak, ꞌia Samson, ꞌia Jefta, ꞌia Deved, ꞌia Samiuel, miraaui rarabea. 
HEB.11.33	Suriai hinihinia adaaua God, rau haꞌatoꞌoꞌi kae mareho. Rau haꞌahehoꞌi taraꞌi kantri narau heiꞌoi beiꞌi. Rau heimarungi beiai here odo-odo ma rau daaꞌi taha na ꞌia God na duruduru tanaraau ꞌiniꞌi. Taraꞌi nei ꞌiniraau, na laeon aiꞌa ngauraau suria ꞌia God ꞌa haꞌabwarasiꞌi ngoodi. 
HEB.11.34	Taraꞌi nei ra gaasiraau naꞌi kae ꞌeu mara aiꞌa noro. Taraꞌi nei, na naihi adaaꞌi maerongadaaꞌi ra aiꞌa toꞌiraau. Taraꞌi nei, reiꞌuaa narau maemaeꞌa naꞌi naꞌo, naꞌi muri rau wetewete. Taraꞌi nei, rau ramo suriꞌi heiꞌoi marau haꞌahehoꞌi maerongadaaꞌi marau haꞌahorahiraau. 
HEB.11.35	Suriai hinihinia adaaua God, raꞌi urao na gare adaaꞌi ra mae, mara tahi ahoꞌi.
HEB.11.35	Maꞌata, taraꞌi sae hinihini na maerongadaaꞌi ra here haꞌa-rongomaataꞌiraau. ꞌOnaa rau gaꞌi nugasiꞌi hinihinidaaꞌi, ra gaꞌi haꞌa-huraꞌahiraau dadaraꞌa, me rau waꞌewaꞌe moi ꞌanai rongomaataꞌi oꞌasi tari mae. ꞌInia rau ꞌirisia do rai surutaꞌe ahoꞌi ꞌanai dauai tahi na goro diꞌu roꞌu wou. 
HEB.11.36	Taraꞌi nei roꞌu ra haikou ꞌiniraau mara rabusiꞌi, ma taraꞌi nei ra tosiꞌi ꞌiniꞌi arihau mara gaasiraau siri naꞌi rumanihoꞌo. 
HEB.11.37	Taraꞌi nei ra buta haꞌamaesiꞌi ꞌiniꞌi hau, raꞌi nei ra horosiꞌi abedi ꞌini rua aba, raꞌi nei ra haꞌamaesiraau ꞌiniꞌi naihi heheiꞌoi. Raꞌi nei raꞌi hasihasi inoni ma rau hoꞌosiꞌi moi uri-uri siip mana gout suria rau aiꞌa toꞌo bwana. ꞌIraaui sae ra here haꞌa-mamaꞌairaau mara norataꞌairaau. 
HEB.11.38	Rau hano hairiu ꞌari suriai dora mangasara mei suriꞌi hungahunga ꞌanai bainihu suriꞌi giru mana wabwa. ꞌIraau raꞌi inoni goro na aiꞌa taꞌisada dorai awa goni beiraau inoni taꞌaa anai marewana.
HEB.11.39	Hoita, ꞌia God ꞌa taeniraaui inoni oꞌasi ꞌiniꞌi hinihinidaaꞌi, magu aiꞌa tanei ꞌiniraau nai daua mau i taha na ꞌia God na duruduru ꞌinia tanaraau. 
HEB.11.40	ꞌInia ꞌia God ꞌa toꞌoraai ꞌadoꞌado na goro diꞌu roꞌu wou. ꞌA rabasia dorai totorigaau, neina naꞌi taꞌi ꞌoha ꞌigaau hako gai haꞌi sae narau huunai arari ꞌanai ꞌari wou beia God.
HEB.12.1	Naasi suriai wanasigaau adaaui kaeni ruruha narau haꞌataꞌinia tanagaau i taha naasi hinihini, gau magai nugaꞌi beiraꞌi taha nara matai haꞌabwarasigia suriꞌi hinihinigaaꞌi beia God magai nugasiꞌi roꞌu i ora-oraꞌa nara awa baabau suriꞌi tahingagaaꞌi, magai ꞌeba wetewete naꞌi ꞌeba heiohooho na ꞌia God na haua tanagaau ꞌanai ꞌeba naꞌiei.
HEB.12.2	Na ꞌadomaꞌigaaꞌi hako rai awa beia Jisas, ꞌonaai nei na wana wetewete ꞌanai dora na ꞌeba ꞌana. ꞌInia ꞌia Jisas naasi ahuinai hinihinigaau me ꞌiia na haꞌa-ꞌoꞌoriai hinihinigaau tari ꞌoha nagai ura baabau. ꞌIia ꞌa mwaꞌemwaꞌe ꞌanai rongomaataꞌi tari mae ana naꞌi dadaahoro, ꞌinia ꞌa ꞌadomaꞌiniai waꞌewaꞌe nai toꞌoraa naꞌi muri. Mana ninima na gaꞌi haa ꞌiniai mae ana naꞌi dadaahoro, ꞌa ꞌadomaꞌi mara mareho haaria moi ꞌinia. Manaꞌi ꞌohani ꞌa heinagu naꞌi odona God naꞌi dora ni Mwaeraha araꞌai aro.
HEB.12.3	ꞌAdomaꞌi ahoꞌisia Jisas. Reiꞌuaa na ꞌiraaui inoni taꞌaꞌi ra hauai taꞌaa tanaa, ꞌiia aiꞌa maemaeꞌa. Naasi ꞌiꞌamou roꞌu moi abui waiꞌateꞌa maꞌua maemaeꞌa naꞌi ꞌeba heiohoohosi. 
HEB.12.4	ꞌInia naꞌi haisuasua mana heingahui namou haa beiai ora-oraꞌa, aiꞌa tanei ꞌiniꞌamou mau ꞌai gaarangi mae. 
HEB.12.5	ꞌA ꞌua? Mou kakuꞌaꞌi haꞌatee haꞌa-ꞌoꞌori na ꞌia Araha God na haaꞌi tanaꞌamou ꞌonaai gare anaꞌi? ꞌIia ꞌa oꞌani,
HEB.12.5	“Garegu, ꞌoi abui ꞌadomaꞌi mara mareho haariꞌi moi ꞌiniꞌi taha nau haꞌa-odoodoꞌo ꞌiniꞌi naꞌi madoraa nau haꞌa-odoodoꞌo,
HEB.12.5	maꞌoi abui arunga taꞌaa naꞌi ꞌoha nau haꞌa-aidangisiꞌo ꞌiniꞌi taritariꞌa amuꞌi.
HEB.12.6	ꞌInia ꞌinau ꞌau matai haꞌa-odoodoraaui nei nau taꞌahiraau,
HEB.12.6	mau matai haꞌa-mamaꞌairaaui nei nau ꞌunuraau ꞌiniꞌi gare aguꞌi.”
HEB.12.7	Naasi suriꞌi rongomaataꞌi namou siri suriꞌi, moi waꞌewaꞌe ꞌonaa do ni mareho oꞌasi, raꞌi haꞌa-odo-odo na ꞌia God na hauꞌi tanaꞌamoui gare anaꞌi. ꞌInia ꞌadonai Ama, ra hahaꞌa-odoodoꞌi gare adaaꞌi. 
HEB.12.8	ꞌOnaa na ꞌia God ꞌa aiꞌa hahaꞌa-odoodoꞌo ꞌonaai here na hauꞌi ꞌadaꞌi gare anaꞌi, naasi ꞌa haꞌataꞌinia do iꞌoe ꞌe gare naꞌo aiꞌa toꞌo amamu, maꞌo aiꞌa taꞌi beiraaui huudi gare anaꞌia God. 
HEB.12.9	Ni amagaaꞌi naꞌi marewanani, naꞌi ꞌoha narau hahaꞌa-odoodogaau, gau haꞌahouraau. Naasi ꞌa ororiu diꞌu do gai mwaꞌemwaꞌe ꞌanai awa naꞌi bahainai heimarungi ana Amagaau araꞌai aro ma naasi nagaigui dauai huunai tahi.
HEB.12.10	Naꞌi madoraa na amagaaꞌi rau haꞌa-odoodogia, rau haua moi ꞌanai gere madoraa suriai herehere narau ꞌadomaꞌi haꞌagorohia. Me ꞌia God ꞌa haꞌa-odoodogia ꞌanai goro agaau do neina ꞌigaau roꞌu gai awa odo-odo ꞌonaaia. 
HEB.12.11	Naꞌi ꞌoha nara haꞌa-odoodogia, ꞌa arunga taꞌaa diꞌu. Aiꞌa do ꞌe mareho na abe nai arunga goro ꞌinia. Maꞌata naꞌi muri, raꞌi hua goro narai taꞌeha mai naꞌi tahingagaaꞌi, ꞌigaau nei na ꞌia God na haꞌa-odoodogia. Mana haꞌa-odo-odo anaꞌia God rai ꞌaꞌauhigia ꞌanai awa odo-odo mana awa goro beiai nata sae.
HEB.12.12	Na ꞌeba heiohooho namou haua, moi haꞌa-weteweteꞌi ahoꞌi ꞌi uwamooꞌi mana rimamooꞌi nara mamaeraꞌa. 
HEB.12.13	Moi hahano suriai tara na odo-odo neina ꞌiraaui nei na hinihinidaau ra maemaeꞌa rai abui maemaeꞌa diꞌu roꞌu wou, maꞌata rai araꞌa mai wetewete.
HEB.12.14	Moi bonasiai awa goni goro beiraau hakoi inoni ma ꞌanai awa odo-odo tarau. Mou bwaꞌi matai ꞌomesia Araha ꞌonaa namou bwaꞌi haua oꞌasi. 
HEB.12.15	Moi ꞌomesuriꞌamou hairiu neina abu tanei ꞌiniꞌamou ꞌai hauai taha nai matai rihotaꞌinia haaria baania God na bwane haꞌataꞌiniai goro ana tanaa. ꞌA gasi toꞌo oꞌasi mana tahitahi ana ꞌai ꞌonaai hahaarisi taꞌaa na tahi araꞌa beiꞌamou. Suria ni taꞌaahana ꞌai matai here haꞌa-taꞌaiꞌamou. 
HEB.12.16	Moi aidangisia do abu tanei ꞌiniꞌamou nai awa wawaasuaꞌa, maꞌuasi awa ahurodoꞌa ꞌonaaia Iso. ꞌIia ꞌa raongaꞌiniai mena ni heimarungi ana ꞌonaai gare na hutai naꞌo ꞌinia moi raboꞌo i mahoingau. 
HEB.12.17	Naꞌi muri, ꞌoha nagu raba dauai haꞌagorohi baania amana ꞌonaai gare hutai naꞌo, ma bwaraꞌa. Reiꞌuaa nagu angi haꞌataꞌataꞌahi heꞌua, me ꞌa bwaraꞌa do raigui sadoia ta here naigui orisia ꞌiniai heretaꞌaa na haua na doꞌaigui daua ahoꞌi ꞌinia i haꞌagorohi baania amana.
HEB.12.18	Ni boi na gau haua beia God naꞌi ꞌohani, ꞌa aiꞌa ꞌonaairaaui wauwa agaaꞌi naꞌi ꞌohabwani narau boi beia God naꞌi hungahungai Saenai. Naꞌi hungahungasi rau reꞌiai ngarungarui ꞌeu mana kuhi ma uhi roꞌa raha naꞌiei. 
HEB.12.19	Nai ꞌohasi rau rongoai aohanai biugil goni beiai ringe na hadahada tanaraau. Naꞌi ꞌoha narau rongoai ringesi, rau haꞌangoni wetewete doꞌaigu abui haꞌateeꞌa roꞌu tanaraau 
HEB.12.20	suria ni mareho na ꞌunua ꞌa kae rongo haꞌamamaaꞌu abe diꞌu. ꞌA oꞌani, “ꞌOnaa ta sae, maꞌuasi ta mwamwaa nai hatariai hungahungani, moi buta haꞌamaesia maꞌataꞌa.”
HEB.12.21	Reiꞌuaa ꞌia Moses, ma mamaaꞌusia roꞌu i taha narau ꞌomesia ma oꞌani, “ꞌInau ꞌau ꞌidiꞌidi ꞌiniai mamaaꞌu.”
HEB.12.22	Naꞌi ꞌohani gau bwaꞌi mamaaꞌu oꞌasi. ꞌInia ꞌigaau ꞌa ꞌonaa do gau boi beia God naꞌi hungahungai Saeon, na awa iei ꞌomaa raha ana God tahitahi, naasi Jerusalem naꞌi aro narau awaiei meru maꞌe merui enjel nara rurugoni ꞌanai haꞌaasaa God haꞌi waꞌewaꞌe. 
HEB.12.23	ꞌA ꞌonaa do gau rurugoni beiraaui nei nara ꞌonaaiꞌi gare hutai naꞌo anaꞌia God nara bwane usuꞌi atadaaꞌi naꞌi aro. ꞌIgaau gau atahaꞌa beia God, moꞌo nai hiirirai mwani inoni hako. Gau taha naꞌi dora adaaꞌi aungadi noni hinihini nara bwani mae na ꞌia God na haꞌa-wariwariraau hako baaniꞌi ora-oraꞌa adaaꞌi. 
HEB.12.24	Gau taha beia Jisas, moꞌo na waa mai duruduru haoru ana God tanaraaui inoni. Ni ꞌabuna na ahe ꞌanai haꞌa-wariwarigia baaniai ora-oraꞌa ꞌa goro baaniai ꞌabuna Ebol. ꞌInia na ꞌabuna Ebol ꞌa waa mai haꞌa-mamaꞌai.
HEB.12.25	Naasi moi herehere goro, mou gasigu ꞌagetaꞌi araisuria God na hadahada tanaꞌamou naꞌi ꞌohanisi. ꞌOnaa na bwara tanaraaui inoni nai Israel ꞌanai horataꞌiniai haꞌa-mamaꞌai ꞌinia aiꞌa bahurongoa adaaui haꞌabasu na haa God tanaraau naꞌi marewanani, ꞌai heꞌua tanagiai nei nagau aiꞌa raba bahurongoa God na haꞌabasu dio mai baaniai aro? 
HEB.12.26	Naꞌi ꞌoha na ꞌia God ꞌa haꞌatee naꞌi hungahungai Saenai naꞌi ꞌoha bwani, na ringena ꞌa ꞌiharaꞌiniai ano. Manaꞌi ꞌohani ꞌa haua roꞌu i duruduru na oꞌani, “Ta ꞌoha, wai ꞌiharaꞌinia roꞌu i ano. Ma naꞌi ꞌohasi, wai ꞌiharaꞌinia hakoi ano mana ahoasara.”
HEB.12.27	ꞌOha na ꞌia God ꞌa ꞌunua doꞌai ꞌiharaꞌinia roꞌu i ano mana ahoasara, ꞌa haꞌataꞌinia do na mwane mareho na haꞌapwaꞌaraꞌi rai aiꞌaꞌi. Mana taha nara bwaꞌi ꞌiharaꞌi naasi narai awa tarau.
HEB.12.28	Gau magai haꞌatee haꞌagorohia God. ꞌInia ꞌigaau gai awa naꞌi hourana ana God na bwaꞌi matai ꞌihaꞌiha maꞌua aiꞌaa. Gai haꞌa-aneanea naꞌi here nai waꞌewaꞌe ꞌinia, magai haua beiai haꞌahou mana ginagina. 
HEB.12.29	ꞌInia ni God agaau ꞌa matai haꞌa-mamaꞌairaaui nei nara aiꞌa araisuria, ꞌonaai ꞌeu na matai suu gataꞌiniꞌi haꞌaroꞌa.
HEB.13.1	Mou taꞌahiꞌamou waiori ꞌonaai haꞌidoꞌorada mana haꞌiasida beia Kraest. 
HEB.13.2	Abui kakuꞌaa ꞌanai haꞌamaotoꞌi mahuara nara boi suriꞌi ꞌomaa amooꞌi. Raꞌi nei nara haua oꞌasi, raugu buna haꞌamaotoꞌi enjel suriꞌi ruma adaaꞌi haꞌi aiꞌa ꞌiraraa. 
HEB.13.3	Abui kakuꞌaraaui nei ra awa naꞌi rumanihoꞌo. Ni arunga namoi toꞌoraa ꞌadaau, ꞌai ꞌonaa domou awa roꞌu beiraau naꞌi rumanihoꞌo. ꞌAdoꞌadoraaui nei narau rongomaataꞌi, mamoi arunga ꞌonaa domou rongomaataꞌi roꞌu beiraau.
HEB.13.4	Ringei haꞌiwai ꞌe mareho na ꞌiraaui inoni hako ra gaꞌi haꞌahoua, mana mwane ꞌai abui taritariꞌa baaniai urao ana mana urao ꞌai oꞌasi roꞌu. ꞌInia ꞌia God ꞌai hiiri haꞌa-mamaꞌairaaui nei ra wawaasuaꞌa, miraaui nei narau taritariꞌa baaniꞌi urao adaaꞌi maꞌua mwane adaaꞌi. 
HEB.13.5	ꞌOi haꞌimaania do naꞌi tahitahi amua ꞌoi abui taꞌahia diꞌui haꞌa. Maꞌoi haꞌimaania do na mareho naꞌo toꞌoraꞌi, reiꞌuaa raha maꞌua kekerei, ꞌoi arunga goro moi ꞌiniꞌi. ꞌInia ꞌia God ꞌa oꞌani, “ꞌInau bwaꞌi nugasiꞌo, mau bwaꞌi murisiꞌo.” 
HEB.13.6	Naasi nagau toꞌoraa ꞌiniai ꞌadomaꞌi wetewete ꞌanai oꞌani, “ꞌIa Araha naasi na heiꞌaꞌauhi agua, ꞌinau bwaꞌi mamaaꞌusiai taha na ꞌiraau moi inoni rai haua tanaau.”
HEB.13.7	Moi ꞌadomaꞌi suriꞌi naꞌotara amooꞌi naꞌi heisoi ꞌohai naꞌo narau tarohaꞌiniai Taroha Goro tanaꞌamou. Moi ꞌadomaꞌi suriꞌi hua goro nara huraꞌa mai baaniꞌi tahingadaaꞌi, mamoi suriai hinihinidaau beia Jisas. 
HEB.13.8	ꞌInia ꞌia Jisas ꞌa taꞌisada ꞌonaa mau i ꞌohabwani, mei ꞌohani, mai ꞌari moeꞌa na bwaꞌi ꞌohai hako. 
HEB.13.9	Naasi moi abui suriꞌi mwane haꞌausuringaꞌi haoru namou rongoꞌi nara sisiri mai ꞌanai haꞌatehaꞌamou baaniai huunai haꞌausuringaꞌi. Ni huunai mareho ꞌanai haꞌa-weteweteai hinihinigaau, naasi i goro na haua God ꞌinigia. ꞌA aiꞌa ꞌiniꞌi mwane ringeringe ꞌiniꞌi mahoingau. ꞌIraaui nei nara suriꞌi oꞌasi ringeringe ꞌadaꞌi mahoingau, na ringeringe ꞌisi ra bwaꞌi ꞌaꞌauhiraau.
HEB.13.10	ꞌIgaau gau toꞌoraai dora ꞌanai hoꞌasi naꞌi aro na ꞌiraaui Piriisi nara tagora naꞌi Ruma Maea ana God ra bwaꞌi matai ngaai taha nara hoꞌasia naꞌi hungana.
HEB.13.11	Naꞌi ringeringe adaaui Jiu naꞌi raronai herehere ꞌanai hoꞌasi, ꞌiraaui Piriisi ra waaꞌi siri ꞌabudi mwamwaa naꞌi ahii na maea diꞌu ꞌanai hoꞌasi ꞌadaꞌi ora-oraꞌa. Mana abedi mwamwaa naasi nara suungiꞌi huraꞌai abau ꞌomaa baaniai raronai ꞌomaa. 
HEB.13.12	ꞌA oꞌasi roꞌua Jisas, ꞌiia ꞌa rongomaataꞌi ma mae huraꞌai abau ꞌomaa baaniai ꞌomaa raha ꞌanai haꞌa-wariwariraaui mwane inoni hako baaniꞌi ora-oraꞌa adaaꞌi ꞌiniai ꞌabuna haaria. 
HEB.13.13	Naasi gau magai huraꞌa beiraꞌi baaniai ꞌomaa ꞌanai heisadoi beia Jisas magai arungana roꞌu beia i ninima na siri naꞌiei. 
HEB.13.14	ꞌInia naꞌi marewananisi, gau aiꞌa toꞌoraa ta ꞌomaa do nai awa tarau. Na huunai ꞌomaa agaau nai boi mau, gau ꞌadomaꞌi mamasia mau.
HEB.13.15	Naasi, ꞌiniai hoꞌasi na haua Jisas ꞌinigia, gau magai haꞌa-aneanea taraua God. Ni haꞌa-aneane nagai haua ꞌai ꞌonaai hoꞌasi agaau tanaa ꞌanai haꞌarangasia huraꞌa doꞌia Jisas naasi Araha aga. 
HEB.13.16	Abui kakuꞌaa ꞌanai goro tanaai nata nei ma ꞌanai hasuraꞌi ngaꞌiniꞌi beiraaui mareho naꞌo toꞌoraꞌi. Naiꞌi nara ꞌisi hoꞌasi na ꞌia God na ahugoro ꞌiniꞌi.
HEB.13.17	Haꞌisuriꞌi taha na ꞌiraaui naꞌotara amooꞌi naꞌi heisoi nara ꞌunuꞌi tanaꞌamou. ꞌIraau naasi narau awa ꞌanai ꞌomesuriꞌi tahingamooꞌi beia Kraest. Manaꞌi muri rai ura ꞌanai haꞌarangasiꞌi tanaa God i tatauꞌaro adaaꞌi. Moi araisuriraau neina ꞌiraau rai haua haꞌi waꞌewaꞌe i tatauꞌaro adaau, ma abu beiai ahutotou. ꞌOnaa rai ahutotou, ꞌaigui bwara tanaraau ꞌanai ꞌaꞌauhiꞌamou.
HEB.13.18	Moi haꞌarahesi ꞌaꞌauhiꞌameu waiori. ꞌIꞌameu meu ꞌiraraa do meu aiꞌa haua ta maho nai taꞌaa, ꞌinia meu ꞌirisia do mei hauꞌi tarau i mwane mareho odo-odo. 
HEB.13.19	Mau haꞌangoniꞌamou wetewete ꞌanai haꞌarahesi doꞌia God ꞌa bwaꞌi orea maai haꞌataariau ahoꞌi wou beiꞌamou.
HEB.13.20+HEB.13.21	ꞌIa God ꞌa haꞌa-surutaꞌea Araha aga Jisas baaniai mae, ꞌinia ꞌa ahugoro ꞌiniai ꞌabuna na ahe. ꞌA mae ꞌanai haꞌatoꞌoa i duruduru haoru beiraaui noni na bwaꞌi ꞌoha nai hako. Ma naꞌi mae na haua, ꞌia Jisas ꞌa ꞌonaa do ꞌa haꞌi ꞌomesuri siip goro tanagaau. Hoita, ꞌau haꞌarahesi mia God ni gooroha, ꞌai hauꞌi tanaꞌamoui taha namou gaꞌi toꞌoraꞌi ꞌanai araisuriai heiꞌirisina. Mau haꞌarahesi roꞌu do naꞌi mena ana Jisas Kraest, ꞌia God ꞌai tauꞌaro suriꞌi tahingamooꞌi mamoi hauꞌi taha namoi haꞌa-waꞌewaꞌea ꞌiniꞌi. Naasi gau magai haꞌahauasaa Kraest tarau tarau. Amen.
HEB.13.22	Arai doꞌora mana asiguꞌi, ꞌau haꞌa-taꞌuꞌuꞌamou, moi bahurongo haꞌagorohiꞌi haꞌatee haꞌa-ꞌoꞌori nau usuꞌi dio naꞌi gere usu-usuni.
HEB.13.23	ꞌAu rabasia domoi ꞌiraraa do ni doꞌoragaau a Timoti ra haꞌa-huraꞌahiaꞌa baaniai rumanihoꞌo. ꞌOnaa nai ada mai raurau, ma wai ꞌunua tanaa mamiri taꞌi boi ꞌanai ꞌomesiꞌamou.
HEB.13.24	Moi ꞌunuai haꞌatee waꞌewaꞌe agua tanaraaui naꞌotara amooꞌi, miraau haru sae hinihini narau awa ꞌisi beiꞌamou. ꞌIraaui noni hinihini naꞌi Itali rau ꞌunuai haꞌatee waꞌewaꞌe adaau tanaꞌamou.
HEB.13.25	ꞌIa God ꞌai goro ꞌiniꞌamou hako.
JAS.1.1	Waꞌewaꞌe tanaꞌamou hakoi ai Jiu namou hinihini namou awa ꞌadarara ꞌari suriai marewana hako. ꞌInaua Jems, i noni tatauꞌaro ana God mia Araha aga Jisas Kraest nau hauai usu-usuni.
JAS.1.2	Arai doꞌora mana asiguꞌi beia Kraest, moi waꞌewaꞌe naꞌi ꞌoha moi siri suriꞌi mwani heiohongi mana mwani mareho bwara. 
JAS.1.3	ꞌInia mou ꞌiraraa dona mareho nara ohongiꞌi hinihinimooꞌi oꞌasi, rai ꞌaꞌauhiꞌamou ꞌanai ura baabau. 
JAS.1.4	Moi bonasiai ura baabau naꞌi hinihinimooꞌi, neina ꞌiꞌamou moi odo-odo mana barongamooꞌi rai goro hako naꞌi maana God. 
JAS.1.5	ꞌOnaa tanei ꞌiniꞌamou nai kakui ahuna ꞌiniai here nai haua nai ura baabau ꞌinia, ma ꞌai haꞌarahesi mai haꞌangonia God, mia God ꞌai haua tanaa i madoma. ꞌInia ꞌia God ꞌe God hisuhisu ma ꞌabwaꞌi haꞌaninimaia tanei nai haꞌangonia. 
JAS.1.6	Maꞌata ꞌiatei nai haꞌangoni, ꞌai hinihini, maꞌai abui ꞌadomaꞌi heiruaruaꞌa. ꞌIatei na ꞌadomaꞌi heiruaruaꞌa naꞌi tahingana, ꞌa ꞌonaaiꞌi tabaosi nara roꞌa hairiungaꞌiniꞌi naꞌi asi. 
JAS.1.7	Na nei na oꞌasi ꞌai abui ꞌadomaꞌinia doꞌai daua ta maho nai haꞌangonia Araha God ꞌinia. 
JAS.1.8	Suria na ꞌadomaꞌina ꞌa aiꞌa hataraꞌi naꞌi taꞌi maho ma ꞌadomaꞌi heiruaruaꞌa ꞌiniꞌi mwani maho na haaꞌi.
JAS.1.9	ꞌIo. Na sae hinihini na awa mwamwaetaꞌaa naꞌi marewanani ꞌa gaꞌi waꞌewaꞌe, ꞌinia ꞌia God ꞌa ꞌadomaꞌi haꞌa-ororiua. 
JAS.1.10	Mia tei na totoꞌora naꞌi marewanani ꞌa gaꞌi goro ꞌonaa ꞌai waꞌewaꞌe naꞌi ꞌoha ꞌia God ꞌai haꞌa-auruhia. ꞌInia reiꞌuaa na totoꞌora, mia moꞌosi ꞌai hako raurau roꞌu moi ꞌonaai tagai raraaua. 
JAS.1.11	Naꞌi ꞌoha na araꞌai sina mana rarahana ꞌa raangiai raraaua, na taga ꞌa nugu ma ahoda, mana ꞌomegorohana ꞌagu aiꞌaa. ꞌA oꞌasi roꞌu i noni totoꞌora, ꞌiia ꞌai matai mae roꞌu moi naꞌi ꞌoha na tagora mau ꞌanai siba haꞌa.
JAS.1.12	Haꞌamwania diꞌu a moꞌo na ura baabau naꞌi ꞌuruhadi mwani heiohongi maꞌua suriꞌi mwani mareho bwara, ꞌinia ꞌai dauai heitahari ni tahi tarau na ꞌia God na durua tanaraaui nei rau taꞌahia. 
JAS.1.13	ꞌOnaa tei na siri naꞌi heiohongi, ꞌai abui ꞌunua doni heiohongisi ꞌa boi baania God, ꞌinia ꞌia God ꞌabwaꞌi ohongiai noni ꞌanai haa i maho na taꞌaa. Ma ꞌabwaꞌi tanei roꞌu nai matai ohongia God do ꞌai hauai maho taꞌaa. 
JAS.1.14	Na noni ꞌa siri naꞌi heiohongi naꞌi madoraa na ꞌiia ꞌa waiꞌadoꞌado suriai ꞌadoꞌado taꞌaa mana ꞌadoꞌado taꞌaasi ꞌa haꞌa-bweubweuꞌaa ꞌanai ahoda naꞌi ora-oraꞌa. 
JAS.1.15	Na ꞌadomaꞌi taꞌaa ꞌa hauai ora-oraꞌa, mana ora-oraꞌa ꞌa hauai mae.
JAS.1.16	Arai doꞌora mana asiguꞌi, ꞌoi abui pwariꞌiꞌo haariꞌo do ꞌia God ꞌa matai ohongiꞌo ꞌanai hauai taꞌaa. 
JAS.1.17	ꞌInia na mwani bane goro hako ra dio mai aro baania God na haꞌapwaꞌaraai sina mana hura mana mwani heeꞌu. ꞌIia ꞌabwaꞌi orisia mwadaꞌu i barongana, ꞌonaai ori-orisi adaꞌi mwani mareho na haꞌapwaꞌaraꞌi naꞌi ahoasara. 
JAS.1.18	ꞌIa God ꞌa haua tanagiai tahinga haoru ꞌiniai hinihinia agaau i Haꞌatee ana na haꞌa-momori. ꞌA haua oꞌasi suriai heiꞌirisina neina ꞌigaau gai ororiu baaniꞌi mwani mareho hako na haꞌapwaꞌaraꞌi.
JAS.1.19	Arai doꞌora mana asiguꞌi, moi aidangisia domoi mwaꞌemwaꞌe ꞌanai bahurongo, mamoi abui raurau ꞌanai haꞌatee maꞌua taesuꞌa. 
JAS.1.20	Na taesuꞌa ꞌa bwaꞌi ꞌaꞌauhiai sae ꞌanai awa odo-odo ꞌonaai ꞌirisia ana God. 
JAS.1.21	Naasi moi nugaꞌi beiraꞌi mwani baronga taꞌaꞌi mana here taꞌaꞌi nara raha diꞌu beiꞌamou. Moi haꞌa-auruhiꞌamou mamoi suriꞌi haꞌatee anaꞌia God na nugaꞌi suriꞌi tahingamooꞌi nara matai haꞌatahiꞌamou.
JAS.1.22	Moi haꞌisuriꞌi mareho na Haꞌatee ana God na haꞌausuriꞌamou ꞌiniꞌi. ꞌOi abui pwariꞌiꞌo haariꞌo do ꞌoi dauai tahi tarau ꞌonaa ꞌo taraa babahurongo moi maꞌogu aiꞌa haꞌisuria. 
JAS.1.23	ꞌIatei na rongoai Haꞌatee ana God ma aiꞌa haꞌisuria, ꞌa ꞌonaai nei na wanasia haariai nununa naꞌi gilaasi. 
JAS.1.24	ꞌOha na wana naꞌiei, ꞌa ꞌome haꞌagorohia haariai nununa. Hoita, ꞌoha nagu huraꞌa wou, ma kakuꞌaaꞌa ahoꞌi ꞌomehana maagu aiꞌa hauaꞌa roꞌu ta here ꞌanai haꞌa-ꞌomegoroa. 
JAS.1.25	Maꞌata, moi abui haua oꞌasi. ꞌOnaa moi wana hegahegaa mana haꞌisuriai Haꞌatee ana God, ꞌia God ꞌai haꞌagorohiꞌamou suriꞌi mwani mareho hako namoi haaꞌi. ꞌInia ꞌiꞌamou mou bahurongo mamou haꞌisuriai Haꞌatee ana God mamou aiꞌa matai kakuꞌaa raurau. ꞌOnaai ꞌiraraa amoou, i Haꞌatee ana God ꞌa odo-odo hako ma matai haꞌadadaraꞌaai noni.
JAS.1.26	ꞌIatei na ꞌadomaꞌinia do ꞌiia ꞌe sae ni heisoi ma aiꞌa ꞌome taranai hadahadangana, ꞌiia ꞌa hinihini kongari ma pwariꞌia haaria. 
JAS.1.27	Mana huunai haꞌi sae ni heisoi na odo-odo naꞌi maana God i Amaga, naasia moꞌo na ꞌomesuria haaria baaniꞌi mwani mareho taꞌaꞌi ni marewana, ma roꞌu a moꞌo na ꞌaꞌauhirai gare aꞌosi mana nao nara ꞌirisiai heiꞌaꞌauhi.
JAS.2.1	Arai doꞌora mana asiguꞌi, ꞌoi abui ꞌunua do iꞌoe ꞌo hinihinia Jisas Kraest, ꞌi Araha hauasa, ꞌoha na iꞌoe ꞌo ꞌadomaꞌi haꞌa-ororiuai nata sae baaniai nata nei. 
JAS.2.2	ꞌOnaa ꞌe sae totoꞌora na siri suriꞌi toꞌoni hori bwara nara ꞌome goro mana ringi gol naꞌi kakaꞌuna nai sirimai naꞌi ruma-ni-haꞌarahesi amoou. Ma naꞌi moi roꞌu i ꞌohasi, ma siri roꞌu mai sae na pohara na siri suriꞌi bwana ngangataꞌa. 
JAS.2.3	Naasi me iꞌoe ꞌoi oꞌani ꞌiniai sae na totoꞌora, “ꞌOi boi ꞌini maꞌoi heinagu ꞌini naꞌi dora heheinagu.” Mia moꞌo na pohara ꞌo oꞌani ꞌinia, “ꞌOi ura wou ꞌisi, ꞌonaa bwaꞌi maꞌoi heinagu auru wou i anosi.” 
JAS.2.4	ꞌOnaa ꞌoi oꞌasi, iꞌoe ꞌo taritariꞌa, ꞌinia ꞌo haꞌataꞌinia doni nata nei ꞌa ororiu diꞌu baaniai nata nei. Beiai ꞌadomaꞌi taꞌaa naꞌi tahingamu ꞌo ꞌadomaꞌinia do raꞌi noni ra ororiu diꞌu baaniꞌi taraꞌi nei.
JAS.2.5	Moi bahurongo arai doꞌora mana asiguꞌi. ꞌIa God ꞌa sigihiraaui pohara dorai totoꞌora suriꞌi hinihinidaaꞌi. Mana dora na ꞌia God na marungia, rai awa roꞌu naꞌiei, ꞌinia naasi taha na ꞌia God na duruduru ꞌinia tanaraaui nei narau taꞌahia. 
JAS.2.6	Miꞌamou mou ꞌadomaꞌi ororiu ꞌiniraaui noni totoꞌora mamou haꞌa-taꞌairaaui nei ra pohara. ꞌA ꞌua? Mou ꞌirararaaui noni totoꞌora namou ꞌadomaꞌi haꞌahouraausi? Neiraausi nei narau here haꞌa-taꞌaiꞌamou marau waiꞌamou naꞌi kooti! 
JAS.2.7	ꞌA ꞌua? ꞌIatei na haikou ꞌinia ma haꞌatee haꞌataꞌaiai atana Jisas, Araha aga? ꞌIraau na totoꞌora!
JAS.2.8	Maꞌata, naani haꞌatora na ororiu diꞌu naꞌi Usu-usu Maea, “ꞌOi taꞌahiraaui mwani noni hako ꞌonaai taꞌahiꞌo amua haariꞌo.”
JAS.2.9	Ma ꞌonaa mou ꞌadomaꞌi haꞌa-ororiuꞌi taraꞌi noni baaniraau taraꞌi nei, ꞌiꞌamou mou bwane ora-oraꞌaꞌa mamou horosiai haꞌatora ana God. 
JAS.2.10	Mou ꞌiraraa, na nei na araisuriꞌi mwani haꞌatora hako maagu horosiai taꞌi, ꞌa taꞌisada moi beia moꞌo na horosiꞌi hako. 
JAS.2.11	ꞌInia God na oꞌani, “Abui taritariꞌa baaniai mwane amua maꞌua urao amua,”
JAS.2.12	Naasi na haꞌatee mana mwani mareho hako mou haaꞌi ra gaꞌi odo-odo, ꞌinia ꞌia God ꞌai hiiriꞌamou naꞌi bahainai haꞌatora na ꞌunua dogai taꞌahiai nata nei ꞌonaai taꞌahigia agaau haarigia. Naasi haꞌatora na matai haꞌadadaraꞌaai noni. 
JAS.2.13	Ma naꞌi ꞌoha na ꞌia God nai hiiriraaui noni, ꞌiia ꞌabwaꞌi goro ꞌiniꞌo ꞌonaa iꞌoe ꞌo aiꞌa goro ꞌiniraaui nei narau awa ha-haꞌarohaꞌa. Mei ꞌonaa ꞌoi goro ꞌiniai nata nei, aiꞌa taꞌisada doꞌoi mamaaꞌusiai haꞌa-mamaꞌai ana God.
JAS.2.14	Arai doꞌora mana asiguꞌi, ꞌa aiꞌa goro doꞌo ꞌunua do iꞌoe ꞌe noni hinihini ma ꞌogu aiꞌa haꞌataꞌiniai hinihinimu ꞌanai hauꞌi mareho goro. Na hinihini oꞌasi ꞌabwaꞌi haua tanaꞌo ꞌi tahi tarau! 
JAS.2.15	ꞌOnaa ꞌe noni hinihini na ꞌirisiai heiꞌaꞌauhi ꞌiniai bwana mana mahoingau, 
JAS.2.16	maꞌogu oꞌani moi ꞌinia, “ꞌIo, ꞌoigu hano moeꞌata, ꞌia God ꞌai haꞌagorohiꞌo. ꞌOi haꞌabwarasiꞌo baaniai aruwai maꞌoi ngaungau goro.” ꞌA ꞌua? Mou ꞌadomaꞌinia doni haꞌatee pwaranga oꞌasi ꞌai ꞌaꞌauhia ꞌonaa namou bwaꞌi haua tanaai taha na ꞌirisia? ꞌA bwaꞌi! 
JAS.2.17	Ni hinihini naꞌo haua beia Kraest ꞌa oꞌasi roꞌu. ꞌOnaa ꞌo hinihinia, maꞌogu aiꞌa haꞌataꞌiniai hinihinimu ꞌanai hauꞌi mareho goro, na hinihinisi ꞌe mareho haaria moi ma bwaꞌi haꞌatahiꞌo.
JAS.2.18	ꞌIatei na aiꞌa ꞌadomaꞌi aratara mai oꞌani, “Ra ragoi tara ꞌanai dauai tahi tarau. Taraꞌi nei ra toꞌoraa moi hinihini, ma taraꞌi nei ra toꞌoraa moi here goro adaaꞌi.” Minau ꞌunua tanaꞌamou, ꞌonaa ꞌo toꞌoraa moi hinihini maꞌogu aiꞌa haaꞌi here nara goro, ꞌe taha nai haꞌataꞌiniai haꞌa-momori anai hinihinimu? Minau wai haꞌataꞌiniai haꞌa-momori anai hinihinigu ꞌiniꞌi here goro nau haaꞌi.
JAS.2.19	Mou hinihinia do ꞌe taꞌi God moi na awa. Hinihinisi ꞌa goro, maꞌata ꞌoi aidangisia doni adaro ra hinihini oꞌasi roꞌu, marau mamaaꞌusiai hihiiri ana God haꞌi ꞌidiꞌidi. 
JAS.2.20	Oru bweu! ꞌA ꞌua? Mou rabasia dowai haꞌataꞌinia goro tanaꞌamou doni sae na hinihini moi ma aiꞌa haaꞌi mwani mareho goro, na hinihini naasi ꞌe mareho haaria moi? 
JAS.2.21	Ni ꞌuaana na ꞌia God ꞌa ꞌunua ꞌinia doni wauwa agaaua Ebraham ꞌe noni odo-odo? ꞌIa God ꞌa ꞌunua oꞌasi suriai here na haua Ebraham, naꞌi ꞌoha do ꞌai hoꞌasi tanaa God ꞌiniai garena ꞌia Aisak. 
JAS.2.22	Naasi mou ꞌomesiai ꞌari goni anai hinihinina mana here ana Ebraham. Ni here na haua ꞌa haꞌataꞌinia doni hinihinina ꞌa haꞌa-momori. 
JAS.2.23	Mana taha na Usu-usu Maea na ꞌunua ꞌagu haꞌa-momori, ꞌoha na oꞌani, “ꞌIa Ebraham ꞌa hinihinia God mia God ꞌa ꞌunua do ꞌia Ebraham ꞌa odo-odoꞌa naꞌi maana,” mara ꞌunua doꞌia Ebraham ꞌe sae goro ana God. 
JAS.2.24	Naasi mou ꞌomesia doni noni ꞌa odo-odo naꞌi maana God ꞌiniꞌi here goro na haaꞌi, ma aiꞌa ꞌinia moi hinihinina.
JAS.2.25	ꞌE taꞌi heihaꞌauu roꞌu naasi ꞌinia Rehab. ꞌIia ꞌe urao rebirebi, mia God ꞌa ꞌunua doꞌa odo-odo naꞌi maana ꞌiniai waterarua ana i rua saeni Israel ꞌanai bainihu naꞌi ruma ana, ma ꞌiniai ꞌaꞌauhirarua ana ꞌanai hano girugiru baaniꞌi maerongadaruꞌi suriai tara heꞌeteꞌi.
JAS.2.26	Naasi na nei na hinihini moi ma aiꞌa hauꞌi mareho goro, na hinihinina ꞌa mae ma ꞌonaai noni na aiꞌa toꞌo aunga.
JAS.3.1	Arai doꞌora mana asiguꞌi, ꞌa aiꞌa goro do ꞌai rago i nei ꞌiniꞌamou moi haꞌi haꞌausuri naꞌi heisoi. ꞌInia mou ꞌiraraa doni hihiiri na ꞌia God ꞌai haua tanaꞌameu i haꞌausuri ꞌiniꞌi ora-oraꞌa ameeꞌi ꞌai raha diꞌu baaniai hihiiri nai haua tanaraaui nei narau aiꞌa haꞌausuri. 
JAS.3.2	ꞌIgaau hako gau matai haꞌatariꞌaꞌi mareho ꞌado dangi. Me ꞌonaa ꞌiatei na matai ꞌome taranai hadahadangana, ꞌiia ꞌe noni odo-odo, me ꞌiia ꞌa matai ꞌomesuria haaria roꞌu baaniꞌi mwani mareho taꞌaꞌi naꞌi marewana.
JAS.3.3	ꞌE gere dorai ꞌaean moi ꞌanai hoꞌosia naꞌi ngoonai hoosi, ꞌanai rihotaꞌinia ꞌari naꞌi dora naꞌo ꞌirisia doꞌai ꞌari ei. 
JAS.3.4	ꞌE kae roꞌa nai wetewete maigui ono i kae haka haꞌaroꞌasi, maꞌata ꞌia moꞌo na taꞌe muri ꞌa rihotaꞌinia ꞌanai waia ꞌari dora na ꞌirisia ꞌinia moi gere dorai baba. 
JAS.3.5	ꞌA oꞌasi roꞌu i ngoogaaꞌi. ꞌE gere dora moi naꞌi abega, maagu wetewete diꞌu. Mamoisui ꞌadomaꞌiniai gere mwagarahai ꞌeu kekerei taꞌaa moi. ꞌOha ra haꞌahodaria naꞌi hasimou ma noro, ꞌa matai haa i kae ꞌeu. 
JAS.3.6	Ma oꞌasi roꞌu, na ngoogaaꞌi ꞌa ꞌonaai ꞌeu na ꞌia Saetan na suungia. Na ngoogaaꞌi ꞌa honu ꞌiniai taꞌaa ma matai ogeꞌi mwani dora suriꞌi abega ꞌanai hauai taꞌaa. Haꞌamomori, ꞌa matai haꞌataꞌaia hakoi tahingaga.
JAS.3.7	Ngarutani mwamwaa wawauru, mwani manu, mana mwani iiꞌa, mana mwani maho ꞌonaai mwaa nara kakaro ꞌiniꞌi ahudi, gau matai haꞌamanataꞌi. 
JAS.3.8	Maꞌata ꞌa bwaꞌi noni ꞌai haꞌamanataa mwadaꞌu i ngoo. ꞌAdo ꞌoha ꞌa haꞌaagau ꞌanai haꞌahuraꞌahiai mareho na taꞌaa ꞌanai haꞌataꞌaiai noni ꞌonaai mwaa mamaesia. 
JAS.3.9	Na ngoo, taraꞌi ꞌoha gau haꞌaasaa Araha God i Amaga ꞌinia, ma taraꞌi ꞌoha gau haua roꞌu ꞌanai haꞌatee murisiai noni na ꞌia God na haꞌapwaꞌaraa doꞌai ꞌonaaia.
JAS.3.10	Arai doꞌora mana asiguꞌi, na haꞌatee nara goro mana haꞌatee taꞌaꞌi ra gaꞌi bwaꞌi huraꞌa goni naꞌi taꞌi ngoo! 
JAS.3.11	Na wai mana asi raru bwaꞌi matai huraꞌa naꞌi taꞌi hurahura. 
JAS.3.12	Mana kokoke i asi ra bwaꞌi matai taruhiai wai baania. Na hasiꞌei nara ꞌunua ꞌiniai fig ꞌa bwaꞌi matai hungu ꞌini huai ꞌoliv mana hasiꞌei grep ꞌabwaꞌi matai hungu ꞌini huai fig.
JAS.3.13	ꞌIatei ꞌiniꞌamou naꞌo ꞌadomaꞌinia doꞌo madoma maꞌo aidangisiai taha na odo-odo ꞌanai haua, maꞌoi haꞌataꞌiniꞌi huraꞌa i mareho goro naꞌo haaꞌi mamei ꞌome ꞌiraraai madoma naꞌo haa. ꞌOnaa ꞌo aiꞌa haꞌabaꞌo ꞌiniꞌi mareho goro naꞌo haaꞌi, naasi iꞌoe ꞌo madoma haꞌa-momori. 
JAS.3.14	Ma ꞌonaa na tahingamooꞌi ra honu ꞌiniai haiꞌubwani, ma ꞌonaa mou ꞌadomaꞌiniꞌamou moi haarimoou, ma aiꞌa taꞌisada domoi haꞌataꞌeꞌamou domou madoma, ꞌinia mou pwapwaariꞌi. 
JAS.3.15	ꞌOnaa na ꞌadomaꞌimu ꞌa oꞌasi, na madoma amua ꞌa aiꞌa boi baania God, maꞌata ꞌe madoma ni marewana na boi baanira i adaro, aiꞌa baaniai Hiꞌona Maea. 
JAS.3.16	ꞌInia ꞌonaa na tahinganai sae ꞌa honu ꞌiniai haiꞌubwani mana saesi ꞌa ꞌadomaꞌinia moi haaria, na mwani mareho ra bwaꞌi hano goro, mana mwani mareho taꞌaꞌi rai awa. 
JAS.3.17	Mana nei na honu ꞌiniai madoma ana God, na tahingana ꞌa odo-odo goro. ꞌA raba awa goni goro beiraaui mwani noni, ꞌa awa ꞌabengaꞌi ma mwaꞌemwaꞌe ꞌanai bahurongoai nata nei. ꞌIia ꞌa ꞌaꞌauhiraaui nei nara ꞌirisiai heiꞌaꞌauhi ma hauꞌi mwani here goro. ꞌA aiꞌa aba ꞌanai ꞌaꞌauhiꞌi moi taraꞌi noni, ma haꞌa-momori tarau naꞌi awangana. 
JAS.3.18	Na nei na ꞌaꞌauhiraaui noni ꞌanai awa goni goro, ꞌai ꞌaꞌauhiraau ꞌanai suriai awaha na odo-odo.
JAS.4.1	ꞌA ꞌua? ꞌE taha nara haꞌataarau ꞌiniꞌi heitaꞌia nara toꞌotoꞌo tarau naꞌi ahoaamousi? Ni mareho ꞌisi ra toꞌo, suria na mwani heiꞌirisi taꞌaꞌi nara awa suriꞌi tahingamooꞌi ra ura bwarasiꞌi heiꞌirisi goro amooꞌi. 
JAS.4.2	Mou naga ꞌiniꞌi mareho anai sae heꞌeteꞌi maagu bwarai domoi toꞌoraꞌi. ꞌAgu haa mamou heingahuꞌa. Manaꞌi ꞌoha namou ꞌirisiꞌi mareho mamougu aiꞌa toꞌoraꞌi, mou heitaꞌia. Ni ꞌuaana namou aiꞌa toꞌoraꞌi ꞌiniꞌi mareho namou ꞌirisiꞌi? Mou aiꞌa toꞌoraꞌi suria mou aiꞌa haꞌangonia God ꞌiniꞌi! 
JAS.4.3	Ma reiꞌuaa namoi haꞌangonia God, mia God ꞌabwaꞌi wateꞌi tanaꞌamou, ꞌinia na huudi ꞌadomaꞌimooꞌi ꞌadaꞌi mareho namou haꞌangoniꞌi ra taritariꞌa. Mou haꞌangoniꞌi moi taha namoi goro ꞌiniꞌi moi haarimoou.
JAS.4.4	ꞌIꞌamou mou ꞌonaai urao na taritariꞌa baaniai mwane ana, suria mou murisia God ꞌanai taꞌahiai maho heꞌeteꞌi. ꞌA ꞌua? ꞌIꞌamou aiꞌa ꞌiraraa dona nei na taꞌahiꞌi mareho taꞌaꞌi naꞌi marewanani, ꞌa haꞌimae beia God? Mawai ꞌunu ahoꞌisia roꞌu tanaꞌamou, ꞌonaa mou raba hagu goro beiꞌi mwani maho taꞌaꞌi naꞌi marewana, ma ꞌiꞌamou raꞌi maerongana God. 
JAS.4.5	ꞌA ꞌua? Mou ꞌadomaꞌinia dona Usu-usu Maea ꞌa toꞌo hadahada moi ꞌoha na oꞌani, “ꞌIa God ꞌa huunai ꞌirisia dogai taꞌahia moi haaria, ꞌinia ꞌiia na haꞌapwaꞌaragia.”
JAS.4.6	Ma reiꞌuaa na bwarai haua oꞌasi, ꞌiia ꞌa goro ꞌinigia ma ꞌaꞌauhigia. Na tarana naasi na Usu-usu Maea ꞌa ꞌunua roꞌu oꞌani, “ꞌIa God ꞌa ura bwarasiraaui nei narau haꞌataꞌeraau haariraau, ma goro ꞌiniraaui nei rau haꞌa-auruhiraau.”
JAS.4.7	Naasi moi wateꞌamou haariꞌamou tanaa God. Mamoi ura wetewete bwarasia Saetan mai hora baaniꞌamou. 
JAS.4.8	Moi boi gaarangia God mia God ꞌai gaarangiꞌamou. ꞌIꞌamoui noni ora-oraꞌa, moi nugasiꞌi baronga taꞌaꞌi amooꞌi. Miꞌamoui nei namou ꞌadomaꞌi heiruaruaꞌa, moi haꞌa-wariwariꞌamou baaniai taꞌaa na awa suriꞌi ꞌadomaꞌimooꞌi! 
JAS.4.9	Aiꞌa taꞌisada domoi daꞌa ma aiꞌa taꞌisada domoi waꞌewaꞌe. Maꞌata, mou gaꞌi angi mamou gaꞌi ahutotou ꞌiniꞌi mareho taritariꞌa namou haaꞌi. 
JAS.4.10	Manaꞌi ꞌoha moi haꞌa-auruhiꞌamou haarimoou naꞌi maana Araha God, ꞌiia ꞌaigui haꞌa-ororiuꞌamou.
JAS.4.11	Arai doꞌora mana asiguꞌi, mou abui hihiiri maꞌua haꞌatee haꞌataꞌaiai nata nei. ꞌOnaa namou hihiiri maꞌua mou haꞌatee haꞌataꞌaiai nata noni hinihini, ꞌiꞌamou mou hiiria mamou haꞌatee haꞌataꞌaiai haꞌatora ana God tanagia ꞌanai taꞌahiai nata nei. ꞌOnaa moi ꞌunua doni haꞌatorasi ꞌa aiꞌa goro, ꞌa haꞌataꞌinia domou aiꞌa araisuriaꞌa. 
JAS.4.12	ꞌIa moi ꞌetea God na matai haaꞌi haꞌatora tanagia ma taꞌisada ꞌanai hiirigia. ꞌIia ꞌetea na ꞌiraraa, ꞌai haꞌatahigia maꞌua ꞌai haꞌamaesigia? Naasi aiꞌa tanaꞌamou ꞌanai hiiria maꞌua haꞌatee haꞌataꞌaiai nata nei.
JAS.4.13	Moisu bahurongo, ꞌiꞌamoui nei namou oꞌani, “Naꞌi deꞌeni, maꞌua naꞌi hoꞌoa, gai hano magai ꞌari awa naꞌi taon suria ta taꞌi harisi ꞌanai siba here nagai totoꞌora ꞌinia.” 
JAS.4.14	ꞌIꞌamou mou bwaꞌi ꞌiraraai taha nai toꞌo hoꞌoa! ꞌInia ni awangagaau naꞌi marewana ꞌa ꞌonaaia moi waha na haꞌataꞌi moi gere madoraa ma aiꞌaa ahoꞌi. 
JAS.4.15	Ni mareho namoi ꞌunua ꞌai oꞌani, “ꞌOnaa ꞌia Araha God ꞌa ꞌirisia, naasi gai tahi mau magai hauai taha nagau ꞌadomaꞌiniꞌi.” 
JAS.4.16	Miꞌamou mou haꞌapaꞌo mamou haꞌataꞌeꞌamou, ꞌinia mou ꞌadomaꞌinia domou bwani ꞌiraraai taha nai toꞌo hoꞌoa. Mou taritariꞌa ꞌiniai heresi.
JAS.4.17	Hoita, moi aidangisia. ꞌIatei na ꞌiraraai taha na odo-odo ꞌanai haua maagu aiꞌa haua, ꞌiia ꞌa bwane ora-oraꞌa.
JAS.5.1	Moisu bahurongo, ꞌiꞌamoui sae totoꞌora. Mou gaꞌi angi uru-uru ꞌiniai ahutotou ꞌiniꞌi mwani mareho taꞌaꞌi namoi siri suriꞌi. 
JAS.5.2+JAS.5.3	Naꞌi marewanani mou boriboriꞌi totoꞌora amooꞌi. Maꞌata moi ꞌiraraa doni marewanani ꞌa bwaꞌi orea mai hako. Na totoꞌora amooꞌi ra taꞌaꞌi, mana ꞌadi ra ngaaꞌi hako i bwana goro amooꞌi. Na silva mana gol amooꞌi ra heꞌaꞌa, mana heꞌa ꞌisi ꞌa haꞌataꞌinia huraꞌa tanaa God i kikipau amoou. Mana kikipau namou haua ꞌai haꞌa-taꞌaiꞌamou ꞌonaai ꞌeu na suu gataꞌiniꞌi haꞌaroꞌa. 
JAS.5.4	Moi bahurongo, mamoi rongoraaui sae mou haꞌatauꞌaroꞌi suriꞌi mou amooꞌi namou haꞌa-bweubweuꞌaraau suriꞌi horihoridaaꞌi. ꞌIraau rau haꞌangonia wetewete Araha God huunai mena ꞌanai hiiriꞌamou, mia Araha God ꞌa rongoraau. 
JAS.5.5	Na tahitahi amoou naꞌi marewanani ꞌa mwadaꞌu diꞌu ꞌinia moi totoꞌora amoou, mamou haaꞌi mwani mareho namou arunga goro ꞌiniꞌi. Mou ꞌonaai boo ra hangani haꞌabwiꞌaa ꞌanai ngahuia, ꞌinia mou ꞌadomaꞌinia roꞌu do ꞌa bwaꞌi maho taꞌaa nai toꞌiꞌamou ta ꞌoha. 
JAS.5.6	ꞌIꞌamou mou hiiriraaui sae goro na bwara tanaraaui ura bwarasiꞌamou, mamou haꞌamaesiraau.
JAS.5.7	Naasi arai doꞌora mana asiguꞌi, tari ꞌoha nai boi ahoꞌi Araha, moi mamasi beiai ahumaratanoa ꞌoha nara here haꞌa-taꞌaiꞌamou. Moi ahumaratanoa ꞌonaai nei na ꞌabengaꞌi totoriai mou ana dorai hungu goro i mareho na ꞌodoraꞌiniꞌi. ꞌIia ꞌa ꞌabengaꞌi totoriai rangi ꞌanai rangi haꞌatahiai mou ana mai huaꞌa goro. 
JAS.5.8	ꞌIꞌamou roꞌu mou gaꞌi ahumaratanoa mamoi abui maemaeꞌa, ꞌinia ꞌia Araha ꞌa gaarangi mai boiꞌa.
JAS.5.9	Arai doꞌora mana asiguꞌi, abui ꞌunuꞌunuai nata nei. ꞌIa God ꞌa gasi hiiriꞌamou, ꞌinia ꞌiia ꞌa haꞌaagauꞌa ꞌanai hiiriraaui noni hako. 
JAS.5.10	Moi ꞌadomaꞌiniꞌi mamoi haꞌisuriꞌi barongadaaꞌi rarabea naꞌi ꞌoha bwani narau tarohaꞌiniai haꞌatee ana God. Rau ahumaratanoa suriꞌi mwani rongomaataꞌi narau siri suriꞌi. 
JAS.5.11	Magau ꞌiraraa, gau ꞌadomaꞌi haꞌa-ororiuraaui nei narau ura wetewete tari haꞌahakodi rongomaataꞌi oꞌasi. ꞌIꞌamou mou bwane ꞌiraraai noni ra ꞌunua ꞌinia Job. Naꞌi tahitahi ana, ꞌa siri suriꞌi mwani madoraa bwara mana rongomaataꞌi, maꞌata ꞌa ura wetewete naꞌi hinihinina. Ma ꞌonaai ꞌiraraa amoou, ꞌia Araha God ꞌa haꞌagorohia naꞌi haꞌahakonai rongomaataꞌi na haa. ꞌInia ꞌia God ꞌe God na honu ꞌiniai heitaꞌahi mana heiꞌaꞌauhi.
JAS.5.12	Taꞌi maho na ororiu roꞌu arai doꞌora mana asiguꞌi, mou abui tohe ꞌiniai aro mana ano, maꞌua namoiwou ta maho. ꞌOha na taꞌisadai ꞌunuai “ꞌIo,” ꞌoi haa ꞌio odo-odo, manaꞌi ꞌoha na taꞌisadai ꞌunuai “Aiꞌa,” ꞌoi ꞌunua odo-odo moi “Aiꞌa,” ꞌinia God ꞌa gasi hiiriꞌamou.
JAS.5.13	ꞌOnaa tanei ꞌiniꞌamou na rongomaataꞌi, ma ꞌai haꞌarahesi. Ma ꞌonaa tei na awa waꞌewaꞌe, ꞌiia ꞌai gana haꞌaasaa God. 
JAS.5.14	Ma ꞌonaa tei nai daoha ꞌiniꞌamou, mamoi soiraaui bwauodo anai heisoi marai haꞌarahesi ꞌana, marai rotohia ꞌiniai rumu naꞌi atana Araha. 
JAS.5.15	ꞌOnaa mou hinihini naꞌi madoraa namou haꞌarahesi ꞌanai nei na daoha, ꞌia Araha ꞌai haꞌatahia baaniai daoha na sadoia. Ma ꞌonaa ꞌe daohani ꞌino, ꞌia Araha ꞌai ꞌadomaꞌi nugasiai ꞌinona. 
JAS.5.16	Naasi, ꞌonaa raꞌi ora-oraꞌa namou toꞌoraꞌi mamoi haꞌarangasiꞌi tanaꞌamou hairiu, mamoi haꞌarahesi ꞌaꞌauhiꞌamou hairiu roꞌu. Moi haua oꞌasi, mia God ꞌai haꞌagorohiꞌamou baaniꞌi daoha. Na haꞌarahesi adaaꞌi noni odo-odo, ra toꞌoraai mena na wetewete ꞌanai ꞌaꞌauhiraaui noni.
JAS.5.17	ꞌIa Elaija ꞌe noni ꞌonaaigia moi, manaꞌi ꞌoha na haꞌarahesi wetewete tanaa God do ꞌa bwaꞌi rangi nai toꞌo, ꞌe oru harisi mana ono hura na aiꞌa rangi nai toꞌo naꞌi dorasi. 
JAS.5.18	Naꞌi muri ꞌagu haꞌangonia God doꞌai rangi. Ma naꞌi ꞌohasi ꞌagu rangi haꞌatahiꞌi mwane mareho naꞌi ano.
JAS.5.19	Arai doꞌora mana asiguꞌi, ꞌonaa tanei ꞌiniꞌamou nai teha baaniai huunai haꞌausuringaꞌi, ꞌa goro domou gaꞌi ꞌaꞌauhia ꞌanai ahoꞌi mai. 
JAS.5.20	Moi ꞌiraraa do naꞌi ꞌoha namou waia ahoꞌi mai nei na teha naꞌi hinihinina, ꞌia God ꞌai haꞌatahia baaniai mae tarau maꞌai ꞌadomaꞌi nugasiꞌi mwani ora-oraꞌa anaꞌi.
1PE.1.1	ꞌInaua Pita, Haꞌataari ana Jisas Kraest, nau usu-usu tanaꞌamou sae anaꞌia God namou awa ꞌonaai mahuara ꞌadarara suriai Provens naꞌi Pontas, Galesia, Kapadosia, Eisia ma naꞌi Bitinia. 
1PE.1.2	ꞌIa Godi Ama na ꞌome sigihiꞌamou suria i heiꞌirisina. ꞌA haꞌamaeaꞌamou ꞌiniai Hiꞌona Maea ana, neina moi araisuria Jisas Kraest mana tahingamooꞌi rai wadiwadi ꞌiniai ꞌabuna. Mau haꞌarahesi mia God ꞌai huunai haꞌagorohiꞌamou mai haꞌa-awahiꞌamou goro.
1PE.1.3	Gaau haꞌa-aneanea God Amana Araha aga Jisas Kraest. ꞌIniai ahu taꞌahigia diꞌu ana, ꞌa haua tanagiai tahinga haoru ꞌiniai haꞌa-surutaꞌea ana Jisas Kraest baaniai mae. ꞌIniai haua oꞌasi ana nagau toꞌoraa ꞌiniai ꞌadomaꞌi heimamasi 
1PE.1.4	ꞌanai daaꞌi mwani mareho goro naꞌia God na nugaꞌi tanaraaui sae anaꞌi. ꞌA nugaꞌi tanaꞌamou naꞌi aro, dora ra bwaꞌi matai ngabo maꞌua taꞌaꞌi maꞌua aiꞌaꞌi. 
1PE.1.5	Me ꞌiniai hinihinia amooua God, ꞌiia ꞌai taatahi bwarasiꞌamou ꞌiniai mena ana tari dangi hahako, ꞌoha nai haꞌatahiꞌamou.
1PE.1.6	Moi waꞌewaꞌe ꞌiniai mahosi, reiꞌuaa moi ahutotou ta gere madoraa ꞌiniꞌi mwani rongomaataꞌi heꞌeteꞌi hairiu namou siri suriꞌi naꞌi ꞌohani. 
1PE.1.7	Mareho ꞌisi raꞌi maho moi ꞌanai haꞌa-ohoohoai hinihinimoou beia Kraest, ꞌonaa namou hinihini haꞌa-momori maꞌua aiꞌa. ꞌA ꞌonaai ꞌoha ꞌiraau sae ra raangiai gol ꞌiniai raoraohanai ꞌeu ꞌanai haꞌagataꞌinia i doꞌo baania ma ꞌanai sadoia haꞌa-momori ꞌonaa ꞌe gol haꞌa-momori maꞌua aiꞌa. Ma reiꞌuaa ra haua oꞌasi, i gol ꞌa bwaꞌi matai awa tarau. Mea God ꞌa ꞌadomaꞌinia dona hinihinimoou ꞌe maho na ororiu diꞌua i gol. Ma ꞌonaa rai sadoia domou hinihini haꞌa-momori, ma naasi, naꞌi ꞌoha nai ahoꞌi maia Jisas Kraest, ꞌiia ꞌai haꞌa-aneaneꞌamou mai haꞌahouꞌamou. 
1PE.1.8	Reiꞌuaa namou aiꞌa reꞌia, ꞌiꞌamou mou taꞌahia mamou hinihinia. Ma naꞌi ꞌohani, na waꞌewaꞌe namou haua, ꞌe waꞌewaꞌe na raha diꞌu na bwarai sadoia ta haꞌatee goro ꞌanai huunai haꞌarangasia goro huraꞌa, 
1PE.1.9	ꞌiniai daua amoou i tahi tarau suriai hinihinia namou haa.
1PE.1.10	Naia na tahi tarausi na ꞌiraaui Rarabea naꞌi ꞌoha bwani, rau haꞌatee rarabeangaꞌinia doꞌia God ꞌai banea tanaꞌamou. Ma reiꞌuaa na oꞌasi, rau aiꞌa aidangisia mora maraugu siba suriai huunai ꞌadoꞌado anai mahosi. 
1PE.1.11	Mana Hiꞌona Maea ana Kraest na awa beiraau ꞌa haꞌarangasia doꞌia Kraest ꞌai siri naꞌi rongomaataꞌi raha maigu dauai mena mana raraha. Ma naasi ra bonasiai sadoiai ꞌoha heꞌua mai heꞌua i toꞌo nai haua. 
1PE.1.12	ꞌIa God ꞌa haꞌataꞌinia tanaraaui Rarabea do tauꞌaro adaau aiꞌa do ꞌanai ꞌaꞌauhiraau haariraau, me ꞌanai ꞌaꞌauhiꞌamou. Ma naꞌi ꞌohani, taraꞌi sae rau maaniai Taroha Goro tanaꞌamou ꞌiniai mena anai Hiꞌona Maea naꞌia God ꞌa haꞌataaria dio mai baaniai aro. Ma ꞌohani na mamaani narau haua, ꞌa taꞌisada beiai mamaani ra haua Rarabea. Maho ꞌisi, raꞌi mareho na ꞌiraaui enjel rau raba aidangisiꞌi roꞌu.
1PE.1.13	Hoita naasi, moi haꞌaagau suriꞌi tahingamooꞌi ꞌanai suria Araha mamoi ꞌomesuriꞌamou haarimoou roꞌu baaniai ora-oraꞌa. Moi ꞌadomaꞌi heimamasi ꞌiniai tahi tarau naꞌia God ꞌai banea tanaꞌamou naꞌi ꞌoha nai ahoꞌi maia Jisas Kraest. 
1PE.1.14	Moi araisuria God mamoigu abu haaꞌiꞌa i here ra taꞌaꞌi namou haaꞌi gaꞌu naꞌi naꞌo, ꞌoha mou aiꞌa aidangisia maua God. 
1PE.1.15	ꞌIa God na ꞌome sigihiꞌamou, ꞌa maea. Ma naasi, ꞌiꞌamou moi awa maea roꞌu suriꞌi mwani maho moi haaꞌi. 
1PE.1.16	Naia na Usu-usu Maea ꞌa haꞌarangasia ꞌinia oꞌani, “Moi awa maea, ꞌinia ꞌinau ꞌau maea.”
1PE.1.17	ꞌIa God, namou ꞌunua ꞌinia Ama naꞌi ꞌoha mou haꞌarahesi, ꞌa bwaꞌi ꞌadomaꞌi haꞌa-ororiua ta noni ꞌoha nai hiiriraau ꞌiniꞌi taha ra haaꞌi. Naasi moi haꞌahoua God naꞌi madoraa mou awa mau naꞌi marewanani. 
1PE.1.18	ꞌInia ꞌia God ꞌa horiꞌamou ꞌanai ruhasiꞌamou baaniai tahinga taꞌaa namou haꞌausuringaꞌinia baaniraaui wauwa amooꞌi. Na tahingasi ꞌa bwarai ꞌaꞌauhiꞌamou. ꞌIa God ꞌa aiꞌa horiꞌamou ꞌiniai maho na matai taꞌaa moi ꞌonaai silva maꞌua gol, 
1PE.1.19	maꞌata ꞌiniai huunai ꞌabuna Kraest na hauasa. ꞌIa Kraest ꞌa ꞌonaai garei siip nara haꞌaagaua ꞌanai suu hoꞌasi na aiꞌa ta taꞌi maho nai taꞌaa beia. 
1PE.1.20	Naꞌi naꞌo mia God ꞌagu haꞌapwaꞌaraai marewana, ꞌa bwane ꞌome sigihia Kraest doꞌai ruhasiꞌamou. Mia Kraest aiꞌa boi mau naꞌi marewana ꞌohasi. ꞌAgu boi naꞌi ꞌohani, gaarangiai hahakonai dangi, neina ꞌai ꞌaꞌauhiꞌamou. 
1PE.1.21	ꞌIniai maho na haua Jisas, ꞌiꞌamou mou hinihinia God. ꞌIia na haꞌa-surutaꞌea Jisas Kraest baaniai mae ma haꞌa-ororiua. Na tarana naasi, na hinihini mana ꞌuꞌuri amoou ꞌai awa tarau beia God ꞌanai haua oꞌasi roꞌu tanaꞌamou.
1PE.1.22	ꞌIniai araisuria amooui huunai haꞌausuringaꞌi ꞌinia Jisas Kraest, ꞌiꞌamou mou haꞌa-wadiwadiꞌi haarimooui tahingamooꞌi mamou taꞌahiraau roꞌu i noni hinihini. Naasi, moi taꞌahiꞌamou hairiu tarau ꞌiniꞌi tahingamooꞌi hako. 
1PE.1.23	Mou matai haua oꞌasi, ꞌinia mou toꞌoraai tahinga haoru. Ma aiꞌa do mou toꞌoraai tahinga haorusi baanira i noni nara matai mae moi, maꞌata baaniai haꞌatee ana God. Na haꞌateesi ꞌa tahitahi ma ꞌai awa tarau. 
1PE.1.24	ꞌInia na Usu-usu Maea ꞌa ꞌunua oꞌani,
1PE.1.24	“ꞌIraau hakoi sae ra ꞌonaa moi raraaua,
1PE.1.24	mana mwani mareho goro ra hahaaꞌi ra ꞌonaai moi tagai raraaua.
1PE.1.24	Raraaua na matai maria mana taga na matai anunu.
1PE.1.25	Maꞌata, haꞌatee ana Araha God ꞌa awa tarau.”
1PE.1.25	Mana haꞌateesi, naasi Taroha Goro nara bwane tarohaꞌinia tanaꞌamou.
1PE.2.1	ꞌIniai oꞌasi ana, moi nugasiꞌi mwani maho taꞌaꞌi. Moi abui pwapwaariꞌi maꞌua here ꞌonaa domou goro. Abui kakawa ꞌome maꞌua haꞌatee haꞌataꞌaiai nata nei. 
1PE.2.2+1PE.2.3	ꞌIꞌamou mou aidangisiai gorohana Araha. Naasi, moi hiorongaꞌiniai haꞌatee ana God neina moi raha araꞌa mamoi tahi ꞌinia. Moi ꞌonaaiꞌi gare mweramweraꞌa ra hiorongaꞌiniai suuhiai wai susu haoru.
1PE.2.4	Moi boi beia Araha. ꞌIia na haua tanagia i tahi tarau. ꞌA ꞌonaai hau na ꞌiraaui sae tatauꞌaro ruma rau ꞌitaa. Maꞌata, ꞌia God ꞌa ꞌadomaꞌi haꞌa-ororiua diꞌu ma ꞌome sigihia. 
1PE.2.5	ꞌIꞌamou namou dauai tahi tarau, mou ꞌonaaiꞌi hau na ꞌia God na hauꞌi ꞌanai haꞌa-urasiai ruma anai Hiꞌona Maea, naasi heisoi. Me ꞌiniai heiꞌaꞌauhi ana Jisas Kraest, moi tauꞌaro ꞌonaai piriisi maea nara tauꞌaro beiai mena anai Hiꞌona Maea mara wateꞌi mareho tanaa God ꞌanai haꞌa-waꞌewaꞌea. 
1PE.2.6	Na Usu-usu Maea ꞌa oꞌani,
1PE.2.6	“ꞌAu ꞌome sigihiai hau na ororiu diꞌu
1PE.2.6	mau haꞌa-urasia naꞌi diꞌunai bani naꞌi ꞌomaa i Saeon.
1PE.2.6	ꞌIatei nai nugaa i ꞌuꞌuri ana beia, ꞌagu bwaꞌi ahutotouꞌa ta ꞌoha ꞌiniai ꞌuꞌuri na nugaa beiasi.”
1PE.2.7	ꞌA ororiu diꞌu i hausi tanaꞌamoui nei mou hinihini.
1PE.2.7	Mei tanaraaui nei ra aiꞌa hinihini,
1PE.2.7	“Na hau ꞌiraaui sae tatauꞌaro ruma narau ꞌitaa,
1PE.2.7	naia nagu ꞌonaai hau na ororiu diꞌu.”
1PE.2.8	Mana nata dora naꞌi Usu-usu Maea ꞌa oꞌani roꞌu,
1PE.2.8	“Naani hau ra matai toraꞌi ei
1PE.2.8	mara matai agusu ꞌinia.”
1PE.2.8	Ra agusu, ꞌinia ra aiꞌa araisuriai haꞌatee ana God. Ra agusu, ꞌinia ꞌia God ꞌa bwane ꞌadomaꞌinia mau mai do ꞌai toꞌo oꞌasi.
1PE.2.9	Maꞌata ꞌiꞌamou ꞌe ruruhai sae naꞌia God na ꞌome sigihia. ꞌIꞌamou raꞌi Piriisi anai Mwaeraha God ma raꞌi noni maea anaꞌi. ꞌA waiꞌamou huraꞌa baaniai kuhi naꞌi dora marewa ma ꞌome sigihiꞌamou domoi tarohaꞌiniai mwani mareho goro na haaꞌi. 
1PE.2.10	Naꞌi naꞌo gaꞌu, ꞌiꞌamou aiꞌa noni anaꞌia God, mia God aiꞌa ahu taꞌahiꞌamou. Ma naꞌi ꞌohani, ꞌiꞌamou raꞌi noni anaꞌi na ꞌia God ꞌa ahu taꞌahiꞌamou.
1PE.2.11	Arai doꞌora mana asiguꞌi, ꞌiꞌamou mou awa moi ꞌonaai mahuara naꞌi marewanani, suria ni marewanani ꞌa aiꞌa huunai ꞌomaa amoou. Wai haꞌatee wetewete tanaꞌamou! Moi abu suriai heiꞌirisi taꞌaa anai abe hasiꞌo, ꞌiniai abe hasiꞌo ꞌa heiꞌoi bwarasiai tahinga haoru namou awa iei naꞌi ꞌohani. 
1PE.2.12	Moi haaꞌi here nara goro neina ꞌoha ꞌiraaui sae ahurodo rai haꞌahuniꞌamou, rai reꞌiꞌi mareho goro mou haaꞌi marai haꞌatee haꞌagorohia God naꞌi ꞌoha nai ahoꞌi mai.
1PE.2.13	ꞌAnai haꞌa-waꞌewaꞌea Araha, moi araisuriraaui nei ra marungiꞌamou, ororiu Mwaeraha ni Rom, ꞌinia ꞌiia na bwauodo na ororiu diꞌu naꞌi marewana. 
1PE.2.14	Moi araisuriraau roꞌu Primia, ꞌinia neiraausi sae tatauꞌaro anai mwaeraha ꞌanai haꞌa-mamaꞌaiꞌi sae taꞌaꞌi mana haꞌatee haꞌagorohiꞌi sae goro. 
1PE.2.15	ꞌIa God ꞌa ꞌirisia domoi haaꞌi mwani here goro maai haꞌapapakuꞌi haꞌatee bweubweuꞌa adaaꞌi sae bweu nara haꞌatee haꞌa-taꞌaiꞌamou. 
1PE.2.16	Bwaꞌi ta sae nai matai haꞌa-abuꞌamou ꞌinia ta maho namoi raba haua, ꞌinia ꞌia Kraest ꞌa bwane haꞌa-dadaraꞌamou. Maꞌata reiꞌuaa na oꞌasi, me ꞌiꞌamou raꞌi sae tatauꞌaro mau anaꞌia God. Mou gasi ꞌadomaꞌinia domou dadaraꞌa mamoigu haaꞌi here nara aiꞌa odo-odo. 
1PE.2.17	Moi haꞌahouraau hakoi mwani sae mamoi haꞌataꞌiniai huunai heitaꞌahi tanaraaui nei ra hinihini. Moi ꞌadomaꞌi haꞌahoua God mamoi haꞌahouai Mwaeraha ꞌanai Rom.
1PE.2.18	ꞌIꞌamou slev, moi awa naꞌi bahaidi heimarungi adaaꞌi naꞌotara amooꞌi mamoi haꞌahouraau tarau. Moi haua oꞌasi, reiꞌuaa taraꞌi nei ꞌiniraau ra goro ꞌiniꞌamou ma taraꞌi nei ra here haꞌa-taꞌaiꞌamou. 
1PE.2.19	ꞌInia ꞌonaa na ꞌoi siri naꞌi rongomaataꞌi na aiꞌa arari dorai haua tanaꞌo, ma ꞌo mwaꞌemwaꞌe ꞌiniai ꞌadomaꞌinia amua tarau a God, ꞌia God ꞌai haꞌagorohiꞌo. 
1PE.2.20	ꞌA ꞌua? ꞌO ꞌadomaꞌinia doꞌoi dauai haꞌagorohi ꞌonaa ra haꞌa-mamaꞌaiꞌo ꞌiniai maho taꞌaa naꞌo haa maꞌo mwaꞌemwaꞌe moi ꞌinia? ꞌIa God ꞌai matai haꞌagorohiꞌo moi ꞌonaa ra haꞌa-mamaꞌaiꞌo ꞌiniai maho goro naꞌo haua maꞌo mwaꞌemwaꞌe ꞌinia. 
1PE.2.21	Naia na ꞌia God ꞌa soiꞌamou ꞌinia, ꞌinia ꞌia Kraest ꞌa rongomaataꞌi ꞌiniꞌamou ma haꞌataꞌinia tanaꞌamoui huunai herehere domoi suria. 
1PE.2.22	ꞌIa Kraest ꞌa aiꞌa haua ta ora-oraꞌa ma aiꞌa ta pwariꞌi nai huraꞌa naꞌi ngoona ta ꞌoha. 
1PE.2.23	Naꞌi ꞌoha ra haꞌatee haꞌataꞌaia, ꞌa aiꞌa heiarami ꞌinia ta haꞌatee taꞌaa. ꞌOha na rongomaataꞌi ꞌa aiꞌa ꞌunua doꞌai suꞌua ahoꞌi taꞌaa. ꞌA ꞌuꞌuria moia God, ꞌia moꞌo na hihiiri odo-odo. 
1PE.2.24	ꞌIa Kraest ꞌa waaꞌi ora-oraꞌa agaaꞌi naꞌi abena ꞌoha na hano ꞌanai mae naꞌi dadaahoro, neina gai nugasiai ora-oraꞌa magai awa odo-odo. ꞌIniꞌi maara naꞌi abena nagaugu goro ahoꞌi ꞌinia. 
1PE.2.25	Naꞌi naꞌo, ꞌiꞌamou mou ꞌonaaia gaꞌu i siip na teha ma naꞌi ꞌohani mou ahoꞌi mai beia moꞌo na ꞌomesuriꞌamou ma tagumaꞌiniꞌi tahingamooꞌi.
1PE.3.1	ꞌA oꞌasi roꞌu, ꞌiꞌamou urao haꞌiwai moi awa bahaidi heimarungi adaaꞌi mwane amooꞌi. ꞌInia ꞌonaa taraꞌi nei ꞌiniraau rau aiꞌa hinihiniai haꞌatee ana God, marai matai rihosi ꞌanai hinihini ꞌiniai reꞌia adaaꞌi barongamooꞌi nara goro. ꞌA aiꞌa ororiu domoi hadahada, 
1PE.3.2	ꞌinia ꞌiraau rai reꞌiꞌi barongamooꞌi ra goro mana haꞌahoua amooua God. 
1PE.3.3	ꞌA aiꞌa taraa ororiu domoi haaꞌi here do rai ꞌome goro ꞌiniai abemooꞌi, ꞌonaai hiohio warihu mana nuga ringi wadowado suriꞌi karingamooꞌi mana haꞌahaꞌabii mana hoꞌo bwana ꞌome goro. 
1PE.3.4	Maꞌata ꞌa ororiu diꞌu doni barongamooꞌi rai ꞌome goro. Moi awa manego, ꞌinia naasi maho na matai awa tarau mana maho naꞌia God ꞌa ꞌadomaꞌi haꞌa-ororiua. 
1PE.3.5	Na tahingadaaꞌi urao nara awa maea naꞌi ꞌoha bwani ra ꞌome goro oꞌasi. Rau ꞌuꞌuria God marau awa bahaidi heimarungi adaaꞌi mwane adaaꞌi. Naasi maho nara haua ꞌanai haꞌa-ꞌomegororaau haariraau. 
1PE.3.6	ꞌIa Sera ꞌa haua oꞌasi. ꞌA araisuriꞌi taha na ꞌunuꞌia Ebraham ma haꞌabwauodoa. Ma naasi ꞌonaa moi abu mamaaꞌu mamoi haaꞌi mwani mareho goro, mou gaꞌi ꞌonaai huunai gare anaꞌi.
1PE.3.7	ꞌIꞌamou roꞌu i saemwane haꞌiwai, ꞌoha mou awa beiꞌi urao amooꞌi moi aidangisia do ꞌiraaui urao ra aiꞌa wetewete ꞌonaaimou. Moi haꞌahouraau, ꞌinia ꞌiꞌamou hako moi daua baania God i taꞌi bane, naasi i tahi tarau. ꞌOnaa moi haua oꞌasi, ꞌa bwaꞌi ta maho nai haꞌabwarasiꞌi haꞌarahesi amooꞌi.
1PE.3.8	Maho hahako, ꞌau rabasia domoi toꞌoraai taꞌi ꞌadoꞌado mamoi ahu taꞌahiꞌamou hairiu roꞌu. Moi taꞌahiꞌamou hairiu ꞌonaai haꞌidoꞌorada, moi hauai here na goro tanaraaui noni hako, ma roꞌu, moi haꞌa-anoanoꞌamou haariꞌamou. 
1PE.3.9	Moi abu suꞌuai taꞌaa ꞌiniai taꞌaa maꞌua suꞌuai haꞌatee taꞌaa ꞌiniai haꞌatee taꞌaa. Maꞌata, moi haꞌangonia God maai haꞌagorohiraau. ꞌInia ꞌoha naꞌia God na soiꞌamou ꞌanai suria, ꞌa durua doꞌai haꞌagorohiꞌamou roꞌu. 
1PE.3.10	ꞌA ꞌonaai haꞌarangasia anai Usu-usu Maea oꞌani,
1PE.3.10	“ꞌOnaa ꞌo raba toꞌoraai tahinga goro
1PE.3.10	mana awa waꞌewaꞌe tarau,
1PE.3.10	ꞌoi abu haaꞌi haꞌatee taꞌaꞌi
1PE.3.10	mana pwapwaariꞌi.
1PE.3.11	ꞌOi nugasiꞌi baronga taꞌaꞌi
1PE.3.11	maꞌoi haaꞌi mwani baronga goro.
1PE.3.11	ꞌOi bonasia doꞌoi awa goro beiraaui mwani noni hako.
1PE.3.12	ꞌInia ꞌia Araha ꞌa wanasiraaui nei ra odo-odo
1PE.3.12	ma rongoꞌi haꞌarahesi adaaꞌi,
1PE.3.12	ma ura bwarasiraaui nei ra taꞌaꞌi.”
1PE.3.13	ꞌIatei nai matai haꞌa-taꞌaiꞌamou ꞌonaa moi bonasiai haaꞌi here goro? Bwaꞌi ta saeꞌa! 
1PE.3.14	Maꞌata ꞌonaa moi rongomaataꞌi ꞌiniꞌi haaꞌi amooꞌi maho odo-odo mamou gaꞌi waꞌewaꞌe! Moi abu taꞌaabemoou maꞌua mamaaꞌusiraaui sae, 
1PE.3.15	maꞌata moi haꞌabwauodoa Kraest suriꞌi tahingamooꞌi. Moi awa haꞌaagau ꞌanai aramiꞌi heisongaꞌi adaaꞌi nei rai songaꞌiniꞌamou ꞌiniai taranai taha namou hinihinia ꞌinia Jisas. 
1PE.3.16	Maꞌata moi haua beiai ahu manego mana haꞌahou. Moi awasuriꞌi taha namou aidangisiꞌi do ra odo-odo neina ꞌoha rai haꞌatee haꞌa-taꞌaiꞌamou ꞌiniꞌi maho goro mou haaꞌi ꞌiniai suria amooua Kraest, rai ninima ꞌiniꞌi maho rau ꞌunuꞌi. 
1PE.3.17	ꞌOnaa ꞌia God ꞌa ꞌirisia dogai rongomaataꞌi ꞌiniꞌi mareho goro gau haaꞌi, ꞌa goro baania rongomaataꞌi ꞌiniꞌi mareho taꞌaꞌi nagau haaꞌi. 
1PE.3.18	Mou waiꞌadoꞌado gaꞌu suria Kraest. ꞌIia ꞌa odo-odo naꞌi maana God maagu mae ꞌiniꞌi ora-oraꞌa agaaꞌi sae nagau aiꞌa odo-odo. Reiꞌuaa na aiꞌa ora-oraꞌa, ꞌa mae ꞌinigiai noni ora-oraꞌa ꞌanai waiꞌagaau ꞌari beia God. ꞌA mae haꞌatai moi, ma ꞌagu bwaꞌi maeꞌa roꞌu ꞌiniꞌi ora-oraꞌa agaaꞌi ta ꞌoha. Ra haꞌamaesiai abena, maꞌata ni aungana ꞌa tahi mau. 
1PE.3.19	Mana aungana ꞌa ꞌari heitarohaꞌi tanaraaui aunga naꞌi rumanihoꞌo. 
1PE.3.20	Aunga ꞌisi, naasi aungadaaꞌi nei ra hairaesi beia God naꞌi ꞌoha na mamasiraau dorai rihosi, naꞌi madoraa naꞌia Noa ꞌa tagoraai haka. Maꞌe waira waru moi narau taꞌe naꞌi haka narau tahi ꞌiniai wai. 
1PE.3.21	Mana waisi ꞌe heihaꞌauu ꞌiniai wai naꞌi bwareomaea na matai haꞌatahigaau baaniai haꞌa-mamaꞌai. Mana bwareomaea, ꞌa aiꞌa ꞌanai dori gaasingaꞌiniꞌi doꞌo ni abe, meꞌe duruduru gau haua tanaa God ꞌanai awasuriꞌi taha nagau aidangisiꞌi do ra odo-odo. Ma gau matai toꞌoraai tahi ꞌinia, suriai surutaꞌe ahoꞌi ana Jisas Kraest baaniai mae. 
1PE.3.22	ꞌIa Jisas ꞌa araꞌai aro ma awa naꞌi aba odona Godi Ama ma marungiꞌi enjel hako mana mwani maho ra heimarungi mara mena naꞌi aro.
1PE.4.1	ꞌIa Kraest ꞌa rongomaataꞌi naꞌi madoraa na awa naꞌi marewanani. Naasi ꞌiꞌamou roꞌu moi haꞌaagau ꞌanai rongomaataꞌi ꞌonaai rongomaataꞌi na haua. ꞌInia ꞌonaa moi rongomaataꞌi, ꞌa haꞌataꞌinia do ꞌiꞌamou mou nugasiai ora-oraꞌa. 
1PE.4.2	Ma naasi, ꞌoha mou awa naꞌi marewanani, moi nugasiꞌi heiꞌirisimooꞌi mamoi suriai maho naꞌia God na ꞌirisia. 
1PE.4.3	Na tahingamoou naꞌi naꞌo mou awa ꞌonaai sae ahurodo. Naꞌi ꞌohasi, mou toꞌoraꞌi mwani heiꞌirisi taꞌaꞌi, mou awa ꞌonaai mwamwaa, mamou hano hairiu ꞌanai gonogono mana haaꞌi kae ngaugoni ꞌanai haaꞌi here wawaasuaꞌa. Mana mareho na taꞌaa diꞌu na mou haua, mou haꞌarahesiꞌi araaranunu. 
1PE.4.4	Naꞌi ꞌohani ꞌiraaui nei namou taꞌi haaꞌi gaꞌu i here oꞌasi, ꞌa kakui ahudaau ꞌiniai taranai taha namougu nugasiꞌi ꞌiniꞌi here ꞌisi marau ꞌunuꞌunuꞌamou ꞌiniai haa amoou oꞌasi. 
1PE.4.5	Maꞌata ꞌiraau rai haꞌarangasiꞌi haariraau taha rau haaꞌi tanaa God na haꞌaagau ꞌanai hiiriraaui nei ra tahi mana nei nara bwani mae. 
1PE.4.6	ꞌInia naia nara tarohaꞌinia roꞌu ꞌiniai Taroha Goro tanaraaui nei ra bwani mae,
1PE.4.7	Na hahakodi mwani maho ꞌa gaarangiꞌa. Naasi moi ꞌomesuriꞌamou haarimoou baaniai ora-oraꞌa mamoi waiꞌadoꞌado goro neina mou matai haꞌarahesi goro. 
1PE.4.8	Maho na ororiu diꞌu, moi haꞌataꞌiniai heitaꞌahi na raha tanaꞌamou hairiu, ꞌiniai heitaꞌahi ꞌa matai ꞌaꞌauhiꞌo ꞌanai ꞌadomaꞌi nugasiai ora-oraꞌa nara haua tanaꞌo. 
1PE.4.9	Moi haꞌamaotoꞌamou hairiu suriꞌi ruma amooꞌi mamoi haua beiai waꞌewaꞌe mana ahu mwaꞌemwaꞌe. 
1PE.4.10	ꞌAdonai nei ꞌiniꞌamou ꞌia God ꞌa banea tanaa ꞌe taꞌi ꞌiniꞌi bane anaꞌi. Naasi moi tauꞌaro goro ꞌiniꞌi bane ꞌisi ꞌanai ꞌaꞌauhiraaui noni mamoi haua suriai ringe na odo-odo. 
1PE.4.11	ꞌIraaui nei ra toꞌoraai bane ꞌanai heitarohaꞌi, rai heitarohaꞌi ꞌonaai nei na tarohaꞌiniꞌi huudi haꞌatee anaꞌia God. ꞌIraaui nei nara toꞌoraai bane ꞌanai heiꞌaꞌauhi, rai ꞌaꞌauhiraaui noni ꞌiniai wetewete na haua God tanaraau. Neina ꞌado mareho namoi haaꞌi, rai haꞌatee haꞌagorohia God ꞌinia, naꞌi atana Jisas Kraest. Gau magai haꞌa-aneanea God, ꞌia moꞌo na toꞌo mena tarau tarau. Amen.
1PE.4.12	Arai doꞌora mana asiguꞌi beia Kraest, moi abu heimwaotaꞌi ꞌiniai siri amoou naꞌi rongomaataꞌi, ꞌonaa doꞌe maho haoru tanaꞌamou. Mahosi ꞌa boi ꞌana moi haꞌa-ohoohoꞌamou. 
1PE.4.13	Maꞌata moi waꞌewaꞌe, ꞌinia mou rongomaataꞌi ꞌonaai rongomaataꞌi ana Kraest, neina waꞌewaꞌe amoou ꞌai honu aharau naꞌi ꞌoha na ꞌia Kraest ꞌai boi ahoꞌi beiai mena mana raraha. 
1PE.4.14	Mou gaꞌi waꞌewaꞌe ꞌonaa ra here haꞌa-taꞌaiꞌamou ꞌiniai suria amooua Kraest, ꞌinia ꞌa haꞌataꞌi dona Hiꞌona Maea ana God na mena diꞌu, ꞌa awa beiꞌamou. 
1PE.4.15	ꞌInau ꞌau aiꞌa raba rongoa domou rongomaataꞌi ꞌiniai heingahu maꞌua beri, maꞌua raesiai ringe, maꞌua hadahada rago siri suriꞌi mareho na aiꞌa taꞌisada doꞌoi ꞌaꞌau siriwou suriꞌi. 
1PE.4.16	Ma ꞌonaa mou rongomaataꞌi ꞌinia ꞌiꞌamou raꞌi sae anaꞌia Kraest, ma aiꞌa taꞌisada domoi ninima ꞌiniai mahosi. Mou gaꞌi haꞌatee haꞌagorohia God, ꞌinia ꞌiꞌamou raꞌi sae anaꞌia Kraest.
1PE.4.17	Na madoraa anai taraawaꞌa hihiiri ꞌa boiꞌa, miraaui sae tahamora na ꞌia God nai hiiriraau, ꞌiraaui sae anaꞌia God. Ma ꞌonaa ꞌai taraawaꞌa beigaau, ꞌai ꞌome heꞌua ꞌoha nai hako beiraaui nei ra aiꞌa hinihiniai Taroha Goro ana God? 
1PE.4.18	Mana Usu-usu Maea ꞌa oꞌani,
1PE.4.18	“ꞌOnaa ꞌa aiꞌa mwadaꞌu tanaraaui sae goro ꞌanai dauai tahi tarau,
1PE.4.18	maꞌai heꞌua tanaraaui ahurodo narau ora-oraꞌa?”
1PE.4.19	Naasi ꞌonaa namou rongomaataꞌi suriai heiꞌirisina God, mamoi abu agohetaꞌi haaꞌi maho ra goro. Moi ꞌuꞌuria taraua God na haꞌa-pwaꞌaraꞌamou, ꞌiia ꞌa bwaꞌi kakuaꞌamou mwadaꞌu.
1PE.5.1	Tanaꞌamou naꞌotara naꞌi heisoi, ꞌau raba haꞌa-taꞌuꞌuꞌamou. ꞌInau ꞌe naꞌotara naꞌi heisoi roꞌu, mau ꞌomesia ꞌiniai maagu i rongomaataꞌi ana Kraest. Ma naꞌi maadi mwani noni hako rai haꞌahouau roꞌu beiꞌamou naꞌi ꞌoha na ꞌia Kraest ꞌai ahoꞌi mai. 
1PE.5.2	Naasi wai haꞌa-taꞌuꞌuꞌamou. ꞌOnaai ꞌomesuri siip na ꞌomesuriraaui siip anaꞌi, ꞌiꞌamou roꞌu moi ꞌomesuriraaui nei na ꞌia God na haꞌa-ꞌuꞌuriꞌamou ꞌiniraau. Moi haua haꞌi mwaꞌemwaꞌe ꞌinia naasi heiꞌirisina God. Moi abu haua ꞌonaai nei nara haꞌa-ꞌusuꞌusua moi. ꞌA aiꞌa goro domoi hauai tauꞌarosi ꞌiniai ꞌirisia moi amoou i haꞌa. Moi abui haua oꞌasi, maꞌata moi haua ꞌinia mou raba ꞌaꞌauhiraaui nei ra haꞌa-ꞌuꞌuriꞌamou ꞌiniraau. 
1PE.5.3	Moi abu naꞌotara beiai haꞌa-taꞌetaꞌe, maꞌata naꞌotara ꞌanai haꞌataꞌiniai huunai herehere tanaraau ꞌanai suria. 
1PE.5.4	Ma naꞌi ꞌoha nai ahoꞌi mai ꞌi bwauododaaui ꞌomesuri siip, ꞌai tahariꞌamou ꞌiniai heitahari na bwaꞌi aiꞌaa mwadaꞌu. Moi awa tarau naꞌi rarahana ma naꞌi gorohana.
1PE.5.5	ꞌIꞌamoui sae mwane haoru, moi awa bahaidi heimarungi adaaꞌi sae wari amooꞌi, mamoi haꞌa-anoanoꞌamou haarimoou ꞌanai ꞌaꞌauhiꞌamou hairiu. ꞌIniai Usu-usu Maea ꞌa ꞌunua oꞌani, “ꞌIa God ꞌa ꞌitaai nei na haꞌabaꞌo, ma ꞌaꞌauhiai nei na haꞌa-anoanoa haaria.”
1PE.5.6	Moi haꞌa-anoanoꞌamou haarimoou ꞌanai awa naꞌi rimana God na mena diꞌu, neina ꞌia God ꞌai haꞌa-hauasaꞌamou naꞌi ꞌoha nai tari madoraa ꞌana. 
1PE.5.7	Moi nugaꞌi hako tanaa God i taha ra torakoke ꞌiniꞌi ꞌadomaꞌimooꞌi, ꞌinia ꞌiia na ꞌadomaꞌiniꞌamou ma ꞌomesuriꞌamou.
1PE.5.8	Moi awa haꞌaagau tarau mamoi ꞌomeꞌome goro. ꞌIniai maerongamoou, ꞌia Saetan, ꞌa hano hairiu ꞌanai ꞌomeꞌome ꞌinia tanei doꞌai haꞌataꞌaia. ꞌA ꞌonaai laeon na ngurunguru ꞌanai raba haingau. 
1PE.5.9	Moi ura baabau naꞌi hinihinimoou mamoi ura bwarasia. ꞌInia ꞌonaai ꞌiraraa amoou, aiꞌa do ꞌiꞌamou moi, meꞌiraau roꞌu i sae hinihini hako naꞌi marewana narau siri roꞌu naꞌi raronai rongomaataꞌi oꞌasi. 
1PE.5.10	ꞌIa God ꞌai ꞌaꞌauhigaau tarau ꞌiniai heitaꞌahi ana na raha diꞌu. Ma ꞌiniai hagu amoou beia Kraest, ꞌa soiꞌamou ꞌanai toꞌoraa beia Kraest i haꞌahou mana haꞌaasaa na matai awa tarau. Ma naꞌi ꞌoha naigui hakoi rongomaataꞌi namou haua ꞌohani suriai gere madoraa, ꞌia God ꞌai haꞌa-haoruꞌi tahingamooꞌi, ꞌai haꞌababauai hinihinimoou maꞌai haꞌa-weteweteꞌi ꞌadomaꞌimooꞌi. 
1PE.5.11	Gaau magai haꞌaasaa God ꞌiniai mena ana na awa tarau tarau. Amen.
1PE.5.12	ꞌIa Saelas na ꞌaꞌauhiau ꞌanai usuai gere usu-usuni. ꞌIia ꞌe doꞌoragaau naꞌi Kraest nau ꞌuꞌuria. Hoita, ꞌinau ꞌau hauai usu-usuni ꞌanai haꞌa-weteweteꞌi hinihinimooꞌi ma ꞌanai haꞌarangasia tanaꞌamou dona mwani mareho nau usuꞌi naꞌi usu-usuni rai haꞌataꞌiniai huunai goro na haa God ꞌiniꞌamou. Naasi, moi ura baabau naꞌi gorohana God.
1PE.5.13	Haꞌatee waꞌewaꞌe tanaꞌamou baaniraaui sae hinihini naꞌi Babilon na ꞌia God ꞌa ꞌome sigihiraau ꞌonaai ꞌome sigihiꞌamou roꞌu ana. ꞌIa Mak ꞌa haua roꞌu i haꞌatee waꞌewaꞌe ana tanaꞌamou. ꞌIiasi ꞌa ꞌonaa doꞌe gare agua. 
1PE.5.14	Moi haꞌatee waꞌewaꞌe tanaꞌamou hairiu beiai haingoni ni heitaꞌahi ni heisoi.
1PE.5.14	ꞌIo, mau haꞌarahesi mia God ꞌai haꞌa-awahiꞌamou goro, ꞌiꞌamou hakoi nei anaꞌia Kraest.
2PE.1.1	ꞌInaua Saemon Pita, sae tatauꞌaro mana Haꞌataari ana Jisas Kraest, nau hauai usu-usuni tanaꞌamoui nei namou dauai hinihini hauasa na taꞌisada beꞌiniai hinihinimeeu. ꞌIa Jisas Kraest, i Haꞌatahi mana God aga, na haua tanagiai hinihinisi, ꞌinia ꞌiia ꞌa odo-odo tarau.
2PE.1.2	Mau haꞌarahesi mia God ꞌai haꞌagorohiꞌamou maꞌai haꞌa-awahiꞌamou goro tarau ꞌiniai aidangisia amooua God mia Araha aga Jisas.
2PE.1.3	Beiai mena ana God, ꞌia Kraest ꞌa hauꞌi tanagiai mwani mareho nagau gaꞌi toꞌoraꞌi ꞌanai awa ꞌinia naꞌi tahitahi na matai haꞌa-waꞌewaꞌea God. Ni mwane mareho ꞌisi ꞌiaagaaꞌi suria gau aidangisia goroa God na soigaau ꞌiniai goro ana na hauasa. 
2PE.1.4	ꞌIniai oꞌasi ana, raꞌi kae duruduru raha na ꞌia God na hauꞌi tanagia neina ꞌiꞌamou moi toꞌoraa roꞌu i barongana mamoi matai awa dadaraꞌa baaniꞌi heiꞌirisi taꞌaꞌi naꞌi marewana nara haꞌa-taꞌairaaui noni.
2PE.1.5	Naasi ꞌiniai hauꞌi anaꞌi mwani maho goro ꞌisi tanagia, moi tauꞌaro wetewete ꞌanai haꞌa-weteweteai tahingamoou beia Kraest. Beiai hinihini namou toꞌoraa, moi aꞌoia ꞌiniai tahinga goro. Ma ꞌonaa moi toꞌoraai tahinga goro mamoi bonasiai aidangisia God. 
2PE.1.6	Ma ꞌonaa moi aidangisia God, mamoi bonasiai ꞌomesuriꞌamou haarimoou baaniai ora-oraꞌa. Ma ꞌonaa moi ꞌomesuriꞌamou baaniai ora-oraꞌa mamoi bonasia domoi ahumaratanoa ꞌoha ra nora taꞌaiꞌamou. Ma ꞌonaa moi ahumaratanoa, mamoi bonasiai hauai tahitahi na matai haꞌa-waꞌewaꞌea God. 
2PE.1.7	Ma ꞌonaa moi hauai tahitahi oꞌasi, mamoi bonasiai ꞌaꞌauhiraaui sae hinihini. Ma ꞌonaa moi ꞌaꞌauhiraaui sae hinihini mamoi bonasiai taꞌahiraaui noni hako. 
2PE.1.8	ꞌOnaa ni baronga goro ꞌisi rai raha hanehane araꞌa suriꞌi tahingamooꞌi, naasi ꞌa haꞌataꞌinia do taha mou aidangisia ꞌabaia Araha aga Jisas Kraest ꞌa ꞌaꞌauhiꞌamou ꞌanai haaꞌi mwane mareho goro. 
2PE.1.9	Mia tei na aiꞌa toꞌoraꞌi baronga goro oꞌasi naꞌi tahingana, ꞌiia ꞌa ꞌonaai nei na bwaꞌi wana haꞌatau maꞌua nei na kuru, ma kakuꞌaa do ora-oraꞌa anaꞌi ra bwani ꞌadomaꞌi nugasiꞌi.
2PE.1.10	Arai doꞌora mana asiguꞌi beia Kraest, moi bonasia toꞌoraꞌi baronga goro ꞌisi suriꞌi tahingamooꞌi neina moi haꞌataꞌinia goro do ꞌia God na ꞌome sigihiꞌamou ꞌanai haꞌi noni anaꞌi. ꞌOnaa moi haua oꞌasi, mou bwaꞌi matai ahoda mwadaꞌu naꞌi hinihinimoou. 
2PE.1.11	Mia Araha mana Haꞌatahi aga Jisas Kraest ꞌai waꞌewaꞌe ꞌoha nai haꞌamaotoꞌamou naꞌi hourana na awa tarau.
2PE.1.12	ꞌIꞌamou mou bwani dauꞌi baabau i huudi haꞌausuringaꞌi nara hauꞌi tanaꞌamou. Reiꞌuaa na oꞌasi, ꞌinau wai haꞌa-ꞌadomaꞌi ahoꞌisiꞌamou tarau roꞌu mau ꞌiniꞌi. 
2PE.1.13	ꞌAu ꞌadomaꞌinia do ꞌau gaꞌi haꞌa-ꞌadomaꞌi ahoꞌisiꞌamou ꞌiniꞌi tarau tari ꞌoha wai mae. 
2PE.1.14	ꞌIa Araha aga Jisas Kraest ꞌa haꞌarangasia tanaau do ni tahi nawai haa naꞌi marewanani ꞌa bwaꞌi orea. 
2PE.1.15	Naia nau bonasia ꞌinia domoi ꞌadomaꞌi ahoꞌisiꞌi tarau ꞌinia i mareho ꞌisi, neina mou bwaꞌi kakuꞌaꞌi naꞌi murinai mae nawai haua.
2PE.1.16	Naꞌi ꞌoha meu maania tanaꞌamou i ahoꞌi mai nai haua Araha aga Jisas Kraest beiai mena, meu aiꞌa suriai mamaani adaaꞌi sae madoma nara taraa toꞌo mamaani moi. Aiꞌa! Meu reꞌiai rarahana Jisas ꞌiniꞌi maameeꞌi. 
2PE.1.17+2PE.1.18	ꞌIꞌameu meu awa beia Jisas naꞌi hungahunga maea naꞌi ꞌoha na ꞌia God ꞌa haua tanaai raraha ma haꞌa-ororiua. Ma naꞌi madoraasi, na haꞌatee ꞌa ao mai baaniai aro. ꞌIa Godi Ama na hauasa ꞌa oꞌani, “Naani gare agua nau taꞌahia mau waꞌewaꞌe ꞌinia.”
2PE.1.19	Maho ꞌisi ragu haꞌa-weteweteꞌi diꞌu roꞌu wou i hinihinimeeꞌi, do maho rau ꞌunuꞌi Rarabea ra haꞌa-momori. Naasi moi wanawana riariaa goro i haꞌatee adaaꞌi Rarabea, ꞌinia ra ꞌonaai raita na marewa naꞌi dora kuhi. Na raitasi ꞌai marewa tari ꞌoha na ꞌia Jisas Kraest ꞌai ahoꞌi mai. Naꞌi ꞌohasi, ꞌia Kraest na ꞌonaai heeꞌu ni dangi, ꞌai boi mana marewahana ꞌai marewasiꞌi ꞌadomaꞌimooꞌi. 
2PE.1.20	ꞌA ororiu diꞌu domoi aidangisia do mwani haꞌatee rarabea naꞌi Usu-usu Maea ꞌiraaui Rarabea rau aiꞌa ꞌunuꞌi mareho ꞌisi suriꞌi moi ꞌadomaꞌidaaꞌi haraariraau.
2PE.1.21	ꞌInia aiꞌa ta haꞌatee rarabea nai huraꞌa mai baania moi ꞌadomaꞌinai noni, maꞌata na Hiꞌona Maea naasi na naꞌotaradaau ꞌiniꞌi.
2PE.2.1	Naꞌi ꞌoha bwani raꞌi Rarabea pwapwaariꞌi ra pwaꞌara araꞌa beiraaui Israel. Naꞌi ꞌohani raꞌi haꞌausuri pwapwaariꞌi rai pwaꞌara araꞌa roꞌu beiꞌamou. Rai haꞌa-sirimaihiꞌi haꞌausuringaꞌi nara matai haꞌataꞌaiai hinihinimoou ma naꞌi ꞌoha narai haua oꞌasi ꞌiꞌamou mou bwaꞌi ꞌome ꞌiraraa. Reiꞌuaa na ꞌia Araha ꞌa ruhasiꞌi ꞌinodaaꞌi, miraau rai suꞌamuria Araha. ꞌIniai haua adaau oꞌasi, ꞌa bwaꞌi orea mia God ꞌai haꞌa-mamaꞌairaau. 
2PE.2.2	Rai ragoi sae hinihini narai suriꞌi herengadaaꞌi nara taꞌaꞌi diꞌu mara haꞌaninimai abe, miraaui ahurodo rai taraawaꞌai haꞌatee haꞌataꞌaiai haꞌausuringaꞌi agaaꞌi nara haꞌa-momori. 
2PE.2.3	ꞌIniai ꞌirisia diꞌu adaaui haꞌa, ꞌiraau haꞌausuri ꞌisi rai haaꞌi haꞌausuringaꞌi pwapwaariꞌi ꞌanai rahi haꞌa baaniꞌamou. Here narau hauasi ꞌia God ꞌa bwani hiiriraau mau mai orea ꞌinia, mana haꞌa-mamaꞌai adaau ꞌai boi mau maꞌataꞌa.
2PE.2.4	Mou ꞌiraraa doꞌia God aiꞌa wana agohetaꞌiniraau moi enjel narau ora-oraꞌa. ꞌA gaasiraau huraꞌa baaniai aro ꞌari dora ni rongomaataꞌi. ꞌA hoꞌosiraau ꞌiniꞌi arihau marai awa naꞌi kuhi mamasiai madoraa ni hihiiri. 
2PE.2.5	Ma naꞌi madoraa ana Noa, ꞌia God ꞌa aiꞌa wana agohetaꞌiniraau roꞌu moi sae taꞌaꞌi. ꞌA haꞌataariai ahe raha ꞌanai ngahu gataꞌiniraau. ꞌE wera biu moi beia Noa naraugu tahi, ꞌinia ꞌia Noa naasi na ꞌunua tanaraaui noni dorai awa odo-odo. 
2PE.2.6	Mia God ꞌa suu haꞌataꞌaia roꞌu i ꞌomaai Sodom mana ꞌomaai Gomora ꞌiniai ꞌeu, ꞌe haꞌara ꞌiniai haꞌabasu tanaraaui nei ra ora-oraꞌa. 
2PE.2.7+2PE.2.8	Ma haꞌatahia Lot, ꞌe sae goro na arunga taꞌaa ꞌiniꞌi here wawaasuaꞌa narau haua i sae. ꞌAdo dangi ꞌa rongomaataꞌi ꞌiniai ahutotou ꞌini rongoꞌi mana reꞌiꞌi anaꞌi here taꞌaꞌi narau haaꞌi sae na awa beiraau.
2PE.2.9	Hoita naasi, mareho ꞌisi ra haꞌataꞌinia doꞌia God ꞌa matai haꞌatahiraaui nei ra araisuria baaniꞌi maho bwara nara siri suriꞌi. Ma matai haꞌa-mamaꞌairaaui nei ra ora-oraꞌa tari dangi ni hihiiri ma ꞌariꞌa. 
2PE.2.10	Na haꞌa-mamaꞌai ꞌai hihiꞌa diꞌu tanaraaui nei ra haaꞌi heiꞌirisi taꞌaꞌi anai abe hasiꞌo mana nei ra aiꞌa haꞌahouraaui naꞌotara adaaꞌi.
2PE.2.10	ꞌIraau haꞌausuri pwapwaariꞌi rau wetewete ꞌanai haaꞌi here taꞌaꞌi, rau raba suriꞌi moi heiꞌirisidaaꞌi marau aiꞌa mamaaꞌutaꞌi haꞌatee haꞌa-taꞌairaaui nei hauasa naꞌi aro. 
2PE.2.11	Reiꞌuaa ꞌiraaui enjel rau wetewete marau toꞌo mena diꞌuraaui haꞌausuri pwapwaariꞌi ꞌisi, marau aiꞌa haꞌatee haꞌa-taꞌairaaui nei hauasa naꞌi maana Araha God.
2PE.2.12	ꞌIraaui haꞌausuri pwapwaariꞌi rau haꞌatee haꞌataꞌaiꞌi maho narau aiꞌa aidangisiꞌi. Rau aiꞌa heꞌeteꞌi baaniꞌi mwamwaa nara aiꞌa aidangi nara awasuria moi arunga. Ra huta mai ꞌana moi daaꞌi mara ngahuiꞌiꞌa. Miraaui haꞌausuri taꞌaꞌi ꞌisi, rai mae roꞌu ꞌonaaiꞌi mwamwaa ꞌisi ꞌoha ꞌia God ꞌai hiiriraau ꞌanai haꞌamaesiraau. 
2PE.2.13	ꞌIniai haaꞌi adaaꞌi here nara haꞌa-taꞌairaaui noni, ꞌia God ꞌai haꞌataꞌairaau oꞌasi roꞌu. Reiꞌuaa naꞌi dangi, ma goro adaau moi haaꞌi here wawaasuaꞌa mana ngangauraꞌa naꞌi maadaaꞌi noni. ꞌOha rau boi ꞌanai ngaugoni beiꞌamou suriꞌi ngaungau mou haaꞌi, rau haꞌapaꞌo ꞌinia rau awa moi ꞌanai pwariꞌiꞌamou. Ni awa adaau beiꞌamou ꞌe mareho na haꞌa-taꞌaiꞌamou mana mareho namou gaꞌi ninima ꞌinia. 
2PE.2.14	Ni ꞌadomaꞌidaaꞌi ra honu ꞌini wawaasuaꞌa naꞌi ꞌoha ra wanasiꞌi urao mana here taꞌaꞌi rau haaꞌi ra bwarai hako. Rau haꞌa-bweubweuꞌaraau roꞌu i nei ra maemaeꞌa i ꞌadomaꞌidaau dorai haaꞌi roꞌu i here taꞌaꞌi narau haaꞌi. ꞌIraaui haꞌausuri pwapwaariꞌi raꞌi sae ꞌadaꞌi hairaurau. Maꞌata ꞌia God ꞌai haꞌa-mamaꞌairaau ꞌiniꞌi here rau hauꞌisi. 
2PE.2.15	Rau teha baaniai tara odo-odo marau suriai tara taꞌaa na suria Belam, gare ana Beo. ꞌIa Belam ꞌa waꞌewaꞌe ꞌanai dauai haꞌa ꞌanai hauai mareho na aiꞌa odo-odo. 
2PE.2.16	Ma naꞌi ꞌohasi, na dongki ana ꞌa haꞌatee tanaa ꞌonaai inoni doꞌai abui hauai here taꞌaa na hauasi. Mia Belam ꞌa araisuria maagu aiꞌa hauaꞌai here bweubweuꞌa na raba haua gaꞌu.
2PE.2.17	ꞌIraaui haꞌausuri pwapwaariꞌi rau aiꞌa ꞌaꞌauhia tanei ꞌonaai hurahurai wai na mamata mana rorodo na roꞌasia hairiu roꞌa na bwaꞌi wai nai huraꞌa baania. ꞌIa God ꞌa haꞌaagauai dora na kuhi baabau tanaraau. 
2PE.2.18	Rau haꞌatee ꞌegeꞌegeꞌaraau maagu mareho narau ꞌunuꞌi ra aiꞌa ꞌonaa moiꞌa ta maho. Rau ꞌunua tanaraaui nei narau buraꞌi rihosi baaniraaui ahurodo do rau matai suriꞌi moi heiꞌirisi taꞌaꞌi anai abe. ꞌIniai heresi, rau haꞌa-bweubweuꞌaraau ꞌanai haua ahoꞌi ora-oraꞌa. 
2PE.2.19	Rau durua do ꞌonaa ꞌe sae nai awasuriꞌi haꞌausuringaꞌi adaaꞌi, ꞌai awa dadaraꞌa. Maꞌata ꞌiraau haariraaui haꞌausuri pwapwaariꞌi rau aiꞌa dadaraꞌa, ꞌinia rau awa mau bahainai mena ni ora-oraꞌa nai haꞌataꞌairaau. ꞌA oꞌasi, suria ꞌi sae ꞌai suria maꞌata i maho na marungia. 
2PE.2.20	Naꞌi ꞌoha rau nugasiꞌi here taꞌaꞌi ni marewana ꞌiniai aidangisia adaaua Jisas Kraest, na Araha mana Haꞌatahi aga, maraugu ahoꞌisiꞌi roꞌu i here taꞌaꞌi ꞌisi marau haꞌawateꞌi ꞌanai marungiraau, na tahingadaaꞌi rai taꞌaa diꞌu baaniai naꞌo. 
2PE.2.21	Naasi ꞌa goro ꞌonaa rau gaꞌi bwaꞌi aidangisiai awaha na odo-odo. ꞌA oꞌasi, suria naꞌi ꞌoha rau aidangisiai awahasi, maraugu siꞌomuriai taha na ꞌia God na ꞌunua tanaraau ꞌanai haua, ni haꞌa-mamaꞌai ꞌai raha diꞌu tanaraau. 
2PE.2.22	Maho rau hauasi ꞌa haꞌataꞌinia do maho nara ꞌunuꞌi haꞌatee ꞌini ra haꞌa-momori. “I misu na ꞌaꞌana ꞌa ngaua ahoꞌi roꞌu i ꞌaꞌanana mana boo na mwaꞌanu wadiwadiꞌa ꞌa ahoꞌi ꞌari ꞌanai idu-idu naꞌi suꞌusuꞌu.”
2PE.3.1	Mwane sae goro aguꞌi, naani ruanai usu-usu agua tanaꞌamou. Naꞌi usu-usu aguꞌi ꞌau bonasia domoi ꞌadomaꞌi ahoꞌisiꞌi taraꞌi mareho narai ꞌaꞌauhiꞌamou ꞌanai toꞌoraꞌi mwane ꞌadoꞌado goro suriꞌi ꞌadomaꞌimooꞌi. 
2PE.3.2	ꞌAu ꞌirisia domoi ꞌadomaꞌi ahoꞌisiꞌi tarau i maho rau maaniꞌi Rarabea anaꞌia God naꞌi ꞌoha bwani mana heiatengaꞌi anaꞌia Araha, na Haꞌatahi aga, narau maaniꞌi Haꞌataari tanaꞌamou.
2PE.3.3	ꞌA ororiu domoi aidangisia do gaarangiai madoraa na ꞌia Kraest ꞌai ahoꞌi mai, raꞌi sae rai suriꞌi moi heiꞌirisidaaꞌi nara taꞌaꞌi marai haikou ꞌiniꞌamou. 
2PE.3.4	Rai oꞌani, “ꞌIa Araha ꞌa durua doꞌai ahoꞌi roꞌu mau mai. Naꞌi hei na awa iei ꞌohani? ꞌIraau sae wari ameeꞌi ra mae hakoꞌa ma aiꞌa mareho nai heꞌeteꞌi, taraawaꞌana mau mai pwaꞌara na haai marewana.”
2PE.3.5	Maꞌata ꞌa aiꞌa haꞌa-momori do aiꞌa maho nai orisi, ꞌinia rau raba ꞌadomaꞌi kakuꞌaa moi do ahoasara mana ano ꞌa pwaꞌara ꞌiniai haꞌatee ana God. Na ano ꞌa pwaꞌara naꞌi wai ma pwaꞌara ꞌiniai wai. 
2PE.3.6	Ma naꞌi muri na ano na awa naꞌi ꞌohasi ꞌa aiꞌaa ꞌiniai ahe raha. 
2PE.3.7	Mia God ꞌa bwane haꞌateengaꞌinia roꞌu huraꞌa doni ahoasara mana ano nararu awa naꞌi ꞌohanisi, rarui awa tari madoraa nai haꞌa-aiꞌararua ꞌiniai ꞌeu. Naꞌi ꞌohasi ꞌia God ꞌai hiiriraau ma ꞌai haꞌa-aiꞌaraau i nei ra aiꞌa araisuria.
2PE.3.8	ꞌE taꞌi maho namoi abu kakuꞌaa sae goro aguꞌi. Naꞌi beia Araha God ꞌe taꞌi merui harisi ꞌa ꞌonaa moi taꞌi dangi, mana taꞌi dangi ꞌa ꞌonaai taꞌi merui harisi. 
2PE.3.9	Naasi, ꞌia God ꞌa aiꞌa poruporuꞌa ꞌanai haꞌatoꞌoai duruduru ana ꞌanai haꞌataaria ahoꞌi maia Kraest ꞌonaai ꞌadomaꞌinia ada taraꞌi sae. ꞌIia ꞌa ꞌabengaꞌi mamasiꞌamou, ꞌinia ꞌa aiꞌa ꞌirisia do tanei ꞌai siri naꞌi mae tarau, maꞌata ꞌa ꞌirisia do mwane inoni hako rai rihosi baaniꞌi ora-oraꞌa adaaꞌi.
2PE.3.10	Dangina Araha ꞌai boi ꞌonaai sae beriberi. Naꞌi dangisi ahoasara ꞌai aiꞌaa beiai aoha na rongo raha ꞌonaai ꞌeu na nanara, mana mwani maho naꞌiei rai noro marai taꞌaꞌi. I ano mana mwani maho naꞌiei rai anoro.
2PE.3.11	ꞌOnaa mwani maho hako rai haꞌa-aiꞌaꞌi oꞌasi, ꞌe taha namou gaꞌi haa? Moi awa maea mamoi haaꞌi mareho na ꞌia God nai waꞌewaꞌe ꞌiniꞌi 
2PE.3.12	naꞌi ꞌoha mou mamasiai ahoꞌi mai ana. Gai bona neina dangisi ꞌai toꞌo raurau. Naꞌi dangisi, na ahoasara ꞌai noro mai aiꞌaa mana mwani maho naꞌiei rai dorohu ꞌiniai raorao. 
2PE.3.13	Me ꞌigaau gau mamasiai ahoasara na haoru mana ano haoru na ꞌia God na duruduru ꞌinia tanagia, na ꞌiraau moi nei ra odo-odo narai awa iei.
2PE.3.14	Naasi mwani sae goro aguꞌi, ꞌiniai mamasia amoou i dangisi, moi bonasiai awa haꞌatau baaniai ora-oraꞌa neina ꞌia God ꞌa bwaꞌi haꞌahuniꞌamou ꞌinia ta maho mamoi awa goro beia. 
2PE.3.15+2PE.3.16	Moi abui kakuꞌaa doꞌia Araha ꞌa ꞌabengaꞌi mamasi, ꞌinia ꞌa raba nuga madoraa tanaraaui noni do neina rai rihosi marai tahi. ꞌIa Pol, ꞌi doꞌoragaau nagau taꞌahia, na maaniꞌi roꞌu i mareho ꞌini suriꞌi mwani usu-usu na haaꞌi. ꞌOha na usu-usu tanaꞌamou, ꞌa usu-usu beiai madoma na ꞌia God na haua tanaa. Taraꞌi dora suriꞌi maho na maaniꞌi ꞌa bwara dorai aidangisiꞌi. Tarana naasi na taraꞌi sae bweu nara maemaeꞌa i hinihinidaaꞌi, rau maani hiosiꞌi mareho ꞌisi marau maani hiosiꞌi roꞌu taraꞌi dora naꞌi Usu-usu Maea. Suriai haua adaau oꞌasi, ꞌia God ꞌai hiiri haꞌa-mamaꞌairaau.
2PE.3.17	Sae goro aguꞌi, mou aidangisiaꞌa i here adaausi. Naasi, moi ꞌomeꞌome goro. Mou gasigu hinihiniꞌi haꞌausuringaꞌi pwapwaariꞌi adaaꞌi sae taꞌaꞌi oꞌasi mamoigui suꞌa baaniai hinihinimoou na baabau. 
2PE.3.18	Moi raha hanehane araꞌa naꞌi gorohana mana aidangisia namou haa Araha Jisas Kraest, i Haꞌatahi aga.
2PE.3.18	Gaau magai haꞌaasaa tarau. Amen.
1JN.1.1	Nau usu-usu tanaꞌamou ꞌiniai Haꞌatee ni Tahi. ꞌIia ꞌa bwane awa maagu pwaꞌara i marewana. ꞌIꞌameu meu rongoaꞌa i hadahada ana tanaꞌameu mameu wanaraꞌi maaꞌa roꞌu ꞌinia. Haꞌamomori, meu reꞌiaꞌa mameu karohia roꞌu i abena. 
1JN.1.2	Na nei na haꞌataꞌinia i huunai tahi, ꞌa haꞌi noni. Meu reꞌia moraꞌa mameu maaniai saesi tanaꞌamou mameu haꞌarangasia tanaꞌamou dona saesi ꞌai awa tarau. Taraawaꞌa mau mai, ꞌiia ꞌa bwane awa beia Amana. Ma naꞌi ꞌohani ꞌia Amana ꞌa haꞌataꞌiniaꞌa mai tanaꞌameu. 
1JN.1.3	Na maho nameu bwane reꞌiꞌi mameu rongoꞌi, naasi maho nameu ꞌunu haꞌarangasiꞌi tanaꞌamou neina moi hinihinia roꞌu me ꞌigaau hako gaugui hagu goni beia Amaga mea Jisas Kraest i garena. 
1JN.1.4	Ma naani ꞌau usu-usu ꞌabaiꞌi mareho ꞌini tanaꞌamou mamoi hinihini goni beiꞌameu magai honu ꞌiniai waꞌewaꞌe.
1JN.1.5	ꞌIa God naasi marewa ma naꞌi beia aiꞌa ta kuhi.
1JN.1.6	ꞌOnaa ꞌigaau gau ꞌunua do gau hagu beia God, magaugu awa mau naꞌi kuhi, na mareho na gau ꞌunuasi ꞌa pwapwaariꞌi moi magau aiꞌa suriꞌi haꞌatee haꞌa-momori anaꞌi a God. 
1JN.1.7	Me ꞌonaa gai awa naꞌi marewa ꞌonaaia God na awa naꞌi marewa, gai hagu goni goro. Mana ꞌabuna Jisas, naasi ꞌanai haꞌa-wadiwadigaau baaniai ora-oraꞌa, ꞌinia ꞌiia naasi garena God.
1JN.1.8	ꞌOnaa gau ꞌunua do gau aiꞌa raꞌi sae taꞌaꞌi, gau pwariꞌigaau haarigaau. ꞌOnaa gau ꞌunua oꞌasi mana haꞌa-momori aiꞌa awa beigaau. 
1JN.1.9	Maꞌata, ꞌonaa gai haꞌarangasiꞌi tanaa God i ora-oraꞌa agaaꞌi, ꞌiia ꞌai ꞌadomaꞌi nugasiꞌi mai haꞌa-wadiwadigaau baaniꞌi taꞌaa agaaꞌi hako. ꞌAi haua oꞌasi, ꞌinia ꞌia God ꞌa mangudi suriꞌi duruduru anaꞌi ma haua tarau i maho nara odo-odo. 
1JN.1.10	ꞌOnaa gau ꞌunua do gau aiꞌa ora-oraꞌa, ꞌa haꞌataꞌinia do gau ꞌadomaꞌinia doꞌia God ꞌa pwapwaariꞌi magau aiꞌa hinihiniꞌi haꞌatee anaꞌi. ꞌInia ꞌa bwane ꞌunua dona i noni hako ra toꞌo ora-oraꞌa.
1JN.2.1	Arai gare aguꞌi, ꞌau usuai usu-usuni tanaꞌamou dona moi abui haaꞌi maho ra taꞌaꞌi. Maꞌata ꞌonaa ꞌe nei ꞌinigaau ꞌai hauai maho taꞌaa, ꞌe sae na awa ꞌanai aba dingana mai ꞌaꞌauhia. ꞌIia ꞌai haꞌangonia God ꞌanai ꞌadomaꞌi nugasia. Na saesi, ꞌia Jisas Kraest, na nei na odo-odo naꞌi maana God. 
1JN.2.2	Mia moi a Kraest haaria na mae ꞌonaai hoꞌasi ꞌanai haꞌa-aiꞌaꞌi ora-oraꞌa agaaꞌi. Ma aiꞌa do ꞌanai ora-oraꞌa agaaꞌi moi, me ꞌadaꞌi roꞌu i ora-oraꞌa adaaꞌi mwani sae hako nai marewana.
1JN.2.3	ꞌOnaa gau suriꞌi maho na ꞌunuꞌi a God, ma naasi gaugui ꞌiraraa do gau aidangisia mora a God. 
1JN.2.4	ꞌOnaa ta sae nai ꞌunua doꞌa aidangisia God maagu aiꞌa suriꞌi maho na ꞌunuꞌi, ꞌiia ꞌa pwariꞌi mana haꞌa-momori ꞌa aiꞌa awa beia. 
1JN.2.5	ꞌOnaa ꞌiatei sae nai araisuriꞌi haꞌatee anaꞌia God, ꞌiia ꞌa taꞌahia mora a God. Mana maho na haꞌataꞌinia do gau hagu beia God naanisi. 
1JN.2.6	ꞌOnaa ꞌiatei sae nai ꞌunua doꞌa hagu beia God, ꞌiia ꞌai awa suria maꞌataꞌa i barongana Jisas Kraest.
1JN.2.7	Mwani sae goro aguꞌi, ꞌau aiꞌa usua ta haꞌatora haoru tanaꞌamou, me ꞌe haꞌatora bwani moi namou bwane ꞌiraraa mau mai ꞌoha na mou taraawaꞌa suria Jisas Kraest. Na haꞌatora bwanisi naasi hadahada namou bwane rongoa, dona gai taꞌahigaau hairiu. 
1JN.2.8	Ma reiꞌuaa na gau bwane rongoaꞌa, ꞌa ꞌonaaia roꞌu moi i haꞌatora haoru. ꞌInia na heitaꞌahi na haua Kraest tanagaau, ꞌa haꞌataꞌinia tanagaaui huunai herehere ꞌanai taꞌahiraaui noni. Mana heitaꞌahi namou haua hairiu, ꞌa haꞌataꞌinia roꞌu i haoru anai haꞌatorasi. Ma naꞌi ꞌoha gau taꞌahigaau hairiu, na baronga nara taꞌaꞌi ra taraawaꞌa aiꞌaꞌi mana baronga goro ana Kraest ꞌa haꞌataꞌi huraꞌa ꞌonaai marewa suriꞌi tahingagaaꞌi.
1JN.2.9	ꞌOnaa ꞌe sae na ꞌunua doꞌa awa naꞌi marewa ma awa taꞌaa tanaai nata sae hinihini, na tahingana ꞌa awa mau naꞌi kuhi. 
1JN.2.10	ꞌOnaa ꞌiatei sae nai taꞌahiꞌi sae hinihini, saesi ꞌa awa naꞌi marewa. Ma bwaꞌi ta mareho naꞌi tahingana ꞌai haꞌatehaa ꞌanai hauai ora-oraꞌa. 
1JN.2.11	Ma wai ꞌunua roꞌu, ꞌonaa ꞌe nei nai awa taꞌaa tanaai nata sae hinihini, ꞌiia ꞌa awa mau naꞌi kuhi. ꞌA kakui ahuna ꞌiniai taha na goro mana taha na taꞌaa. Ma aiꞌa ꞌiraraai taha na haua. ꞌA kakui ahuna ꞌinia na taꞌaa ꞌa haꞌakuhiai tahingana.
1JN.2.12	ꞌIo, ꞌinau ꞌau usu-usu tanaꞌamoui mwane gare, ꞌinia God ꞌa bwane ꞌadomaꞌi nugasiꞌi ꞌinomooꞌi ꞌiniai mae ana Jisas taragaau.
1JN.2.13	Nau usu-usu tanaꞌamoui nei wari, ꞌinia mou aidangisiaꞌa Kraest na bwane awa mau mai, maagu pwaꞌara i marewana.
1JN.2.13	Nau usu-usu tanaꞌamoui sae haoru, ꞌinia mou bwane haꞌahehoaꞌa Saetan.
1JN.2.13	ꞌAu usu-usu tanaꞌamoui mwane gare, ꞌinia mou bwane aidangisiaꞌa i Ama.
1JN.2.14	ꞌAu usu-usu tanaꞌamoui nei wari, ꞌinia mou aidangisiaꞌa Kraest na bwane awa mau mai, maagu pwaꞌara i marewana.
1JN.2.14	Nau usu-usu tanaꞌamoui sae haoru, ꞌinia ꞌa wetewete i hinihinimoou, mana haꞌatee ana God ꞌa awa tarau suriꞌi ꞌadomaꞌimooꞌi, miꞌamou mou bwane haꞌahehoaꞌa Saetan.
1JN.2.15	Hoita, wai ꞌunua tanaꞌamou hako, moi abui taꞌahiꞌi maho ni marewana nara taꞌaꞌi. ꞌOnaa ꞌo taꞌahiꞌi maho ni marewana, ꞌo aiꞌa taꞌahiai Ama. 
1JN.2.16	Na baronga taꞌaꞌi naꞌi marewana ra aiꞌa boi baania God, ra boi baaniraau moi noni. Maho ꞌonaai haaꞌi maho ꞌanai haꞌa-arungagoroai abe, naga ꞌiniꞌi maho naꞌo reꞌiꞌi, mana haꞌabaꞌo ꞌiniꞌi totoꞌora amuꞌi. 
1JN.2.17	Maꞌata na mwani maho taꞌaꞌi ꞌisi rai aiꞌaꞌi madoraa na marewana ꞌai aiꞌaa. Mia tei sae nai suria i heiꞌirisina God ꞌai tahi tarau.
1JN.2.18	Arai gare aguꞌi, na haꞌahakonai dangi ꞌa gaarangiꞌa. Naꞌi naꞌo meu ꞌunua tanaꞌamou do gaarangiai haꞌahakonai dangi ꞌe sae taꞌaa nai boi, ꞌiia naasi maerongana Kraest.
1JN.2.19	ꞌIraau sae ꞌisi, rau awa gaꞌu beigaau naꞌi ruruha ana Kraest. Ma naꞌi ꞌohani rau nugasigaau ma rau huraꞌa. ꞌIraausi rau aiꞌa huunai ruruha ana Kraest. ꞌOnaa rau huunai hinihini, rau gaꞌi awa mau beigaau. Ma naasi, gau ꞌiraraa do ꞌiraau rau aiꞌa huunai hinihinia Kraest.
1JN.2.20	Mei tanaꞌamoui huudi sae hinihini, ꞌia Kraest ꞌa bwane hauaꞌa tanaꞌamoui Hiꞌona Maea. Ma naasi mou ꞌiraraꞌi hako i mareho nara haꞌa-momori. 
1JN.2.21	Nau usuai usu-usuni tanaꞌamou, aiꞌa do mou aiꞌa ꞌiraraꞌi maho nara haꞌa-momori. Me ꞌau ꞌiraraa do mou bwane ꞌiraraꞌi mamou ꞌiraraa roꞌu dona pwariꞌi ꞌa bwaꞌi matai awa beiai haꞌa-momori.
1JN.2.22	Wai ꞌunua tanaꞌamou, ꞌia moꞌo na ꞌunua do ꞌia Jisas aiꞌa naasi Haꞌatahi, ꞌiia ꞌe sae pwapwaariꞌi mora maꞌe maerongana Kraest. Mea moꞌosi ꞌa ꞌitaa God mana Garena. 
1JN.2.23	ꞌIatei na ꞌitaai Garena God, ꞌa ꞌitaa roꞌu a God. Mia tei na haꞌarangasia huraꞌa do ꞌa hinihiniai Garena God, Godi Ama ꞌa hagu roꞌu beia.
1JN.2.24	Moi hinihini moeꞌa i haꞌausuringaꞌi namou rongoꞌi naꞌi ꞌoha namou taraawaꞌa suria Kraest. ꞌOnaa moi haua oꞌasi, moi hagu goro tarau beia God mana Garena. 
1JN.2.25	Ma naasi gai dauai tahi tarau, ꞌonaai bwane durua ana God tanagaau.
1JN.2.26	ꞌInau ꞌau usuai usu-usuni tanaꞌamou ꞌanai haꞌabasuꞌamou ꞌiniraaui sae narau raba pwariꞌiꞌamou beiai haꞌausuringaꞌi pwapwaariꞌi ꞌiniai Taroha Goro. 
1JN.2.27	Maꞌata ꞌia Kraest ꞌa bwane hauaꞌa tanaꞌamoui Hiꞌona Maea. Mana Hiꞌona Maeasi ꞌa awa hataraꞌi beiꞌamou. Ma naasi aiꞌa taꞌisada dona ta sae heꞌeteꞌi naigui haua roꞌu tanaꞌamou ta haꞌausuringaꞌi. ꞌInia na Hiꞌona Maea ꞌai haꞌausuriꞌamou ꞌiniꞌi mwani maho hako. Mana mareho na Hiꞌona Maea ꞌa haꞌausuriꞌamou ꞌinia, ꞌe maho mora, aiꞌa pwariꞌi. Naasi ꞌonaai ꞌunua ana Hiꞌona Maea tanaꞌamou, moi hagu tarau beia Kraest.
1JN.2.28	Arai gare aguꞌi, moi hagu tarau beia Kraest neina naꞌi madoraa nai ahoꞌi mai naꞌi marewanani, mou bwaꞌi mamaaꞌu mamou bwaꞌi ninima ꞌanai ꞌari wou beia. 
1JN.2.29	Mou ꞌiraraa dona barongana Kraest ra odo-odo hako. Ma naasi, ꞌiꞌamou mou gaꞌi ꞌiraraa roꞌu dona sae na barongana ra odo-odo, ꞌiia ꞌe taꞌi gare ana roꞌu a God.
1JN.3.1	Moisu waiꞌadoꞌado suria mamoi ꞌomesiai heitaꞌahi ana God tanagaau. ꞌA ꞌunugaau ꞌiniꞌi gare anaꞌi! Ma haꞌa-momori! Mara rago i sae nai marewanani narau aiꞌa aidangisia do ꞌigaau raꞌi gare anaꞌi, suria rau aiꞌa aidangisia roꞌu a God. 
1JN.3.2	Mwani sae goro aguꞌi, naꞌi ꞌohani gau ꞌiraraa do ꞌigaau raꞌi gare anaꞌi a God. Maꞌata gau aiꞌa ꞌiraraa goro mau ꞌe taha nagai ꞌonaaia naꞌi ꞌoha nai boi mau. Ni mareho nagau ꞌiraraa, dona ꞌoha ꞌia Araha ꞌai ahoꞌi mai naꞌi marewanani, ma gaigui reꞌiaꞌa i huunai ꞌomehana, ma naasi gaigui ꞌonaaia. 
1JN.3.3	Naasi ꞌadonai nei ꞌiniꞌamou namou hinihinia do iꞌoe ꞌoi ꞌonaaia Araha, ꞌoi awa odo-odo ꞌonaai awa odo-odo ana Kraest.
1JN.3.4	ꞌOnaa tanei nai ora-oraꞌa, ꞌa horosiai haꞌatora ana God. ꞌInia ni ora-oraꞌa, naasi horosiai haꞌatora ana God. 
1JN.3.5	Mou bwane aidangisia goro do ꞌia Jisas Kraest ꞌa boi naꞌi marewana ꞌanai ruhasigia baaniꞌi ora-oraꞌa agaaꞌi. Mamou ꞌiraraa dona ꞌiia ꞌagu aiꞌa haua ta taꞌi ora-oraꞌa. 
1JN.3.6	Ma naasi, ꞌa haꞌataꞌinia goro dona ꞌonaa ꞌe sae na hagu beia Kraest, ꞌai abui awa moi ꞌanai ora-oraꞌa. Me ꞌonaa ꞌe sae nagu ora-oraꞌa tarau, ꞌa haꞌataꞌinia goro dona ꞌiia ꞌa aiꞌa aidangisia Kraest naꞌi tahingana.
1JN.3.7	Arai gare aguꞌi, moi ꞌomeꞌome goro! Ra gasigu pwariꞌiꞌamou ꞌinia i maho na wai ꞌunuꞌini. ꞌIatei na haaꞌi maho ra odo-odo, ꞌiia ꞌa odo-odo naꞌi maana God ꞌonaaia Kraest na odo-odo. 
1JN.3.8	Mia tei sae na ora-oraꞌa tarau ꞌa haꞌataꞌinia haaria dona ꞌiia ꞌa aba beia Saetan. ꞌInia ꞌiia ꞌa taꞌisada ꞌonaaia Saetan na ora-oraꞌa tarau taraawaꞌa mau mai naꞌi ꞌoha na marewana aiꞌa awa mau. Mia Jisas Kraest, garena God, ꞌa boi naꞌi marewanani ꞌanai haꞌa-aiꞌaꞌi mwani tatauꞌaro taꞌaꞌi anaꞌia Saetan.
1JN.3.9	ꞌIatei sae na haꞌi gare ana God, ꞌa gaꞌi bwaꞌi ora-oraꞌa tarau. ꞌInia na barongana God, ꞌa awa beiai saesi. Magu bwaꞌi ora-oraꞌa tarauꞌa roꞌu, tarana ꞌiia ꞌe gare ana God. 
1JN.3.10	Ni maho ꞌanai haꞌataꞌiniai sae doꞌiia ꞌe gare ana God maꞌua gare ana Saetan naani. ꞌOnaa ꞌe sae na aiꞌa hauai maho na odo-odo ma aiꞌa taꞌahiraaui sae hinihini, ꞌiia aiꞌa gare ana God.
1JN.3.11	Taraawaꞌa mau mai ꞌoha mou buraꞌi suria Kraest tari mau ꞌohani, ꞌia God ꞌa ꞌunua do gai taꞌahigaau hairiu. 
1JN.3.12	Gai abu ꞌonaaia Kein na aba beia Saetan ma ngahu haꞌamaesiai doꞌorana ꞌia Ebol. ꞌIniai ni ꞌuaana na ꞌia Kein ꞌa ngahuiai doꞌorana? ꞌA oꞌani. Na maho ꞌia Kein na hauꞌi ra taꞌaꞌi mea doꞌorana ꞌa hauꞌi maho nara odo-odo. Naasi ꞌia Kein ꞌa taesuꞌa ma ngahuiai doꞌorana. 
1JN.3.13	Ma naasi arai doꞌora mana asiguꞌi, moi abui heimwaotaꞌi ꞌoha na noni taꞌaꞌi naꞌi marewana rai ꞌitamou. ꞌA taꞌisada moi ꞌoha naꞌia Kein na ꞌitaa doꞌorana ꞌia Ebol.
1JN.3.14	ꞌOnaa gau taꞌahiraaui sae hinihini, ꞌa haꞌataꞌinia do gau dadaraꞌa baaniai heimarungi anai mae magau daua nagaau i tahi tarau. Mia tei na aiꞌa heitaꞌahi, ꞌiia ꞌa awa mau bahainai heimarungi anai mae. 
1JN.3.15	ꞌOnaa ꞌiꞌamou sae hinihini mou ꞌutaiꞌamou hairiu, mou ꞌonaai abe na haꞌamaesiai nata sae. Magau bwane aidangisia dona ꞌe abe na haꞌamaesiai nata sae, ꞌiia ꞌa aiꞌa daua nana mau i tahi tarau. 
1JN.3.16	ꞌOha ꞌia Jisas ꞌa mae taragaau, ꞌa haꞌataꞌinia tanagaaui herehere ꞌanai huunai taꞌahiraaui mwani noni. Ma naasi ꞌigaau roꞌu gau gaꞌi mwaꞌemwaꞌe roꞌu ꞌanai mae taradaaui sae hinihini. 
1JN.3.17	ꞌA ꞌua? ꞌOnaa ꞌe sae na toꞌo maho arari na aiꞌa raba ꞌaꞌauhiai sae na ha-haꞌarohaꞌa. Mou ꞌadomaꞌinia dona heitaꞌahi ana God ꞌa awa beia? 
1JN.3.18	Arai gare aguꞌi, ꞌigaau gai abui taraa ꞌuꞌunua moi do gau taꞌahiraaui sae, ma gaugu aiꞌa ꞌaꞌauhiraau. Gai haꞌataꞌiniai huunai heitaꞌahi ꞌanai ꞌaꞌauhiraau.
1JN.3.19	ꞌOnaa gai huunai taꞌahiraaui noni ꞌetea oꞌasi, magau ꞌiraraa do gau suriai huunai tara. Ma naꞌi ꞌoha gai haꞌarahesi, na ꞌadoꞌadogaaꞌi rai arunga dadaraꞌa. 
1JN.3.20	Ma reiꞌuaa ni ꞌadoꞌadogaaꞌi ra haꞌahunigaau do ꞌigaau raꞌi sae ora-oraꞌa, gau ꞌiraraa doni ꞌadoꞌadona God ra diꞌuꞌi roꞌu wou i ꞌadoꞌadogaaꞌi mia God ꞌa aidangisiꞌi mwani maho gau haaꞌi.
1JN.3.21	Naasi mwani sae goro aguꞌi, ꞌoha gau ꞌiraraa do gau wadiwadi baaniai ora-oraꞌa, gai abui magugu ꞌanai boi beia God naꞌi haꞌarahesi. 
1JN.3.22	Mia God ꞌai haaꞌi tanagaau i mwani maho nagau haꞌangonia ꞌiniꞌi, ꞌinia gau araisuriꞌi haꞌatora anaꞌi magau hauꞌi maho na waꞌewaꞌe ꞌiniꞌi. 
1JN.3.23	Na maho ꞌia God na ꞌunua tanagaau do gai haua nara ꞌini. Do gai hinihinia Jisas Kraest i garena, magai taꞌahigaau hairiu ꞌonaai bwane ꞌunua ana Jisas tanagaau. 
1JN.3.24	ꞌIatei sae na hauai taha na ꞌia God na ꞌunua, ꞌiia ꞌa hagu beia God mea God ꞌa hagu roꞌu beia. Mea God ꞌa haa tanagaaui Hiꞌona Maea ꞌanai haꞌataꞌinia do ꞌia God ꞌa hagu tarau beigaau.
1JN.4.1	Mwani sae goro aguꞌi, ꞌa ragoꞌa i haꞌausuri pwapwaariꞌi nara awa suriꞌi mwani dora. Naasi, moi abui hinihinia ꞌadonai nei na ꞌunua doꞌa toꞌoraai Hiꞌona Maea beia. Maꞌata, moi waiꞌadoꞌado goro gaꞌu suriꞌi taha na saesi na ꞌunuꞌi ꞌanai ꞌiraraa ꞌonaa ꞌa toꞌoraa mora i Hiꞌona Maea beia maꞌua aiꞌa. 
1JN.4.2	Naani herehere ꞌanai aidangisia ꞌonaa ꞌe sae na huunai daua mora i haꞌausuringaꞌi ana baaniai Hiꞌona Maea maꞌua aiꞌa. ꞌIatei sae na ꞌunua do ꞌia Jisas Kraest ꞌa haꞌi noni, saesi ꞌa dauai haꞌausuringaꞌi ana baania God. 
1JN.4.3	Me ꞌiatei sae na ꞌunua dona ꞌia Jisas aiꞌa haꞌi noni, saesi aiꞌa dauai haꞌausuringaꞌi ana baania God me baaniai maerongana Kraest. Mou bwane rongoa dona maerongana Kraest ꞌai boi naꞌi marewana. Ma naasi ꞌa boiꞌa, ma bwane awaꞌa naꞌi ꞌohani.
1JN.4.4	Miꞌamou arai gare aguꞌi, ꞌiꞌamou raꞌi noni anaꞌi a God. Mamou haꞌahehoꞌi hakoꞌa i haꞌausuri pwapwaariꞌi ꞌisi suria ꞌiꞌamou mou aiꞌa hinihiniraau. Mou haua oꞌasi ꞌinia na Hiꞌona Maea ꞌiia beiꞌamou. Mana mena anai Hiꞌona Maea ꞌa mena diꞌuai mena ana moꞌo na marungiraaui ahurodo naꞌi marewana. 
1JN.4.5	ꞌIraau haꞌausuri pwapwaariꞌi ꞌisi, rau aiꞌa aidangisia God marau haꞌausuriraaui sae ꞌiniꞌi moi maho taꞌaꞌi ni marewana. Naasi ꞌiraaui saenai marewana nara aiꞌa aidangisia God, rau waꞌewaꞌe ꞌanai bahurongoꞌi haꞌausuringaꞌi adaaꞌi. 
1JN.4.6	Miꞌameu Haꞌataari, meu raꞌi noni anaꞌi a God. Ma naasi ꞌiraaui sae narau aidangisia God, rau waꞌewaꞌe ꞌanai bahurongoꞌi haꞌausuringaꞌi ameeꞌi. Me ꞌiatei sae na aiꞌa taꞌi beiꞌi sae anaꞌi a God, ꞌa bwara ꞌanai bahurongoꞌi moeꞌa i haꞌausuringaꞌi ameeꞌi. Naasi, baaniꞌi maho ꞌisi, gau matai ꞌome ꞌiraraa ꞌonaa ꞌe sae na maaniꞌi mareho haꞌa-momori nara boi baaniai Hiꞌona Maea maꞌua ꞌa maaniꞌi mareho nara pwariꞌi nara boi baania Saetan.
1JN.4.7	Mwani sae goro aguꞌi, ꞌigaau hako gai taꞌahigaau hairiu. ꞌAu ꞌunua oꞌasi tanaꞌamou, ꞌinia na heitaꞌahi ꞌa boi baania God. Me ꞌiatei na taꞌahiraaui sae, ꞌiiasi ꞌe gare ana God ma aidangisia God. 
1JN.4.8	Mia tei na aiꞌa taꞌahiraaui sae, ꞌa aiꞌa aidangisia God. ꞌInia ꞌia God ꞌa honu ꞌiniai heitaꞌahi. 
1JN.4.9	Gau ꞌiraraa haꞌagorohia do ꞌia God ꞌa taꞌahigaaui noni, ꞌinia tarana naasi ꞌa haꞌataaria mai gare otohuu ana ꞌia Jisas Kraest naꞌi marewana neina gai matai dauai tahi tarau. 
1JN.4.10	Na huunai herehere ꞌanai taꞌahiraaui sae ꞌa boi baania God. Aiꞌa i here na doꞌigaau nagau haua tanaa God maꞌe here na ꞌia God na haua tanagaau. ꞌA haꞌataariai Garena ꞌanai mae ꞌinigaau ꞌonaai hoꞌasi ꞌanai haꞌa-aiꞌaꞌi ora-oraꞌa agaaꞌi.
1JN.4.11	Mwani sae goro aguꞌi, tarana ꞌia God ꞌa taꞌahigaau oꞌasi, ꞌa goro do gai haua oꞌasi roꞌu ꞌanai taꞌahigaau hairiu. 
1JN.4.12	Aiꞌa sae mau nai ꞌomesia God. Maꞌata, ꞌoha gau taꞌahigaau hairiu, ꞌia God ꞌa hagu beigaau. Mana heitaꞌahi ana ꞌaigui haꞌataꞌi goro suriꞌi tahingagaaꞌi.
1JN.4.13	ꞌIa God ꞌa banea tanagaaui Hiꞌona Maea ana, ma naasi gau aidangisia do ꞌigaau gau hagu beia God mia God ꞌa hagu roꞌu beigaau. 
1JN.4.14	ꞌIꞌameu meu reꞌiai Garena God mameu tarohaꞌinia tanaraaui sae doꞌia God na haꞌataaria mai ꞌanai ruhasiraaui noni baaniai ora-oraꞌa. 
1JN.4.15	ꞌIatei sae na haꞌarangasia doꞌia Jisas naasi Garena God, ꞌia God ꞌa hagu beia, me ꞌiia ꞌa hagu roꞌu beia God. 
1JN.4.16	Ma naasi gau aidangisia doꞌia God ꞌa taꞌahigaau magau hinihinia do ꞌa haꞌa-momori.
1JN.4.16	ꞌIa God ꞌa honu ꞌiniai heitaꞌahi. Ma naasi ꞌiatei sae na taꞌahia tarau a God beiraaui noni ꞌetea, ꞌiiasi ꞌa hagu beia God mia God ꞌa hagu roꞌu beia. 
1JN.4.17	ꞌOha gau hagu beia God, na heitaꞌahi ana ꞌai haꞌataꞌi goro huraꞌa suriꞌi tahingagaaꞌi. Ma naꞌi dangi ni heihiiri, gaugu bwaꞌi mamaaꞌuꞌa. ꞌInia naꞌi madoraa gau awa naꞌi marewana, gau awa suriai barongana Kraest. 
1JN.4.18	ꞌIatei na toꞌoraai huunai heitaꞌahi beia, ꞌa bwaꞌi mamaaꞌu. ꞌInia na huunai heitaꞌahi ꞌa haꞌa-aiꞌaai mamaaꞌu. Me ꞌiatei na aiꞌa toꞌoraai huunai heitaꞌahi beia, ꞌiia ꞌai mamaaꞌu. ꞌInia ꞌai mamaaꞌusiai haꞌa-mamaꞌai na ꞌia God ꞌai haa tanaa.
1JN.4.19	Gai taꞌahiraaui noni, ꞌinia ꞌia God na taꞌahigaau naꞌi naꞌo. 
1JN.4.20	ꞌOnaa ꞌiatei na ꞌunua do ꞌa taꞌahia God ma awa taꞌaa tanaai nei na hinihini, ꞌiiasi ꞌa pwapwaariꞌi. ꞌInia ꞌa bwaꞌi taꞌahia mwadaꞌu a God na aiꞌa reꞌia mau, ꞌonaa ꞌa bwaꞌi taꞌahiai sae na reꞌia! 
1JN.4.21	ꞌIa God ꞌa haua tanagaaui haꞌatorani ꞌanai suria, ꞌa oꞌani, “ꞌIatei na taꞌahia God, ꞌai taꞌahiraau roꞌu i sae hinihini.”
1JN.5.1	ꞌIraau atei rau hinihinia doꞌia Jisas naasi Haꞌatahi, ꞌiraau raꞌi gare anaꞌi a God. Miraau atei rau taꞌahia Ama, rai taꞌahiraau roꞌu i gare anaꞌi. 
1JN.5.2	ꞌOnaa gau taꞌahia God magau haaꞌi maho na ꞌunuꞌi tanagaau, naasi gaigu ꞌiraraa do gau taꞌahiraau ororiu i gare anaꞌi. 
1JN.5.3	ꞌOnaa gau taꞌahia God, gai haꞌisuriꞌi maho na ꞌunuꞌi mana maho na ꞌunuꞌi ra aiꞌa bwara ꞌanai suriꞌi, 
1JN.5.4	ꞌinia ꞌigaau gau nugasiꞌi baronga taꞌaꞌi ni marewana. Gau matai haua oꞌasi suria ꞌigaau raꞌi gare anaꞌia God magau hinihinia Jisas. 
1JN.5.5	ꞌA ꞌua? ꞌIatei na matai nugasiꞌi baronga taꞌaꞌi ni marewana? ꞌIraau moi i nei ra hinihinia doꞌia Jisas naasi Garena God.
1JN.5.6	Gau ꞌiraraa do ꞌia Jisas Kraest naasi Garena God, ꞌinia ꞌiia ꞌa boi naꞌi marewana mea Jon ꞌa bwareomaeaa ꞌiniai wai. Maꞌata ꞌa aiꞌa doꞌa bwareomaea moi, me ꞌa ahe roꞌu i ꞌabuna ꞌoha na mae. Mana Hiꞌona Maea ꞌa ꞌunua roꞌu do ꞌia Jisas naasi Garena God, mana Hiꞌona Maea ꞌa haꞌa-momori tarau. 
1JN.5.7	Naasi gau reꞌia ꞌe oru maho na haꞌataꞌiniai taha na haꞌa-momori ꞌinia Jisas. 
1JN.5.8	Na Hiꞌona Maea, na bwareomaea ana Jisas ꞌiniai wai, mana ꞌabuna Jisas na ahe baaniai abena. Ni oru mahosi, ra haꞌataꞌinia moi tanagaaui taꞌi maho, do ꞌia Jisas Kraest naasi Garena God. 
1JN.5.9	Taraꞌi ꞌoha gau hinihiniꞌi maho na ꞌiraau moi noni rau maaniꞌi. Maꞌata maho ꞌia God na ꞌunuꞌi ra ororiu diꞌu roꞌu wou. Ma naasi gau gaꞌi hinihiniꞌi maho na ꞌia God na ꞌunuꞌi ꞌiniai Garena, ꞌinia ꞌiia naasi God. 
1JN.5.10	ꞌOnaa gau hinihiniai Garena God, ꞌa haꞌataꞌinia do gau hinihiniꞌi maho na ꞌia God na ꞌunuꞌi ꞌiniai Garena. Me ꞌonaa gau aiꞌa hinihiniꞌi maho ꞌia God na ꞌunuꞌi, ꞌa haꞌataꞌinia do gau ꞌadomaꞌinia doꞌia God ꞌa pwariꞌi. 
1JN.5.11	Maꞌe taha na ꞌia God na ꞌunua? ꞌA ꞌunua do ꞌa bwane haua tanagaaui tahi tarau. Mana Garena, naasi tara ꞌanai dauai tahi tarausi. 
1JN.5.12	Ma naasi, ꞌiatei na hagu beiai Garena, ꞌa toꞌoraa roꞌu i tahi tarau. Me ꞌiatei na aiꞌa hagu beiai Garena, ꞌa aiꞌa daua mau i tahi tarau.
1JN.5.13	ꞌAu usuꞌi hako i mwani mareho naꞌi usu-usuni tanaꞌamoui nei na mou hinihiniai garena God, neina moi ꞌiraraa haꞌagorohia do mou toꞌoraaꞌa i tahi tarau. 
1JN.5.14	Magau ꞌiraraa haꞌagorohia roꞌu doꞌia God ꞌai rongoꞌi haꞌarahesi agaaꞌi, ꞌoha gau haꞌangoniꞌi maho nara suriai heiꞌirisina. 
1JN.5.15	Ma naasi ꞌinia gau ꞌiraraa doꞌa rongogaau, gau ꞌiraraa dona ꞌiia ꞌa wateaꞌa tanagaaui taha gau ꞌirisia.
1JN.5.16	ꞌIo, ꞌonaa mou reꞌiai sae hinihini na ahoda naꞌi ora-oraꞌa, mamou ꞌiraraa dona ora-oraꞌasi ꞌa bwaꞌi haꞌasirihia naꞌi mae tarau, moi haꞌarahesi ꞌaꞌauhia mea God ꞌai ruhasia baaniai ora-oraꞌa ana. ꞌA heꞌeteꞌi baaniai sae na hauai ora-oraꞌa na matai haꞌasirihia naꞌi mae tarau. ꞌInia ꞌe taꞌi ora-oraꞌa na awa na matai haꞌasirihiai sae naꞌi dorasi. Mau aiꞌa ꞌunua do moi haꞌarahesi ꞌaꞌauhiai nei na hauai ora-oraꞌa oꞌasi. 
1JN.5.17	Mwani maho taꞌaꞌi na noni na haaꞌi, naasi ora-oraꞌa naꞌi maana God. Maꞌata aiꞌa do mwane ora-oraꞌa hako ra matai haꞌasirihiai sae naꞌi mae tarau.
1JN.5.18	ꞌIgaau ꞌiraraa do ꞌiatei na haꞌi garena God, ꞌa aiꞌa awa moi ꞌanai ora-oraꞌa. ꞌInia Jisas Kraest ꞌa taatahi bwarasia mia Saetan ꞌa bwaꞌi haꞌataꞌaia.
1JN.5.19	Gau ꞌiraraa roꞌu do ꞌigaau raꞌi gare anaꞌi a God, maꞌata Saetan ꞌa marungiraaui noni nara aiꞌa ꞌuꞌuria God.
1JN.5.20	Gau ꞌiraraa roꞌu dona Garena God ꞌa boi naꞌi marewana ma haꞌa-aidangisigaau ꞌiniai huunai God. Ma gau hagu beiai huunai God, ꞌinia gau hagu roꞌu beiai Garena, ꞌia Jisas Kraest. ꞌIa naasi huunai God meꞌiia na haa tanagaaui tahi tarau.
1JN.5.21	Arai gare aguꞌi, moi abui haꞌarahesiꞌi araaranunu.
2JN.1.1	ꞌInau naꞌotara ꞌanai heisoi nau usua i usu-usuni tanaꞌo i urao na ꞌia God na ꞌome sigihiꞌo, mau usua roꞌu tanaraaui gare amuꞌi.
2JN.1.2	Meu taꞌahiꞌamou suria ꞌigaau hako gau aidangisiai taha na haꞌa-momori mana taha na haꞌa-momori ꞌai awa tarau beigaau. 
2JN.1.3	Meu haꞌarahesi mea God i Amaga mana Garena, ꞌia Jisas Kraest, rarui haꞌagorohigaau, taꞌahigaau, ma rarui haꞌa-awahigaau goro, suria gau hinihiniai huunai haꞌausuringaꞌi magau taꞌahigaau hairiu.
2JN.1.4	ꞌAu kae waꞌewaꞌe diꞌu ꞌini rongoꞌi aguꞌi mamaani ꞌiniꞌi taraꞌi gare amuꞌi do rau awa suriai huunai haꞌausuringaꞌi ꞌonaai haꞌausuringaꞌi ana God tanagia. 
2JN.1.5	Mau haꞌangoniꞌamou, gai taꞌahigaau hairiu! Na haꞌatora nau usua tanaꞌamousi, aiꞌa doꞌe haꞌatora haoru maꞌe haꞌatora nagau bwane ꞌiraraa mau mai. 
2JN.1.6	Mana ꞌadoꞌado ꞌanai heitaꞌahi naasi, do gai araisuriꞌi haꞌatora anaꞌi a God. Mau naꞌi ꞌoha namou taraawaꞌai suria Kraest, ꞌia God ꞌa bwane haꞌatoragia do gai taꞌahigaau hairiu.
2JN.1.7	ꞌA ragoꞌa i haꞌausuri pwapwaariꞌi ra huraꞌa naꞌi marewana. Rau ꞌunua doꞌia Jisas aiꞌa haꞌi noni. ꞌIraaui sae oꞌasi, ra awa moi ꞌanai pwariꞌi, miraau raꞌi maerongana Kraest. 
2JN.1.8	Naasi moi ꞌomesuriꞌamou haariꞌamou baaniraaui sae oꞌasi, rau gasi waiꞌamou baaniai huunai haꞌausuringaꞌi ꞌinia Kraest. Ma ꞌa gasi ꞌari pwaranga i tauꞌaro raha amoou tanaa God. ꞌA gaꞌi goro diꞌu ꞌonaa ꞌi hinihini amoou ꞌai ꞌari daaraꞌi, mia God ꞌaigui tahariꞌamou ꞌiniai tauꞌaro goro amoou.
2JN.1.9	Wai ꞌunua tanaꞌamou, ꞌiatei na aꞌoia wou i haꞌausuringaꞌi anaꞌi a Kraest suriai ꞌadomaꞌina moi, ma aiꞌa hinihiniꞌi tarau i haꞌausuringaꞌi anaꞌi a Kraest, ꞌiiasi aiꞌa hagu beia God. Me ꞌiatei na hinihiniꞌi tarau i haꞌausuringaꞌi anaꞌi a Kraest, ꞌiia ꞌa hagu beia God i Amaga mana Garena. 
2JN.1.10	ꞌOnaa ta sae nai taha beiꞌamou ꞌanai haꞌausuriꞌamou, mana haꞌausuringaꞌi anaꞌi ra aiꞌa taꞌisada beiꞌi haꞌausuringaꞌi anaꞌi a Kraest, moi abui haꞌamaotoa maꞌua waia ꞌari ruma amooꞌi. 
2JN.1.11	ꞌIatei nai haꞌamaotoai sae oꞌasi, ꞌiia ꞌa aba beia ma tatau suriꞌi maho taꞌaꞌi na haaꞌi.
2JN.1.12	ꞌA rago diꞌu i maho nau raba maaniꞌi tanaꞌamou maugu aiꞌa raba maaniꞌi naꞌi usu-usu. Na maho nau ꞌadomaꞌinia naasi do wai gaariri wou ꞌanai ada beiꞌamou magai mamaani neina gai waꞌewaꞌe goni. 
2JN.1.13	ꞌIraau gare anaꞌi doꞌoramu
3JN.1.1	ꞌInau i naꞌotara ꞌanai heisoi nau hauai usu-usuni tanaꞌo Gaeas, sae goro agua nau taꞌahiꞌo haꞌa-momori.
3JN.1.2	Sae goro agua, ꞌau haꞌarahesi doni abemu ꞌai tahi goro. ꞌAu ꞌiraraa doni tahingamu beia Kraest ꞌa goro, mau haꞌarahesi doni mwani mareho hako rai hano goro oꞌasi roꞌu tanaꞌo. 
3JN.1.3	ꞌAu waꞌewaꞌe diꞌu ꞌiniai rongoa agua beiraau taraꞌi doꞌoragaaꞌi beia Kraest narau ada mai, do iꞌoe ꞌo suria tarau i taha na haꞌa-momori. 
3JN.1.4	Aiꞌa ta waꞌewaꞌe roꞌu nai diꞌuai waꞌewaꞌe nau toꞌoraa naꞌi ꞌoha nau rongoa do ꞌiraaui nei nara ꞌonaai gare aguꞌi, rau awa suriai taha na haꞌa-momori.
3JN.1.5	Sae goro agua Gaeas, ꞌa goro diꞌu i heiꞌaꞌauhi naꞌo hahaaꞌi ꞌoha naꞌo ꞌaꞌauhiraaui doꞌoragaaꞌi beia Kraest narau huraꞌa ꞌanai tarohaꞌiniai taroha goro, reiꞌuaa namou aiꞌa haimataiꞌi. 
3JN.1.6	Raꞌi nei ꞌiniraau nara boi beiꞌameu, rau maania tanaꞌameu i heitaꞌahi amua tanaraau. ꞌAu waꞌewaꞌe diꞌu madoraa nau rongoa doꞌo haaꞌi tanaraaui maho rau ꞌirisiꞌi naꞌi ꞌoha rau hano baaniꞌamou. Mau rabasia doꞌoi haua oꞌasi moeꞌa, ꞌinia ꞌia God ꞌa waꞌewaꞌe ꞌinia. 
3JN.1.7	ꞌIraausi, ra huraꞌa ꞌanai hauai tauꞌaro ana Kraest, miraau aiꞌa rabasiꞌi heiꞌaꞌauhi baaniraaui sae ahurodo. 
3JN.1.8	ꞌIgaau nei hinihini naasi gai ꞌaꞌauhiraau ꞌiniꞌi maho narau ꞌirisiꞌi, nei nagai tauꞌaro goni beiraau ꞌanai tarohaꞌiniai taha na haꞌa-momori tanaraaui noni.
3JN.1.9	ꞌE usu-usu pwapwaku nau haꞌataaria gaꞌu wou tanaꞌamoui sae hinihini naꞌi ꞌomaasi. Mea Daeotrepis aiꞌa raba araisuriꞌi maho nau usuꞌi ꞌisi. Suria ꞌa ꞌadomaꞌinia do ꞌiiaꞌa naasi naꞌotara ꞌanai heisoi. 
3JN.1.10	Hoita, ma naꞌi madoraa nawai taha wou naꞌi ꞌomaa amoou, waigu maaniꞌi hako tanaꞌamoui maho ꞌia Daeotrepis na hauꞌi. ꞌIia ꞌa haꞌatee haꞌataꞌaiau ꞌiniꞌi maho ra aiꞌa haꞌa-momori. Mana maho na taꞌaa diꞌu na haua, ꞌa aiꞌa raba ꞌaꞌauhiraaui sae narau hano ꞌari suriꞌi mwani dora ꞌanai heitarohaꞌi. Ma haꞌa-bwarasiraau roꞌu i nei narau raba ꞌaꞌauhiraau. Ma ꞌonaa rai ꞌaꞌauhiraau, ꞌa aiꞌa haꞌawateraau ꞌanai haꞌarahesi beiraaui sae hinihini.
3JN.1.11	Sae goro agua Gaeas, ꞌoi abui suriꞌi barongadaaꞌi sae taꞌaꞌi, ma ꞌoi suriraaui nei na barongadaaꞌi ra goro. ꞌInia ꞌiatei na hauꞌi maho goro, ꞌiia ꞌe garena God. Me ꞌiatei na hauꞌi maho taꞌaꞌi, ꞌiia ꞌa aiꞌa aidangisia God.
3JN.1.12	ꞌIraau hako i noni hinihini, rau ꞌunua doꞌia Demitrias ꞌe sae goro. ꞌIia ꞌa awa suriai taha na haꞌa-momori, naasi na haꞌataꞌinia ꞌinia do ꞌiia ꞌe sae goro. Minau ꞌunua roꞌu tanaꞌamou do ꞌiia ꞌe sae goro, mamou ꞌiraraa do maho nawai ꞌunua, ꞌa bwaꞌi pwariꞌi.
3JN.1.13	Ra rago mau i maho nau raba maaniꞌi tanaꞌo, maugu aiꞌa raba maaniꞌi naꞌi usu-usu. 
3JN.1.14	Na maho nau ꞌadomaꞌinia naasi, ꞌa bwaꞌi orea mawai gaariri wou ꞌanai ꞌomesiꞌo. Ma garai awa goni ꞌanai mamaani.
3JN.1.15	ꞌIraaui sae ni heisoi ꞌini, rau ꞌunuꞌi waꞌewaꞌe adaaꞌi tanaꞌo maꞌoi haꞌatee waꞌewaꞌe roꞌu tanaraau hako i sae ni heisoi naꞌi ꞌomaasi.
3JN.1.15	ꞌIo, ꞌau haꞌarahesi doꞌia God ꞌai haꞌa-awahiꞌo goro.
JUD.1.1	ꞌInaua Jiud, sae tatauꞌaro ana Jisas Kraest maꞌe doꞌorana Jems nau hauai usu-usuni tanaꞌamoui nei na ꞌia God na ꞌome sigihiꞌamou. ꞌIa Godi Amaga ꞌa taꞌahiꞌamou mia Jisas Kraest ꞌa ꞌomesuriꞌamou.
JUD.1.2	ꞌAu haꞌarahesi mia God ꞌai huunai ahu taꞌahiꞌamou, mai huunai haꞌa-awa goroꞌamou, mana goro ana tanaꞌamou ꞌa bwaꞌi hako.
JUD.1.3	Tanaꞌamoui sae goro aguꞌi. Naꞌi naꞌo gaꞌu, ꞌinau ꞌau ꞌadomaꞌi wetewete ꞌanai usu-usu tanaꞌamou ꞌabaiai tahinga haoru na ꞌigaau hako nagau daua. Ma naani ꞌau ꞌadomaꞌinia do ꞌe maho heꞌeteꞌi nawai usu-usu tanaꞌamou ꞌinia. Naꞌi usu-usuni ꞌau raba haꞌa-taꞌuꞌuꞌamou domoi taatahi bwarasiai haꞌausuringaꞌi odo-odo na ꞌia God na haua tanagia i noni anaꞌi. ꞌIa God na hauai haꞌausuringaꞌisi tanagia inoni anaꞌi ꞌanaꞌa i mwane ꞌoha maagu bwaꞌi orisiꞌa. 
JUD.1.4	ꞌAu haꞌatee oꞌasi, suria raꞌi sae narau aiꞌa ꞌadomaꞌi haꞌahoua God rau toꞌo sirimai naꞌi ruruha amoou mamou aiꞌa ꞌome ꞌirararaau do raꞌi sae pwapwaariꞌi. Rau hiosiai haꞌausuringaꞌi ꞌiniai heitaꞌahi ana God tanagia. Rau ꞌunua do ꞌia God ꞌai waꞌewaꞌe moi ꞌanai ꞌadomaꞌi nugasigaau reiꞌuaa nagai awa moi ꞌanai hauai wawaasuaꞌa. Marau aiꞌa hinihinia do ꞌia Jisas Kraest moi naasi taꞌi bwauodo mana Araha agaau. Naꞌi ꞌoha bwani, ra usua naꞌi Usu-usu Maea i haꞌa-mamaꞌai nai toꞌiraaui nei oꞌasi.
JUD.1.5	Reiꞌuaa mou bwane aidangisia, ꞌau rabasia domoi ꞌadomaꞌi ahoꞌisiai taha na toꞌo tanaraaui noni nai Israel. ꞌIa Araha God ꞌa haꞌatahiraau baaniraaui Ijip. Maꞌata naꞌi muri ꞌagu buna haꞌamaesiraau roꞌu mau i nei narau aiꞌa hinihinia.
JUD.1.6	Mamoi ꞌadomaꞌi suriraaui enjel narau hairaesi ani beia God. ꞌIa God ꞌa nugaa tanaraau i tauꞌaro ꞌanai haa. Ma ꞌariwou ma taraꞌi nei rau ꞌitaꞌi tauꞌaro adaaꞌi, marau hano baaniai huunai ꞌomaa adaausi. ꞌIa God ꞌa hoꞌo haꞌa-bwarasiraau naꞌi dora kuhi ꞌini arihau na bwaꞌi ꞌohai taꞌaa ꞌanai awa ꞌisi totoriai dangi ni hihiiri.
JUD.1.7	Mamoi ꞌadomaꞌi surisuriai rua ꞌomaai Sodom mana Gomora ma taraꞌi ꞌomaa roꞌu gaarangirarua. ꞌIraausi narau here toꞌobweubweuꞌa roꞌu ꞌonaaiꞌi enjel ꞌisi. Rau aiꞌa wawaasuaꞌa moi beiai urao, marau hauꞌi roꞌu here ꞌini abedaaꞌi nara taꞌaa diꞌu roꞌu wou beiai nata saemwane. Na haꞌa-mamaꞌai adaau, naasi ꞌeu nagau ꞌiraraa na bwane suu gataꞌiniraau ani. Gai ꞌiraraa do naasi ꞌe haꞌara ꞌanai haꞌabasugia do ꞌirai nei narau haaꞌi mareho taꞌaꞌi oꞌasi, rai haꞌa-mamaꞌairaau naꞌi ꞌeu na bwaꞌi matai kuru taꞌoha.
JUD.1.8	ꞌIraaui nei narau sirimai naꞌi ruruha amoousi ꞌanai pwariꞌiꞌamou, rau oꞌasi roꞌu. Rau haaꞌi here wawaasuaꞌa ꞌini abedaaꞌi marau ꞌunua do rau suriꞌi moi taha narau mamauruꞌaꞌi. Rau aiꞌa raba awa naꞌi bahainai heimarungi ana God, marau aiꞌa mamaaꞌutaꞌi haꞌatee haꞌa-taꞌairaaui nei hauasa naꞌi aro. 
JUD.1.9	Reiꞌuaa ꞌia Maekol, i naꞌohadaaui enjel, ma aiꞌa haꞌatee haꞌataꞌaia Saetan, maꞌata ꞌa oꞌani ꞌinia, “ꞌIa God nai raongiꞌo.” Ni mareho naasi ꞌa toꞌo naꞌi ꞌoha na ꞌia Maekol ꞌa heiraeraesi beia Saetan ꞌinia tei nai toꞌoraai abena Moses.
JUD.1.10	Hoita, ꞌiraaui haꞌausuri pwapwaariꞌi ꞌisi rau haꞌatee haꞌataꞌaia namoiwou ta maho narau aiꞌa aidangisia. ꞌIraau rau here ꞌonaai mwamwaa nara aiꞌa waiꞌadoꞌado surisuriꞌi maho. Ni mareho na abedaaꞌi ra ꞌirisiꞌi naasi mareho nara taꞌahia, ma nara ꞌisi roꞌu i mareho na ꞌia God ꞌai hiiri haꞌamaesiraau ꞌiniꞌi.
JUD.1.11	ꞌAi taꞌaa diꞌu tanaraau! Rau suriai herengana Kein na ngahu haꞌamaesia Ebol, doꞌorana. Rau ꞌonaai rarabea nara ꞌunua ꞌinia Belam na awa moi ꞌanai haꞌateharaaui noni nai Israel suriai ꞌadomaꞌi ororiu ana ꞌiniai haꞌa. Rau ꞌonaaia Kora na ura bwarasia God mia God ꞌai hiiri haꞌamaesiraau ꞌonaai hiiri haꞌamaesia ana Kora.
JUD.1.12	Suriꞌi madoraa namou boboi goni ꞌanai ngau ꞌonaai ruruhai sae hinihini, ꞌiraau haꞌausuri pwapwaariꞌi ꞌisi rau aiꞌa ninima ꞌanai siriwou beiꞌamou. Rau ngau ꞌome taꞌaa ꞌinia rau ꞌadomaꞌiniraau moi haraariraau. ꞌIraau rau matai haꞌataꞌaiꞌi hinihinimooꞌi ꞌonaai mwaro na matai here haꞌataꞌaiai haka. Rau bwaꞌi ꞌaꞌauhia tanei ꞌonaai rorodo na roꞌasia hairiu moi roꞌa na aiꞌa haua moeꞌa ta rangi. Rau ꞌonaaiꞌi hasiꞌei nara aiꞌa matai hungu naꞌi madoraa nara gaꞌi hungu i hasiꞌei, suria ra mae mara aihu roꞌu. 
JUD.1.13	ꞌIraau rau haꞌa-sirimaihiꞌi mwane maho haꞌaninimai abe ꞌonaaiꞌi huai naho nara haꞌa-sirimaihiꞌi mwane agohu ꞌome taꞌaꞌi. Rau ꞌonaaiꞌi heeꞌu nara suꞌa baaniꞌi dora nara gaꞌi awa suriꞌi. ꞌIraau rai hano ꞌanai awa tarau naꞌi dora na kuhi baabau na ꞌia God ꞌa haꞌaagaua tanaraau.
JUD.1.14	ꞌIa Inok, ꞌe taꞌi ꞌiniraaui biunai ugui noni baaniai burungana Adam na bwane haꞌatee agau roꞌu oꞌani ꞌiniraaui sae ꞌisi,
JUD.1.14	“ꞌOme, ꞌia Araha ꞌai boi beiai taringai merui enjel maea anaꞌi.
JUD.1.15	ꞌIia ꞌai boi ꞌanai hiiriraau hakoi noni,
JUD.1.15	ma ꞌai haꞌa-mamaꞌairaaui nei narau aiꞌa haꞌahoua nara hauꞌi mareho taꞌaꞌi,
JUD.1.15	goni beiraaui nei ora-oraꞌa narau haꞌatee haꞌataꞌaia.”
JUD.1.16	ꞌIraau mwane ꞌisi raꞌi sae moi ꞌadaꞌi mangurunguru mana heiꞌunuꞌunu. Rau haꞌisuriꞌi moi maho taꞌaꞌi narau ꞌadomaꞌiniꞌi, marau awa moi ꞌanai haꞌa-taꞌetaꞌeraau. Rau haꞌa-gorogororaaui noni do neina baaniraaui noni rai dauai taha ꞌanai goro adaau haariraau.
JUD.1.17	Sae goro aguꞌi, ꞌiꞌamou moi ꞌadomaꞌiniꞌi tarau i taha ꞌiraau na Haꞌataari anaꞌia Araha aga Jisas Kraest narau bwani haꞌatee agau mau mai ꞌiniꞌi.
JUD.1.18	Rau oꞌani, “Suriꞌi dangi haꞌahako maigu tano aiꞌaa i marewanani, raꞌi nei rai haikou ꞌiniꞌamou, miraau rai haꞌisuriꞌi moi ꞌadomaꞌidaaꞌi nara aiꞌa suriai heiꞌirisina God.” 
JUD.1.19	Hoita, neiraausi mwane narau haꞌa-haihoaꞌamousi. ꞌIraausi rau suria moi heiꞌirisi anai abe, mana Hiꞌona Maea ꞌa aiꞌa awa beiraau.
JUD.1.20	Maꞌata tanaꞌamoui sae goro aguꞌi, ꞌau raba haꞌa-taꞌuꞌuꞌamou. Moi haꞌa-ꞌoꞌoriꞌamou hairiu ꞌiniai haꞌausuringaꞌi nagau daua baania God neina moi ura baabau. ꞌOha namoi haꞌarahesi, moi haꞌawateai Hiꞌona Maea maai naꞌotaramoou. 
JUD.1.21	Naꞌi madoraanisi, ꞌoha namou mamasia Araha aga Jisas Kraest ꞌanai waiꞌamou naꞌi tahi tarau ꞌiniai heitaꞌahi ana tanaꞌamou, moi awa ꞌonaai sae na awa naꞌi bahainai heitaꞌahi ana God. 
JUD.1.22	Moi ahu taꞌahira mamoi ꞌaꞌauhira i nei na heiruaruaꞌa i ꞌadomaꞌida ꞌiniꞌi taha nara hinihiniꞌi. 
JUD.1.23	Moi ꞌaꞌauhiraaui nei nara suriai tara ꞌanai ꞌeu marai suriai tara ni tahi. Mei tanaraaui haru nei ra awa ꞌanai haaꞌi moi here taꞌaꞌi, moi haꞌataꞌinia tanaraaui heitaꞌahi, mamoi mamagugu roꞌu. Mou gasigu ahoda roꞌu suriꞌi ora-oraꞌa narau siri suriꞌi.
JUD.1.24	Haꞌa-aneanea God. ꞌIia moi na matai ꞌomesuri haꞌagorohiꞌamou baaniꞌi mareho namou matai ahoda suriꞌi. ꞌIia ꞌai waiꞌamou araꞌa beia mamoi reꞌiai rarahana ma bwaꞌi ta mareho nai sadoia ꞌanai haꞌahuniꞌamou ꞌinia, maꞌai haua tanaꞌamou i waꞌewaꞌe na raha diꞌu.
JUD.1.25	ꞌIia moi naasi taꞌi God. ꞌIia na haꞌatahigia ꞌinia Jisas Kraest i Araha aga. Taraawaꞌa mau mai tari ꞌohani ma ꞌariꞌa, ꞌiia na hauasa, ꞌiia na arari ꞌanai haꞌaasaa, me ꞌiia na arari ꞌanai heimarungi beiai mena. Amen.
REV.1.1	Naani taha ꞌia God ꞌa haꞌataꞌinia tanaa Jisas Kraest ꞌanai haꞌarangasia tanaraaui sae tatauꞌaro anaꞌi ꞌiniai taha na bwaꞌi orea maai toꞌoꞌa. Mia Kraest ꞌa haꞌataariai enjel tanaaua Jon i sae tatauꞌaro ana, ꞌanai haꞌataꞌinia tanaau. 
REV.1.2	Minau ꞌau maaniꞌi mwane maho nau reꞌiꞌi. Naia naasi haꞌatee anaꞌia God na ꞌia Jisas Kraest na haꞌataꞌiniꞌi tanaau. 
REV.1.3	ꞌIa God ꞌai haꞌagorohirai nei ra ꞌohaꞌinia huraꞌa i bukani tanaraaui sae ni heisoi, mai haꞌagorohirai nei ra rongoa mara haꞌisuria. Na madoraa ꞌa raumwaduꞌa mana mareho nau usuꞌi naꞌi usu-usuni rai toꞌoꞌa.
REV.1.4+REV.1.5	ꞌInaua Jon nau usuꞌi usu-usu ꞌini tanaꞌamoui sae ni heisoi naꞌi biu ꞌomaa naꞌi Provensi Eisia. Mau haꞌarahesi mia God mea Jisas Kraest mana biu Hiꞌona nara awa naꞌi maanai dora ni mwaeraha ana God rai goro ꞌiniꞌamou marai haꞌa-awa goroꞌamou.
REV.1.6	Ma marungigia ꞌonaai mwaeraha, ma haugaau ꞌonaai Piriisi neina gai tauꞌaro tanaa God i Amana. Gau magai haꞌa-aneanea magai haꞌaasaa ꞌiniai mena ana tarau tarau. Amen.
REV.1.7	ꞌAdoꞌadoa! ꞌIa Jisas ꞌai boi ahoꞌi naꞌi hunganai rorodo. ꞌIraau hakoi mwane sae rai ꞌomesia, reiꞌuaa ꞌiraaui nei rau rubuꞌia ꞌiniai ooꞌo rai ꞌomesia roꞌu. Miraau hakoi sae rai angi uru-uru naꞌi ꞌoha rai reꞌia. Ni mahosi ꞌai toꞌo oꞌasi. Amen.
REV.1.8	ꞌIa God aga na mena ma bwane awa mau mai, ma awa mau naꞌi ꞌohani, mai awa roꞌu mau naꞌi ꞌoha naigu boi, ꞌa oꞌani, “ꞌInau naasi Alfa mana Omega, na taraawaꞌa mana hahakodi mwani mareho.”
REV.1.9	ꞌInaua Jon ꞌe taꞌi doꞌoramoou beia Jisas Kraest. ꞌIgaau gau rongomaataꞌi suriai awa gau haa naꞌi bahainai heimarungi ana, maꞌata ꞌiia ꞌai haꞌa-wetewetegaau ꞌanai ura baabau. ꞌInau ra gaasiau naꞌi gere maraui Patmos suriai tarohaꞌinia aguai haꞌatee anaꞌia God mana haꞌausuringaꞌi anaꞌia Jisas. 
REV.1.10	ꞌE taꞌi dangi sade na Hiꞌona Maea ꞌa rabe beiau. Mau rongoa naꞌi murigu i ringe na rongo raha mana aohana ꞌa ꞌonaai ahuri. 
REV.1.11	ꞌA oꞌani, “ꞌOi usuꞌi dio naꞌi buka i taha naꞌoi reꞌiꞌi. Maꞌoi haꞌataariꞌi ꞌari tanaraaui sae ni heisoi naꞌi Efesas, Smana, Pagamam, Taeataera, Sadis, Piladelfia mana Leodisia.”
REV.1.12	ꞌAugu rihotaꞌi ahoꞌi do wai reꞌiai sae na haꞌateesi mau reꞌiai biu raita gol nara ura-ura. 
REV.1.13	Maꞌe maho ꞌome ꞌonaai sae na ura naꞌi ꞌubutadi raita ꞌisi ꞌa ꞌome ꞌonaaiai Garei Inoni. ꞌA siri naꞌi toꞌoni tewa na dio tari ano. Mana bwana ra tauꞌarona ꞌiniai gol ꞌa garia naꞌi waiburuna. 
REV.1.14	Ni bwauna mana warihuna ra mamaahui ꞌonaai tagai ꞌabe, mana maana ra ꞌonaai ngarungarui ꞌeu. 
REV.1.15	Ni uwana ra ꞌome ꞌonaai dorai bras na madoro ꞌiniai ꞌeu, mana ringena ꞌa rongo ꞌonaai aohanai wai na kae ahe. 
REV.1.16	Ma dauai biu heeꞌu naꞌi rima odona. Maꞌe naihi na mwamwakaru hairiu na huraꞌa naꞌi ngoona. Ni hauraena tari auru naꞌi ꞌuꞌuna ꞌa wadoraꞌi ꞌonaai ꞌoha na rara wetewete i sina naꞌi atoaa.
REV.1.17	ꞌOha nau reꞌia, ꞌau topiraꞌi ruru mau abwa auru dioi ano naꞌi maana ꞌonaai sae na mae. Mia dau mai beiau ꞌiniai rima odona ma oꞌani, “ꞌOi abu mamaaꞌu! ꞌInau naasi taraawaꞌa mana hahakonai mwani maho. 
REV.1.18	ꞌAu mae mau tahi ahoꞌi roꞌu, mau bwaꞌi maeꞌa roꞌu ta ꞌoha. ꞌInau naasi maanai bara ꞌanai mae, minau toꞌo mena roꞌu ꞌiniꞌi aunga nara awa naꞌi dora adaaꞌi nei ra mae. 
REV.1.19	ꞌOi usuꞌi dioi taha naꞌo reꞌiꞌi nara bwane toꞌoꞌa, mana taha naꞌo reꞌiꞌi nara toꞌo naꞌi ꞌohani mana taha rai toꞌo roꞌu mau taꞌoha. 
REV.1.20	Mawai mamaani ruhasia tanaꞌo i ꞌadoꞌado ꞌanai biu heeꞌu naꞌo reꞌiꞌi naꞌi rima odogu mana biu raita gol. Na biu heeꞌu, naasi biu enjel narau ꞌomesuriraaui sae ni heisoi naꞌi biu ꞌomaa naꞌi Eisia, mana biu raita gol, naasi ꞌiraau sae ni heisoi naꞌi biu ꞌomaasi.”
REV.2.1	Mia moꞌosi ꞌa oꞌani ꞌiniau, “Nara ꞌini taha naꞌoi usuꞌi tanaai enjel na ꞌomesuriraaui sae ni heisoi naꞌi Efesas maai haꞌa-aidangisiraau ꞌiniꞌi. ꞌOi oꞌani,
REV.2.1	Baania moꞌo na dauai biu heeꞌu naꞌi rima odona, ma hahano naꞌi ꞌuruhanai biu raita gol, moisu bahurongoai taha wai ꞌunua. 
REV.2.2	ꞌInau ꞌau aidangisiꞌi hakoi taha mou haaꞌi. ꞌAu aidangisiai tauꞌaro raha namou haua mana ura baabau namou haa suriꞌi mwani mareho bwara namou siri suriꞌi. ꞌAu aidangisia do mou ura bwarasiꞌi sae ra haaꞌi here taꞌaꞌi. Ma naꞌi ꞌoha taraꞌi sae ra haaꞌi here dorai ꞌunuraau ꞌinia do ꞌiraau raꞌi haꞌataari aguꞌi, mou wana hegahegaraau mamougu ꞌiraraa do rau pwariꞌi moi. 
REV.2.3	Naꞌi madoraa mou siri suriꞌi mwani maho ra haꞌabooboo abe ꞌiniai suriau amoou, ꞌiꞌamou mou aiꞌa here nuga, mou ura baabau moi. 
REV.2.4	Maꞌata ꞌe taꞌi maho namou haua na ꞌinau ꞌau aiꞌa waꞌewaꞌe ꞌinia! Naꞌi ꞌohani mougu aiꞌa huunai taꞌahiauꞌa ꞌonaa naꞌi naꞌo. 
REV.2.5	Moi waiꞌadoꞌado suriai heꞌua i raha na hauai heitaꞌahi amoou tanaau naꞌi naꞌo ani. Moi rihosi mamoi haaꞌi ahoꞌi mwani here goro namou haaꞌi gaꞌu naꞌi naꞌo. ꞌOnaa mou bwaꞌi rihosi, me ꞌinau wai boi beiꞌamou mawai rahiai raita amoou baaniai dora ana. 
REV.2.6	Maꞌata ꞌe taꞌi maho namou haua nau waꞌewaꞌe ꞌinia. Mou ꞌitaꞌi mwane here taꞌaa adaaꞌi ruruha nara suriꞌi haꞌausuringaꞌi pwapwaariꞌi anaꞌi a Nikolas. ꞌInau ꞌitaꞌi roꞌu.
REV.2.7	ꞌOnaa mou toꞌo karinga ma moi rongoai taha na Hiꞌona Maea na ꞌunua tanaraaui sae ni heisoi. ꞌIatei nai ura baabau tari hahakona ꞌai ngauai huanai hasiꞌei ni tahi naꞌi mou ana God.”
REV.2.8	Mia moꞌosi ꞌa oꞌani roꞌu ꞌiniau. “Nara ꞌini taha naꞌoi usuꞌi tanaai enjel na ꞌomesuriraaui sae ni heisoi naꞌi Smana maai haꞌa-aidangisiraau ꞌiniꞌi. ꞌOi oꞌani,
REV.2.8	Nara ꞌini haꞌatee aguꞌi. ꞌInau naasi taraawaꞌanai mwani maho. Minau roꞌu naasi hahakonai mwani maho. ꞌInau ꞌau mae gaꞌu ma naꞌi ꞌohani ꞌau tahi ahoꞌi roꞌu. Moisu rongoai taha wai maania. 
REV.2.9	ꞌInau ꞌau aidangisiai rongomaataꞌi amoou mana pohara amoou. Maꞌata ꞌiꞌamou mou aiꞌa pohara roꞌu. Mau aidangisia roꞌu i hadahada haꞌa-taꞌaiꞌamou adaaui Jiu. Reiꞌuaa narau ꞌunua do ꞌiraau raꞌi Jiu, naꞌi ꞌadoꞌadogu ꞌiraau aiꞌa huunai Jiu, ꞌinia ꞌiraau ꞌe ruruha ana moia Saetan. 
REV.2.10	Naasi moi abui mamaaꞌusiꞌi rongomaataꞌi namoi siri suriꞌi. ꞌIa Saetan ꞌai nugaꞌi taraꞌi abe ꞌiniꞌamou naꞌi rumanihoꞌo ꞌanai ohongiꞌamou mamoi rongomaataꞌi suria ta tangahurui dangi. Me ꞌonaa moi ura baabau naꞌi hinihinimoou, reiꞌuaa moi mae, ꞌinau wai taharimou ꞌiniai tahi tarau.
REV.2.11	ꞌOnaa mou toꞌo karinga mamoi rongoai taha na Hiꞌona Maea ꞌa ꞌunua tanaraaui sae ni heisoi. ꞌIatei nai ura baabau tari hahakona ꞌa bwaꞌi rongomaataꞌi naꞌi ruanai mae.”
REV.2.12	Mia moꞌo naasi ꞌa oꞌani roꞌu ꞌiniau. “Nara ꞌini taha naꞌoi usuꞌi tanaai enjel na ꞌomesuriraaui sae ni heisoi naꞌi Pagamam mai haꞌa-aidangisiraau ꞌiniꞌi. ꞌOi oꞌani,
REV.2.12	Nara ꞌini haꞌatee aguꞌi. ꞌInaua moꞌo nau toꞌoraai naihi na mwamwakaru hairiu! Moisu rongoai taha wai maania. 
REV.2.13	ꞌAu aidangisia do ꞌiꞌamou mou awa naꞌi ꞌomaa na ꞌia Saetan ꞌa tauꞌaro wetewete naꞌiei. Reiꞌuaa na oꞌasi miꞌamou mou ura baabau suriai hinihiniau amoou. ꞌAu aidangisia roꞌu i taha na toꞌo tanaa Antipas, i sae tatauꞌaro goro agua nara ngahu haꞌamaesia ꞌiniai tarohaꞌiniau ana naꞌi ꞌomaa amoousi na tauꞌaro ieia Saetan. Reiꞌuaa na oꞌasi, miꞌamou aiꞌa agohetaꞌi hinihiniau. 
REV.2.14	Maꞌata taraꞌi maho ꞌau aiꞌa waꞌewaꞌe ꞌiniꞌamou ꞌiniꞌi. Mou haꞌawateꞌi taraꞌi nei ꞌiniꞌamou ꞌanai suriai haꞌausuringaꞌi ana Belam.
REV.2.15	ꞌIꞌamou mou oꞌasi roꞌu. Mou haꞌawateraau taraꞌi nei ꞌiniꞌamou ꞌanai suriꞌi mwane haꞌausuringaꞌi taꞌaꞌi anaꞌi ruruha ana Nikolas.
REV.2.16	Naasi moi rihosi! ꞌOnaa mou bwaꞌi, ma bwaꞌi orea ma wai boi heiꞌoi beiꞌi sae ꞌisi ꞌiniai naihi na huraꞌa baaniai ngoogu.
REV.2.17	ꞌOnaa mou toꞌo karinga mamoi rongoai taha na Hiꞌona Maea ꞌa ꞌunua tanaraaui sae ni heisoi. ꞌIra tei narai ura baabau tari hahakona, wai haꞌangauraau ꞌiniai ‘mana’ na awa mau naꞌi dora bainihu
REV.2.18	Mia moꞌosi ꞌa oꞌani roꞌu ꞌiniau. “Nara ꞌini taha naꞌoi usuꞌi tanaai enjel na ꞌomesuriraaui sae ni heisoi naꞌi Taeataera maai haꞌa-aidangisiraau ꞌiniꞌi. ꞌOi oꞌani,
REV.2.18	ꞌInau garena God! Ni maagu ra ꞌonaai ngarungarui ꞌeu, mana uwaguꞌi ra wadowado ꞌonaai bras. Moisu bahurongoai taha wai maania. 
REV.2.19	ꞌAu aidangisiꞌi hakoi mwani maho ꞌiniꞌamou, ni heitaꞌahi amoou, ni hinihini amoou, ni tauꞌaro namou haa tanaau, mana here mou haua namou ura baabau ꞌinia. ꞌAu aidangisia roꞌu doni mwane mareho namou haaꞌi naꞌi ꞌohani, ra goro diꞌu baaniai naꞌo. 
REV.2.20	Maꞌata ꞌe taꞌi maho nau aiꞌa waꞌewaꞌe ꞌiniꞌamou ꞌinia. Naasia Jesibel, ni urao na ꞌunua haaria do ꞌiia ꞌe Rarabea magu aiꞌa, miꞌamou haꞌawatea ꞌanai haꞌausuri ma haꞌateharaaui sae tatauꞌaro aguꞌi ꞌanai wawaasuaꞌa mana ngaaꞌi mahoingau nara hoꞌasiꞌi tanaꞌi araaranunu. 
REV.2.21	ꞌAu nugaa tanaa i madoraa ꞌanai orisi ma aiꞌa raba agohetaꞌiniai awa wawaasuaꞌa na hauasi. 
REV.2.22	ꞌInau wai haꞌa-rongomaataꞌia Jesibel mawai haꞌa-rongomaataꞌiraau roꞌu i nei ra wawaasuaꞌa beia ꞌonaa narau bwaꞌi rihosi. 
REV.2.23	Wai ngahu gataꞌiniraau roꞌu i nei ra suriai haꞌausuringaꞌi ana. Ma naasi ꞌiraau hakoi mwane sae ni heisoi raigu aidangisia do ꞌinau ꞌau ꞌiraraꞌi hakoi ꞌadomaꞌidaaꞌi sae mana heiꞌirisidaaꞌi. Ni taharimou nawai haua ꞌai ꞌari moi suriai mareho namou haaꞌi.
REV.2.24	Taraꞌi nei ꞌiniꞌamou naꞌi Taeataera mou aiꞌa suriai haꞌausuringaꞌi taꞌaa ana Jesibel. Mou aiꞌa ꞌiraraa roꞌu i taha ꞌiraaui nei ra suria Jesibel ra ꞌunua ꞌiniai haꞌausuringaꞌi anaꞌia Saetan nara bainihu. Naasi ꞌau bwaꞌi ꞌunua tanaꞌamou ta maho bwara do moi suria. 
REV.2.25	ꞌE taꞌi maho moi nawai ꞌunua. Moi ura baabau naꞌi hinihinimoou tari ꞌoha wai boi ahoꞌi.
REV.2.26	ꞌIraaui nei ra ura baabau marau araisuriau tari hahakona, ꞌinau wai hauai mena tanaraaui ꞌanai marungira hakoi burungai noni naꞌi marewana. 
REV.2.27+REV.2.28	Mawai haua tanaraaui mena na taꞌisada beiai mena na haua tanaau i Amagu. Ni heimarungi adaau ꞌai wetewete diꞌu maai haꞌamaemaeꞌaai ꞌadomaꞌidaaꞌi burungai sae narau marungiꞌi. Rai here haꞌataꞌairaau ꞌonaai panikeni hau nara roho kasakasaa. Mawai haua tanaraau roꞌu i heeꞌu ni dangi.
REV.2.29	ꞌOnaa mou toꞌo karinga mamoi rongoai taha na Hiꞌona Maea ꞌa ꞌunua tanaraaui sae ni heisoi.”
REV.3.1	Mia moꞌosi ꞌa oꞌani roꞌu ꞌiniau. “Nara ꞌini taha naꞌoi usuꞌi tanaai enjel na ꞌomesuriraaui sae ni heisoi naꞌi Sadis mai haꞌa-aidangisiraau ꞌiniꞌi. ꞌOi oꞌani,
REV.3.1	Nara ꞌini haꞌatee aguꞌi. ꞌInaua moꞌo nau marungiai biu Hiꞌona anaꞌia God mana biu heeꞌu.
REV.3.2	Naasi moi rarai! Moi bonasia do moi haꞌa-wetewetea ahoꞌi hinihinimooꞌi. Naꞌi ꞌohani, na gere hinihini na mou toꞌoraa mau, ꞌa gaarangi mae haꞌataiꞌa. ꞌInia ꞌau sadoia doni barongamooꞌi ra aiꞌa taraa odo-odo naꞌi maana God. 
REV.3.3	Moi ꞌadomaꞌi ahoꞌisiꞌi haꞌausuringaꞌi nara haaꞌi tanaꞌamou namou rongoꞌi. Moi dauꞌi baabaui haꞌausuringaꞌi ꞌisi mamoi rihosi. ꞌOnaa mou bwaꞌi rarai minau wai boi naꞌi madoraa namou bwaꞌi ꞌiraraa ꞌonaai sae beriberi.
REV.3.4	Taraꞌi nei ꞌiniꞌamou ra aiꞌa haꞌadoꞌoꞌaꞌi tahingadaaꞌi ꞌini ora-oraꞌa ꞌonaai sae na haꞌadoꞌoꞌaai bwana ana ꞌini mwagiro. ꞌIraausi wai haꞌatoꞌoniraau ꞌiniꞌi toꞌoni mamaahui marai tatariori beiau naꞌi hourana agua, suria ꞌiraausi rau arari ꞌanai awa ꞌisi. 
REV.3.5	ꞌIrai nei ra ura baabau tari hahakona rai hoꞌosiꞌi bwana mamaahui. Minau bwaꞌi kaiꞌi atadaaꞌi baaniai bukani tahi. ꞌInau wai haꞌarangasia tanaa Amagu miraaui enjel anaꞌi do ꞌiraausi raꞌi rongoiusuri aguꞌi.
REV.3.6	ꞌOnaa mou toꞌo karinga mamoi rongoai taha na Hiꞌona Maea ꞌa ꞌunua tanaraaui sae ni heisoi.”
REV.3.7	Mia moꞌosi ꞌa oꞌani roꞌu ꞌiniau. “Nara ꞌini taha naꞌoi usuꞌi tanaai enjel na ꞌomesuriraaui sae ni heisoi naꞌi Piladelfia maai haꞌa-aidangisiraau ꞌiniꞌi. ꞌOi oꞌani,
REV.3.7	ꞌInaui nei nau maea mau haꞌa-momori, ꞌau toꞌoraai kii ana Mwaeraha Deved minau nau toꞌoraai mena ꞌanai marungiai hourana ana God.
REV.3.8	ꞌInau ꞌau aidangisiꞌi hakoi maho mou haaꞌi. Ruruha amoou aiꞌa taraa wetewete diꞌu mamougu araisuriꞌi moi haꞌausuringaꞌi aguꞌi, mamou aiꞌa tohe hunia do ꞌiꞌamou raꞌi rongoiusuri aguꞌi. Naasi ꞌa ꞌonaa do ꞌau tahangia tanaꞌamoui maraaruma na bwaꞌi ta sae roꞌu nai matai honosia baaniꞌamou. 
REV.3.9	Moisu reꞌiai here wai haua tanaai ruruha ana Saetan. Rau ꞌunua do ꞌiraau raꞌi Jiu maraugu pwariꞌi. ꞌInau wai haꞌa-auruhiraau marai topiraꞌi ruru tanaꞌamou marai aidangisia do ꞌinau ꞌau taꞌahiꞌamou.
REV.3.10	ꞌIniai araisuria amoou i haꞌatora agua tanaꞌamou domoi ura baabau suriꞌi mwani mareho bwara, ꞌinau wai taatahi bwarasiꞌamou baaniai madoraani rongomaataꞌi raha nai haꞌimaaniraau hakoi sae naꞌi marewana narai siri naꞌiei. 
REV.3.11	ꞌInau ꞌabwaꞌi orea mawai boiꞌa ahoꞌi. Naasi moi dau baabau naꞌi hinihini namou toꞌoraa, neina ra bwaꞌi rahiꞌi didimaa ni mwaeraha narai taharimou ꞌiniꞌi. 
REV.3.12	ꞌIraau hakoi nei ra ura baabau tari hahakona, rai ꞌonaai auu naꞌi Ruma Maea ana God agua, ꞌinia rai awa ꞌisi tarau. Mawai usua naꞌi abedaaꞌi i atanai God agua mana atanai ꞌomaa maea, i Jerusalem haoru na ꞌia God agua ꞌai haꞌataaria dio baaniai aro. Mawai usua roꞌu i ata haoru agua naꞌi abedaaꞌi.
REV.3.13	ꞌOnaa mou toꞌo karinga mamoi rongoai taha na Hiꞌona Maea ꞌa ꞌunua tanaraaui sae ni heisoi.”
REV.3.14	Mia moꞌosi ꞌa oꞌani roꞌu ꞌiniau, “Nara ꞌini taha naꞌoi usuꞌi tanaai enjel na ꞌomesuriraaui sae ni heisoi naꞌi Leodisia maai haꞌa-aidangisiraau ꞌiniꞌi. ꞌOi oꞌani,
REV.3.14	Nara ꞌini haꞌatee aguꞌi. ꞌInaua moꞌo nara ꞌunuau ꞌiniai ‘Amen.’ ꞌInau ꞌau mangudi ꞌanai tarohaꞌiniꞌi haꞌatee anaꞌia God mana mwani maho nau ꞌunuꞌi ra haꞌa-momori. ꞌIa God ꞌa haꞌatauꞌaroau ꞌanai haꞌapwaꞌaraꞌi mwane maho naꞌi marewana. Moisu bahurongoai taha wai ꞌunua.
REV.3.15	ꞌInau ꞌau aidangisiꞌi hakoi maho mou haaꞌi. Mou aiꞌa ꞌadomaꞌi wanusi ꞌiniau ma mou aiꞌa ꞌadomaꞌi raorao ꞌiniau roꞌu. Mau rabasia do mou gaꞌi ꞌadomaꞌi wanusi maꞌuasi mou gaꞌi ꞌadomaꞌi raorao. 
REV.3.16	Me suriai gere ꞌadomaꞌi raorao moi mau amoou, ꞌinau wai busuraꞌiniꞌamou huraꞌa baaniai ngoogu. 
REV.3.17	Mou ꞌunua domou totoꞌora, mamou toꞌoraꞌi hakoi mwani maho mou rabasiꞌi, mamougu aiꞌa aidangisiai taꞌaa haꞌatai amoou. ꞌA arari do ꞌiraaui sae rai arunga taꞌahiꞌamou, ꞌinia mou pohara mamou waꞌaroko mamou kuru. 
REV.3.18	Naasi moi boi beiau mamoi horiꞌi gol nara bwani haꞌa-wadiwadiꞌi ꞌiniai ꞌeu. ꞌOnaa moi haua oꞌasi, moi totoꞌora haꞌa-momori. Moi hori bwana mamaahui beiau roꞌu mamoi hoꞌosiꞌi, neina moi abui waꞌaroko haꞌaninimai inoni oꞌasi! Mamoi hori merisini ꞌadaꞌi maamooꞌi, neina moi wanawana goro ahoꞌi. 
REV.3.19	ꞌIraaui nei nau taꞌahiraau ꞌau matai hadahada wetewete tanaraau naꞌi ꞌoha rau taritariꞌa mau matai haꞌa-mamaꞌairaau roꞌu. Naasi moi ꞌadomaꞌi raorao ꞌiniau mamoi rihosi baaniꞌi ora-oraꞌa amooꞌi.
REV.3.20	Moi bahurongo, ꞌinau ꞌau ura naꞌi maraaruma mau pwepwee. ꞌIatei nai rongoai ringegu maꞌai tahangiai maraaruma, ꞌinau wai siri beia mawai ngau beia. 
REV.3.21	ꞌIra tei ra ura baabau tari hahakona rai heinagu beiau naꞌi dora ni mwaeraha agua, ꞌonaai ura baabau agua mau heinagu beia Amagu naꞌi dora ni mwaeraha ana.
REV.3.22	ꞌOnaa mou toꞌo karinga mamoi rongoai taha na Hiꞌona Maea ꞌa ꞌunua tanaraaui sae ni heisoi.”
REV.4.1	Naꞌi murinai reꞌiꞌi aguꞌi mwani maho ꞌisi, ꞌaugu ꞌome mara tahangiaꞌai maraaruma naꞌi aro. Mana ringe nau rongoa gaꞌu ani na rongo ꞌonaai ahuri ꞌa oꞌani ꞌiniau, “Taꞌeha mai ꞌini, mawai haꞌataꞌinia tanaꞌo i taha naigu toꞌo roꞌu.” 
REV.4.2	Naꞌi ꞌohasi mana Hiꞌona Maea ꞌa rabe beiau. Mau reꞌiai dora heheinagu anai mwaeraha, ꞌe sae na heinagu naꞌiei. 
REV.4.3	Ni saesi, ꞌa wadoraꞌi ꞌonaai hau ꞌome goro ra ꞌunua ꞌiniai Jespa mana Kanalian. Mana rauꞌaro na wadowado ꞌonaai hau ra ꞌunua ꞌiniai Emarol ꞌa awa garigariai dora heheinagu anai mwaeraha. 
REV.4.4	Mana rua tangahuru mana hai dora heheinagu ra awa garigariai dora heheinagu anai mwaeraha na awa naꞌi ꞌubuta. Ni rua tangahuru mana hai dora heheinagu ꞌisi, raꞌi saemaua nara heinagu suriꞌi. Ra hoꞌosiꞌi bwana mamaahui marau nugaꞌi suriꞌi bwaudaaꞌi didimaa ni mwaeraha nara tauꞌarodi ꞌiniai gol. 
REV.4.5	Ma naꞌi dora heheinagu anai mwaeraha naꞌi ꞌubuta ꞌa huraꞌa mai ei mararea mana hita. Ma ꞌe biu raita ngarungaru nara awa naꞌi maanai dorasi. Nara ꞌisi biu Hiꞌona anaꞌia God.
REV.4.6	Manaꞌi roꞌu i maanai dorasi ꞌe mareho na ꞌome ꞌonaaiai asi na maꞌinora goro ma wadoraꞌi goro ꞌonaai gilaasi na awaiei.
REV.4.6	Ma naꞌi garigariai dora heheinagu anai mwaeraha ꞌe hai kae maho tahitahi na abedaaꞌi hako ra honuraꞌi maa. 
REV.4.7	ꞌE nei maꞌe ꞌomehana. Maho tahitahi tahamora ꞌa ꞌome ꞌonaai laeon. Nei haisuri ꞌa ꞌome ꞌonaai kau mwane. Orunai nei, ni hauraena tari auru naꞌi ꞌuꞌuna ꞌa ꞌonaai sae, mana haina ꞌa ꞌome ꞌonaai hada na roho. 
REV.4.8	ꞌIraaui hai marehosi rau ꞌado ono gahogaho mana abedi ra honuraꞌi maa tari auru suriꞌi bahaidi gahogahodi. ꞌAdo rodo mana dangi rau ganariai
REV.4.8	“Maea, Maea, Maea, Araha God ꞌo mena.
REV.4.8	ꞌO bwane awa mau mai ma naꞌi ꞌohani
REV.4.8	mei taꞌoha nai boi mau roꞌu.”
REV.4.9	Mana hai maho tahitahisi rau matai haꞌaasaa marau haꞌahoua marau haꞌatee haꞌagorohia moꞌo na awa tarau na heinagu naꞌi dora heheinagu anai mwaeraha. 
REV.4.10	ꞌAdo ꞌoha narau haꞌarahesia moꞌosi, na rua tangahuru mana hai saemaua rau topiraꞌi ruru tanaa marau haꞌarahesia. Rau nugaꞌi didimaa ni mwaeraha adaaꞌi naꞌi maanai dora heheinagu anai mwaeraha marau oꞌani,
REV.4.11	“Iꞌoe naasi God mana Araha ameeu,
REV.4.11	Iꞌoe ꞌa arari dorai haꞌaasaꞌo marai haꞌahouꞌo ꞌiniai mena amua.
REV.4.11	ꞌInia iꞌoe ꞌo haꞌapwaꞌaraꞌi maꞌo haꞌatahiꞌi mwani maho naꞌi marewana suriai heiꞌirisimu.”
REV.5.1	Mia moꞌo na heinagu naꞌi hunganai dora heheinagu anai mwaeraha ꞌa dauai buka ꞌiniai rima odona na ꞌonaai rorokui pepa nara usu-usu naꞌi rua aba hairiu. Ni bukasi ra bwani honosia, mana bukasi ꞌe biu dora ꞌanai haꞌababaua na awa iei.
REV.5.2	Mau reꞌiai enjel na mena na haꞌatee raha oꞌani, “ꞌIatei na arari ꞌanai rahiai biu dora ꞌanai haꞌababauasi maai tahangiai buka?” 
REV.5.3	Me ꞌa bwaꞌi sae naꞌi aro manaꞌi marewana manaꞌi dora adaaui nei nara maeꞌa nai matai tahangia mwadaꞌu i buka ꞌanai wana naꞌi rarona.
REV.5.4	Mau angi uru-uru, ꞌinia ꞌa bwarai sadoia ta sae nai arari ꞌanai kehasiai bukasi ꞌanai wana naꞌi rarona. 
REV.5.5	Maꞌe taꞌi ꞌiniraaui rua tangahuru mana hai saemaua ꞌisi ꞌa oꞌani ꞌiniau, “ꞌOi abu angi! ꞌOisu ꞌome. ꞌIa Jisas nara ꞌunua ꞌiniai Laeon na huta naꞌi burungana Jiuda mea Deved, ꞌa bwani haꞌahehoa Saetan. ꞌIia nai matai rahiai biu dora ra haꞌababaua naꞌi bukasi maai matai kehasia.”
REV.5.6	Mau reꞌiai Garei Siip na ura naꞌi naꞌonai dora heheinagu anai mwaeraha, miraaui saemaua mana hai maho tahitahisi rau awa garigaria. Na Garei Siip naasi ꞌa ꞌome ꞌonaa dora ngahu haꞌamaesia gaꞌu. ꞌA toꞌoraai biu rangorango mana biu maa. Naꞌisi biu Hiꞌona anaꞌia God na haꞌataariꞌi huraꞌa ꞌari suriai marewana. 
REV.5.7	Mana Garei Siip ꞌa ꞌari wou ma rahiai buka baaniai rima odona moꞌo na heinagu naꞌi dora heheinagu anai mwaeraha. 
REV.5.8	ꞌOha na rahia hako i bukasi, ꞌiraaui hai maho tahitahi ani mana rua tangahuru mana hai saemaua rau topiraꞌi ruru bwarasia. Rau ꞌado gitaa mana raboꞌo gol nara honu ꞌiniꞌi insens. Ni insens ꞌisi ꞌe nunu ꞌiniꞌi haꞌarahesi adaaꞌi sae anaꞌia God. 
REV.5.9	Ma rau suruꞌiai gana haoru oꞌani,
REV.5.9	“Iꞌoe naꞌo arari ꞌanai rahiai buka
REV.5.9	mana rahiai biu dora nara haꞌababaua ꞌinia.
REV.5.9	ꞌInia iꞌoe nara ngahu haꞌamaesiꞌo mana ꞌabumu naꞌo horiraau ꞌiniai sae naꞌi marewana tanaa God,
REV.5.9	sae suri ꞌado burunga mana ꞌado haꞌatee mana ꞌado marau.
REV.5.10	ꞌO marungiraau ꞌonaai mwaeraha maꞌo haꞌa-piriisiraau neina rai tauꞌaro tanaꞌo.
REV.5.10	Ma ta dangi raigu marungiraaui sae naꞌi marewana.”
REV.5.11	ꞌAugu wanawana roꞌu wou mau rongoai ringenai kae ruruhai enjel. ꞌA bwarai udumaꞌi tarihadi ꞌiniai rago diꞌu adaau. Ma rau awa garigariraaui saemaua mana hai maho tahitahisi mana dora heheinagu anai mwaeraha. 
REV.5.12	Rau ganagana raha oꞌani,
REV.5.12	“Na Garei Siip nara ngahu haꞌamaesia gaꞌu, ꞌa arari dogai haꞌaasaa,
REV.5.12	ꞌinia ꞌiia ꞌa mena ma totoꞌora ma wetewete ma madoma.
REV.5.12	Gai haꞌahoua magai haꞌaasaa
REV.5.12	magai haꞌatee haꞌagorohiai atana.”
REV.5.13	Mau rongoai ꞌado ngarutadi mareho na haꞌapwaꞌaraꞌi a God naꞌi aro manaꞌi marewana manaꞌi dora adaaꞌi nei ra maeꞌa ma naꞌi asi rau oꞌani,
REV.5.13	“Gau magai haꞌatee haꞌagorohia tarau i Garei Siip
REV.5.13	mea moꞌo na heinagu naꞌi dora anai mwaeraha,
REV.5.13	magai haꞌaasararua magai haꞌahourarua ꞌinia ꞌirarua raru mena.”
REV.5.14	Mana hai maho tahitahisi narau awa garigariai dora heheinagu anai mwaeraha rau oꞌani, “Amen.” Miraaui saemaua raugu topiraꞌi ruru marau haꞌarahesirarua.
REV.6.1	Mana Garei Siip ꞌa rahiai dora tahamora nara haꞌababaua ꞌinia i buka. Mau rongoai ringenai taꞌi ꞌiniraaui hai mareho tahitahisi, ꞌa rongo ꞌonaai kae huai hita na maguru. ꞌA oꞌani, “Huraꞌa mai!” 
REV.6.2	Mau reꞌiai hoosi mamaahui, mana nei na heinagu naꞌi hungana ꞌa daai baꞌe. Ra nugaai didimaa ni mwaeraha naꞌi bwauna ma taꞌe huraꞌa ꞌonaai sae heheiꞌoi na haꞌaagau ꞌanai huraꞌa winiꞌi taraꞌi heiꞌoi.
REV.6.3	Mana Garei Siip ꞌa rahiai ruanai dora ꞌanai haꞌababauai buka. Mau rongoai ruanai mareho tahitahi ꞌa oꞌani, “Huraꞌa mai!” 
REV.6.4	Ma huraꞌa mai taꞌi hoosi roꞌu na wangawanga. Na nei na heinagu naꞌi hungana ꞌa daai naihi na mwamwakaru hairiu ma toꞌoraai mena ꞌanai haꞌa-haingahuiraaui sae naꞌi marewana ꞌanai ngahu haꞌamaesiraau hairiu.
REV.6.5	Mana Garei Siip ꞌa rahiai orunai dora ꞌana haꞌababauai buka, mau rongoai orunai mareho tahitahi ꞌa oꞌani, “Huraꞌa mai!” Ma huraꞌa mai hoosi buruburuꞌa. Na sae na taꞌe naꞌi hungana, ꞌa daa i maho ꞌanai toho haꞌataꞌisadaꞌi hihiꞌa adaaꞌi mareho. 
REV.6.6	Mau rongoai haꞌatee na huraꞌa mai naꞌi ꞌuruhanai hai mareho tahitahisi ꞌa oꞌani, “ꞌOi hano maꞌoi haꞌataꞌaiꞌi mahoingau naꞌi marewana neina ni horihori ꞌanai taꞌi dangi bubu ꞌai araria moi taꞌi gere raboꞌoi flaoa, ma ꞌonaa flaoa ꞌa aiꞌa taraa goro, maꞌai araria moi ta oru gere raboꞌo. Maꞌata ꞌoi abu heretaꞌaiꞌi hasiꞌei ngaungau ꞌonaai ꞌoliv mana grep.”
REV.6.7	Mana Garei Siip ꞌa rahiai hainai dora ꞌanai haꞌababauai buka. Mau rongoai ringenai hainai mareho tahitahi na oꞌani, “Huraꞌa mai!” 
REV.6.8	Mau reꞌiai hoosi na kala ana ꞌa ꞌome ꞌonaai rawai hasiꞌei na gora, na ꞌome ꞌonaa do ꞌe maho na bwani maeꞌa. ꞌIa moꞌo na taꞌe naꞌi hungana ra haꞌa-atania ꞌiniai “Mae.” Mana nata nei na haisuri ra ꞌunua ꞌiniai “Dora adaaui nei ra mae.” ꞌIa God ꞌa haua tanararuai mena ꞌanai haꞌamaesiai kae ruruhai sae naꞌi ꞌado dora naꞌi marewana.
REV.6.9	Mana Garei Siip ꞌa rahiai rimanai dora ꞌanai haꞌababauai buka. Mau reꞌiꞌi aungadi mwani sae ra maeꞌa ra awa naꞌi maanai dora ni hoꞌasi. Nara ꞌisi aungadi sae nara ngahuiꞌi ꞌiniai hinihinia adaau mana tarohaꞌinia adaau i haꞌatee ana God. 
REV.6.10	Miraaui aunga rau haꞌatee raha oꞌani, “Araha God, iꞌoe ꞌo mena diꞌu. ꞌO maea maꞌo haꞌa-momori. Naꞌi ngaita naꞌoi hiiriraau maꞌoi haꞌa-mamaꞌairaaui nei naꞌi marewana nara haꞌamaesiꞌameu?” 
REV.6.11	Mara haꞌa ꞌado toꞌoni tewa mamahuiraau mia Araha ꞌa oꞌani ꞌiniraau, “Moi mamasi gaꞌu tari ꞌoha narai haꞌamaesiraau roꞌu i sae hinihini ra awa mau naꞌi marewana nara tauꞌaro roꞌu tanaa God.”
REV.6.12	Mana ꞌoha na Garei Siip ꞌa rahiai ononai dora ꞌanai haꞌababauai buka ꞌe nunu raha na toꞌo. Ni sina ꞌa buruburuꞌa ꞌonaai bwana buruburuꞌa mana hura ꞌa rara wangawanga ꞌonaai ꞌabu. 
REV.6.13	Ni heeꞌu ra ahoda dioi marewana ꞌonaai huai hasiꞌei fig nara ahoda ꞌoha na nunusiꞌi dioi roꞌa raha. 
REV.6.14	Mana ahoasara ꞌa heihoa ma sara ꞌonaai hiꞌo ra rokurokua. Ni hungahunga mana marau ra sara baaniꞌi dora adaaꞌi. 
REV.6.15	ꞌIraaui mwaeraha ni marewana mana naꞌotara, miraaui naꞌotara adaaꞌi heheiꞌoi, miraaui nei totoꞌora, miraaui nei toꞌo mena, miraaui slev, miraaui nei nara aiꞌa slev, rau bainihu suriꞌi wabwa marau ohi suriꞌi hau suriꞌi hungahunga. 
REV.6.16	Rau awara tanara i hungahunga mana hau oꞌani, “Moi kukuhaiꞌameu mamei bainihu baania moꞌo na heinagu naꞌi dora heheinagu anai mwaeraha, mana taesuꞌa na haa i Garei Siip. 
REV.6.17	ꞌIniai madoraa adarua ꞌanai haꞌa-mamaꞌaiꞌameu naaniꞌa. ꞌIatei nai matai wetewete ꞌanai ura bwarasia?”
REV.7.1	Naꞌi muri roꞌu ꞌau reꞌiai hai enjel rau ura suriꞌi hai diꞌunai marewana. Rau dau bwarasiai hai mamaai roꞌa ꞌanai abu aruwaisiai ano mana asi mana hasiꞌei. 
REV.7.2	Rau toꞌoraa roꞌu i mena ꞌanai here haꞌataꞌaiai ano mana asi. Mau reꞌia roꞌu taꞌi enjel na boi baaniai dora na araꞌa iei sina, ꞌa haꞌaagau ꞌanai haꞌararaaui noni ꞌiniai haꞌara ana God na tahitahi. Ma haꞌatee raha tanaraaui hai enjel oꞌani, 
REV.7.3	“Moi abu gaꞌu here haꞌataꞌaiai ano, miraaui hasiꞌei mana asi! ꞌAi tari madoraa nagai nugaai haꞌara ana God naꞌi hauraedi sae tatauꞌaro anaꞌi.”
REV.7.4	Mau rongoai siha sae rai toꞌoraai haꞌara naꞌi hauraedi. ꞌE taꞌi ꞌarangi hai tangahuru mana hai meru baaniai burungadaaꞌi Israel.
REV.7.5	ꞌE taꞌi tangahuru mana rua meru baaniai burungana Jiuda,
REV.7.5	ꞌe taꞌi tangahuru mana rua meru baaniai burungana Ruben,
REV.7.5	ꞌe taꞌi tangahuru mana rua meru baaniai burungana Gad,
REV.7.6	ꞌe taꞌi tangahuru mana rua meru baaniai burungana ꞌAsa,
REV.7.6	ꞌe taꞌi tangahuru mana rua meru baaniai burungana Naftali,
REV.7.6	ꞌe taꞌi tangahuru mana rua meru baaniai burungana Manase,
REV.7.7	ꞌe taꞌi tangahuru mana rua meru baaniai burungana Simion,
REV.7.7	ꞌe taꞌi tangahuru mana rua meru baaniai burungana Livae,
REV.7.7	ꞌe taꞌi tangahuru mana rua meru baaniai burungana Isaka,
REV.7.8	ꞌe taꞌi tangahuru mana rua meru baaniai burungana Sebiulan,
REV.7.8	ꞌe taꞌi tangahuru mana rua meru baaniai burungana Josep
REV.7.8	maꞌe taꞌi tangahuru mana rua meru baaniai burungana Benjamin.
REV.7.9	Naꞌi muri mau reꞌiꞌi mwani sae rago nau bwaꞌi matai udumaꞌi tarihadi. Mwani sae abe ꞌome heꞌeteꞌi hairiu baaniꞌi ꞌado burunga mana ꞌado marau mana ꞌado haꞌatee heheꞌeteꞌi naꞌi marewana. Ra ura naꞌi naꞌonai dora heheinagu anai mwaeraha ma roꞌu naꞌi maanai Garei Siip. Ra siri suriꞌi toꞌoni tewa mamaahui mara dauꞌi hahaai niu. 
REV.7.10	Ra haꞌatee raha oꞌani, “ꞌIa God aga na heinagu naꞌi hunganai dora heheinagu anai mwaeraha mana Garei Siip, raru toꞌoraai mena ꞌanai haꞌatahigia.”
REV.7.11	Miraaui enjel ra ura garigariai dora heheinagu anai mwaeraha miraau roꞌu i saemaua mana hai maho tahitahi ani rau topiraꞌi ruru marau mwaoro dio naꞌi ano naꞌi naꞌonai dora heheinagu anai mwaeraha marau haꞌarahesia God oꞌani,
REV.7.12	“Haꞌamomori, iꞌoe God ameeu,
REV.7.12	meu haꞌa-aneaneꞌo mameu haꞌaasaai atamu.
REV.7.12	Meu haꞌatee haꞌagorohiꞌo mameu haꞌahouꞌo
REV.7.12	ꞌinia iꞌoe ꞌo madoma, maꞌo mena maꞌo wetewete tarau na bwaꞌi hakoꞌa taꞌoha! Amen.”
REV.7.13	Maꞌe taꞌi ꞌiniraaui saemaua ꞌa songaꞌiniau oꞌani, “ꞌIra tei sae toꞌoni mamaahui tewa ꞌisi? Manaꞌi hei ra boi ei?”
REV.7.14	Minau aramia oꞌani, “Saemaua, ꞌinau aiꞌa ꞌiraraa. Iꞌoe gasi.”
REV.7.14	Mia oꞌani, “Neiraausi nei narau tahisiai rongomaataꞌi raha narau bwane siri naꞌi rarona. Rau wasiꞌi bwana adaaꞌi ꞌiniai ꞌabunai Garei Siip narau haꞌamamahuiꞌi ꞌiniꞌi. 
REV.7.15	Naia narau ura ꞌinia naꞌi maanai dora heheinagu ana God marau haꞌarahesia suri rodo mana dangi naꞌi ruma maea ana. ꞌIa moꞌo na heinagu naꞌi hunganai dora heheinagu anai mwaeraha ꞌai awa beiraau mai ꞌomesuriraau. 
REV.7.16	Raugu bwaꞌi hioroꞌa, maꞌua maesiai gono, mana raoraohanai sina maꞌua ta maho roꞌu ꞌagu bwaꞌi toꞌiraauꞌa. 
REV.7.17	ꞌInia na Garei Siip na awa naꞌi maanai dora heheinagu anai mwaeraha ꞌa ꞌomesuriraau ꞌonaai sae na ꞌomesuriꞌi siip anaꞌi. Maꞌai naꞌotaradaau ꞌanai ꞌari gono naꞌi hurahurai wai ni tahi. Mia God ꞌai iduꞌiꞌi wai baaniꞌi maadaaꞌi, raugu bwaꞌi ahutotouꞌa roꞌu taꞌoha.”
REV.8.1	Naꞌi ꞌoha na Garei Siip ꞌa rahiai biunai dora ꞌanai haꞌababauai buka, naꞌi aro ꞌa papaku suriai abai ꞌaoa. 
REV.8.2	ꞌIraaui biu enjel narau ura naꞌi maana God, ra haꞌa ꞌado ahuriraau. 
REV.8.3	Mana nata enjel na daai raboꞌo gol ra awaiei insens, ꞌa boi ma ura naꞌi bobonai dora ni hoꞌasi. Ra haaꞌi insens rago tanaa ꞌanai nuga goniꞌi beiꞌi haꞌarahesi adaaꞌi noni anaꞌia God. Ma hauai suu hoꞌasi ꞌiniꞌi naꞌi hunganai dora ni suu hoꞌasi nara tagorahia ꞌiniai gol na awa naꞌi maanai dora heheinagu anai mwaeraha. 
REV.8.4	Mana asuasunai insens mana haꞌarahesi adaaꞌi noni anaꞌia God ra araꞌa goni tanaa God baaniai raboꞌo na daa i enjel. 
REV.8.5	Naꞌi muri ꞌaugu ꞌome mana enjel ꞌa haꞌahonuaꞌa i raboꞌo anai insens ꞌiniai ꞌeu baaniai dora ni suu hoꞌasi, ma gaasia dio naꞌi marewana. Ma boi kae rongo raha ma mararea ma hitahita ma kae nunu na ꞌiharaꞌiniai ano.
REV.8.6	Mana biu enjel rau haꞌaagau ꞌanai uuhiꞌi ahuri adaaꞌi. 
REV.8.7	Naꞌi madoraa na enjel tahamora ꞌa uuhiai ahuri ana, i wai ra ꞌunua ꞌiniai ꞌaesi ꞌa haidorari beiai ꞌeu mana ꞌabu, ra ahoda dioi marewana ꞌonaai rangi. Ma ragoi hasiꞌei mana ano ra noro.
REV.8.8	Mana ruanai enjel ꞌa uuhiai ahuri ana, maꞌe maho na ꞌome ꞌonaai hungahunga na ngarungaru ꞌa ahoda dio naꞌi asi. Maꞌe kae dora ꞌiniai asi na ahoꞌitaꞌi ꞌabu.
REV.8.9	Ma rago i mareho tahitahi naꞌi asi ra mae, ma ragoi haka ra here haꞌataꞌaiꞌi.
REV.8.10	Mana orunai enjel ꞌa uuhiai ahuri ana, maꞌe kae heeꞌu na ngarungaru ꞌonaai hahaaisina nara suungia na ahoda dio baaniai aro marawa hunganai kae dora ꞌiniꞌi wai mana hurahura.
REV.8.11	Na atanai heeꞌusi, ra ꞌunua ꞌiniai mahai, maꞌe kae dora ꞌiniꞌi wai ra mahai. Ma ragoi sae ra mae ꞌiniꞌi gonohiꞌi wai mahai.
REV.8.12	Mana hainai enjel ꞌa uuhiai ahuri ana, maꞌe kae dora ꞌiniai sina mana hura ra kuhi, mana heeꞌu ra oꞌasi roꞌu maꞌe hai ꞌaoa ꞌiniai dangi na aiꞌa marewa mana rodo ꞌa oꞌasi roꞌu.
REV.8.13	ꞌAugu ꞌome maꞌe hada na roho ahaaha ꞌari aro marawa ꞌa haꞌatee raha oꞌani, “Haꞌa-arohaiꞌamou diꞌu i saenai marewana. Naꞌi ꞌoha ꞌiraaui nata oru enjel raigu uuhiꞌi roꞌu i ahuri adaaꞌi, ꞌai taꞌaa diꞌu tanaꞌamou.”
REV.9.1	Naꞌi ꞌoha rimanai enjel ꞌa uuhiai ahuri ana, ꞌau reꞌiai heeꞌu na ahoda dio baaniai aro marawa naꞌi marewana. Ra haua tanaai heeꞌu i kii ꞌanai tahangiai honohono anai waumu na aiꞌa toꞌo hahakona. 
REV.9.2	ꞌOha na tahangia, asuasu ra huraꞌa naꞌiei ꞌa ꞌonaai asuasunai kae ꞌeu. Ni asuasu ꞌa haꞌabwarasiai rarahanai sina, mana marewana ꞌa kuhi.
REV.9.3	Mana ngabo ra roho huraꞌa baaniai asuasu mara ꞌadarara ꞌari suriai marewana. Mana wetewete nara hauꞌi tanaꞌi ngabo ꞌisi ra wetewete ꞌonaaiꞌi suhari. 
REV.9.4	Ra haꞌa-aburaau ꞌiniai here haꞌataꞌaiꞌi hahaarisi mana hasiꞌei mana mwani taraani raraaua. Rai matai haꞌa-mamaꞌairaau moi nei ra aiꞌa toꞌoraai haꞌara ana God naꞌi hauraeda. 
REV.9.5	Rai haꞌa-maataꞌiraau suria ta rima hura, maꞌata ra bwaꞌi haꞌamaesiraau. Ni haꞌa-mamaꞌai rai haua tanaraau, ꞌai maataꞌi ꞌonaai suꞌi na haa i suhari. 
REV.9.6	Naꞌi madoraasi, ꞌiraaui sae rai bonasiai haaꞌi herehere dorai mae ꞌinia, marau bwaꞌi mae. Rai ꞌirisia diꞌu i mae magu bwara.
REV.9.7	Ni ngabo ꞌisi ra ꞌome ꞌonaai hoosi nara haꞌaagau ꞌanai heiꞌoi. Maho ra ꞌonaai didimaa gol adaaꞌi mwaeraha ra awa suriꞌi bwaudi mana hauraedi tari auru suriꞌi ꞌuꞌudi ra ꞌome ꞌonaai sae. 
REV.9.8	Ni warihudi ra tewa ꞌonaai warihui urao, mana rihodi ra ꞌonaai rihoi laeon. 
REV.9.9	Ra hoꞌosiꞌi toꞌoni ni heiꞌoi naꞌi waiburudi nara tauꞌarodi ꞌiniai ꞌaean. Mana gahogahodi ra rongo raha ꞌonaai bwea nara ogea ꞌiniai hoosi na ꞌeba ꞌiniai heingahui. 
REV.9.10	Ni kekeredi ra ꞌonaai kekerei suhari ra toꞌo maho ra haisuꞌisuꞌi ꞌiniꞌi nara mwamwakaru ꞌanai haꞌa-mamaꞌairaaui sae suriai rima hura. 
REV.9.11	I mwaeraha adaau, naasi enjel taꞌaa na ꞌomesuriai waumu. Atana naꞌi haꞌatee adaau Jiu, ra ꞌunua ꞌinia Abadon, miraaui Grik ra ꞌunua ꞌinia Apolion. Ni ꞌadoꞌado ꞌanai rua atasi, ꞌia moꞌo na matai here haꞌataꞌaiꞌi maho.
REV.9.12	Naasi maho taꞌaa tahamora na toꞌo. ꞌAbwaꞌi orea ma ta rua maho taꞌaa ꞌai toꞌoꞌa roꞌu.
REV.9.13	Mana orunai enjel ꞌa uuhiai ahuri ana, mau rongoai haꞌatee na boi baaniai hai rangorango anai dora ni hoꞌasi nara tagoraa ꞌiniai gol na ura naꞌi maana God. 
REV.9.14	ꞌA oꞌani ꞌiniai ononai enjel, “ꞌOi ruhasiraaui hai enjel nara hoꞌosiraau naꞌi bobonai wai rahai Iufreitis.” 
REV.9.15	ꞌIraau rau bwani haꞌaagau mau mai, raugu mamasia moi madoraai dangi mana hura mana harisi ꞌanai haꞌamaesiai kae ruruhai sae naꞌi marewana.
REV.9.16	Mau rongoai ꞌunua ada i siha sae heheiꞌoi narau toꞌoraa narai taꞌe suriꞌi hoosi, ꞌa ꞌonaai rua ꞌarangi milion. 
REV.9.17	Mau reꞌiꞌi sae heheiꞌoi ra taꞌe suriꞌi hoosi. Ni toꞌoni ni heiꞌoi nara nugaꞌi suriꞌi waiburudi ra ꞌome wangawanga ꞌonaai ngarungarui ꞌeu ma taraꞌi ꞌomehanai ꞌeusi ra gere raba ꞌome boraboraꞌa mana togatogaꞌa. Ni bwaudi hoosi ꞌisi, ra ꞌonaai bwau i laeon, ni ꞌeu mana asuasu mana hau madoro ra huraꞌa baaniꞌi ngoodi. 
REV.9.18	ꞌE kae ruruha ꞌiniraaui sae naꞌi marewana nara maesiai oru haꞌa-mamaꞌai raha ra huraꞌa baaniꞌi ngoodi hoosi, ni ꞌeu mana asuasu mana hau madoro.
REV.9.19	Ni wetewete adaaꞌi hoosi ꞌisi ra awa suriꞌi ngoodi manaꞌi kekeredi. Ni kekeredi ra ꞌonaai bwau i mwaa nara hahairete nara matai here haꞌataꞌairaau ꞌiniꞌi sae.
REV.9.20	Miraaui nei nara aiꞌa mae naꞌi haꞌa-mamaꞌai raha nara toꞌo ꞌini, ra aiꞌa nugasiꞌi mau i herehere adaaꞌi nara aiꞌa goro. Ra haꞌarahesiꞌi moi mau i adaro mana araaranunu nara aiꞌa matai wanawana maꞌua rongorongo maꞌuasi hadahada, narau tauꞌarodi ꞌiniꞌi gol, mana silva, mana bras, mana hau, mana hasiꞌei. 
REV.9.21	Marau aiꞌa nugasiꞌi roꞌu taraꞌi baronga taꞌaꞌi adaaꞌi ꞌonaai heingahu, haiꞌuaasi, wawaasuaꞌa, mana beri.
REV.10.1	Mau reꞌia roꞌu i enjel na mena, ꞌa dio mai baaniai aro. ꞌA hoꞌowaꞌa ꞌiniai rorodo, maꞌe rauꞌaro na awa naꞌi ahoranai bwauna. Ni hauraena tari auru naꞌi ꞌuꞌuna ꞌa ꞌonaai sina, mana uwanaꞌi ra ꞌonaai kae ngarungarui ꞌeu. 
REV.10.2	ꞌA daa i gere buka na ꞌonaai rorokui pepa nara bwani kehasiaꞌa. Ma ura, na uwa odona naꞌi hunganai asi mana nata uwa naꞌi dora mamata. 
REV.10.3	Ma awara huraꞌa ꞌiniai ringe raha na rongo ꞌonaai laeon na ngurunguru. Naꞌi muri ꞌe biu huai hita nagu haꞌatee roꞌu.
REV.10.4	ꞌAu gaarangi usuꞌi taha rau ꞌunuꞌi maꞌe haꞌatee na boi baaniai aro ꞌa oꞌani, “ꞌOi abu rangasiꞌi maꞌua usuꞌi maho ꞌisi.” 
REV.10.5	Mana enjel na ura tahanga naꞌi asi mana dora mamata ꞌa tarangaꞌiniai rima odona araꞌai aro. 
REV.10.6	Ma hauai duruduru na wetewete naꞌi atana God na awa tarau na haꞌapwaꞌaraai ahoasara mana marewana mana asi mana mwani mareho naꞌi rarodi. Ni enjel ꞌa oꞌani, “ꞌIa God ꞌagu bwaꞌi mamasiꞌa roꞌu. 
REV.10.7	Naꞌi ꞌoha na biunai enjel ꞌai uuhiai ahuri ana, ꞌai toꞌo i taha na ꞌia God na ꞌadomaꞌi nunuga ꞌinia mau mai. Naasi ꞌadoꞌado na bwani haꞌarangasiai tanaraaui sae tatauꞌaro anaꞌi, ꞌiraaui Rarabea, magu aiꞌa haꞌarangasia huraꞌa tanaa namoiwou ta sae.”
REV.10.8	Mana haꞌatee na boi baaniai aro ꞌa oꞌani roꞌu ꞌiniau, “ꞌOi ꞌari maꞌoi rahiai buka nara bwani kehasia baaniai rimarimanai enjel na ura tahanga naꞌi asi mana dora mamata.”
REV.10.9	ꞌOha nau ꞌari mau haꞌangoniai gere bukasi baaniai enjel, ꞌa oꞌani ꞌiniau, “ꞌOi hauai buka maꞌoi ngaa! Ni ahumu ꞌai mamasi ꞌinia, maꞌata naꞌi ngoomu ꞌai mamagi ꞌonaai huai modiꞌo.” 
REV.10.10	Mau rahiai gere buka baaniai enjel mau ngaa. Ni ngauhana ꞌa mamagi ꞌonaai huai modiꞌo naꞌi ngoogu ma naꞌi ahugu ꞌa mamasi. 
REV.10.11	Mana enjel ꞌa oꞌani roꞌu ꞌiniau, “ꞌOi tarohaꞌinia waiori taha nai toꞌo tanaraaui sae ꞌado burunga, ꞌado marau, mana ꞌado haꞌatee heheꞌeteꞌi hairiu, mana mwani mwaeraha heꞌeteꞌi hairiu roꞌu.”
REV.11.1	Mara haua tanaaui gere bahoroi hasiꞌei ꞌanai tohotoho, mara oꞌani ꞌiniau, “ꞌOi ꞌari maꞌoi tohongiai Ruma Maea ana God. ꞌOi tohongia roꞌu i dora ni hoꞌasi maꞌoi udumaꞌiniraaui sae ra haꞌarahesi. 
REV.11.2	ꞌOi abu tohongiai kae dora aꞌora naꞌi abau ꞌomaa. ꞌOi nugaa moi, ꞌinia ra bwani nugasiaꞌa tanaraaui nei ra aiꞌa ꞌiraraa God. ꞌIraau rai marungiai Jerusalem suria ta hai tangahuru mana rua hura. 
REV.11.3	Maꞌata wai haꞌataariai rua sae heheitarohaꞌi agua ꞌanai tarohaꞌiniai haꞌatee aguꞌi suriai hai tangahuru mana rua hura.
REV.11.4	“Ni rua Rarabea naasi rua hasiꞌei nara ꞌunua ꞌiniai ꞌOliv mana rua raita ra ura naꞌi maanai mwaeraha na marungiai marewana. 
REV.11.5	I maeronga nai raba here haꞌataꞌairarua, ni ꞌeu ꞌai huraꞌa baaniꞌi ngoodaruꞌi maai haꞌamaesia. Naasi here nararui haa ꞌana tanei nai haꞌimaania here haꞌataꞌairarua. 
REV.11.6	Raru toꞌo mena ꞌanai haꞌabwarasiai rangi naꞌi aro maꞌai abu rangi naꞌi madoraa rarui heitarohaꞌi. Mararu toꞌo mena ꞌanai haꞌa-ahoꞌitaꞌiniꞌi wai ꞌiniai ꞌabu, mararu matai haaꞌi mwani haꞌa-mamaꞌai ꞌonaai here haꞌa-taꞌairaaui sae naꞌi marewana namoiwou ta ꞌoha nararui rabasia.
REV.11.7	“Naꞌi ꞌoha na rua Rarabea raru heitarohaꞌi hako, ni kae mwamwaa wasi ꞌome taꞌaa na awa naꞌi kae waumu na aiꞌa toꞌo hahakona, ꞌai huraꞌa mai maꞌai heingahui beirarua maꞌai ngahu haꞌamaesirarua. 
REV.11.8	Mana abedaruꞌi rai dadao naꞌi koranai tara naꞌi ꞌomaa raha ra rabua naꞌi dadaahoro i Araha adarua. ꞌIraau sae ni ꞌomaasi gau gaꞌi ꞌunua do ra ꞌonaairaaui sae ni Sodom mana Ijip naꞌi ꞌoha bwani nara ꞌagetaꞌi araisuriꞌi roꞌu i haꞌatee adaaꞌi rarabea. 
REV.11.9	ꞌE oru dangi mana aba na sae suriꞌi ꞌado marau mana ꞌado burunga mana ꞌado haꞌatee rai wana suriꞌi moi abedaruꞌi rua Rarabeasi. Ra bwaꞌi watea ta sae ꞌanai toringirarua. 
REV.11.10	Miraau hakoi sae naꞌi marewana rai haaꞌi kae ngaungau marai waꞌewaꞌe. Rai baꞌobaꞌoraau hairiu ꞌiniai mae adarua i rua Rarabea raru haꞌa-mamaꞌairaau.
REV.11.11	“Ma naꞌi moi murinai oru dangi mana aba, mia God ꞌai haaꞌi ahoꞌi manawa tanararua. Rarui ura araꞌa miraaui nei rai reꞌirarua rai mamaaꞌu. 
REV.11.12	Mana rua Rarabea rarui rongoai ringe nai boi baaniai aro nai haꞌatee raha oꞌani, ‘Taꞌeha mai ꞌini.’ ꞌIraaui maerongadaruꞌi rai wana riu naꞌi ꞌoha rai wairarua araꞌai aro naꞌi rorodo.
REV.11.13	“Naꞌi ꞌohasi ꞌe kae nunu raha nai toꞌo. ꞌAi ꞌiharaꞌiniai ano maai here haꞌataꞌaiai tangahurudi ruma naꞌi ꞌomaasi. ꞌE biu merui sae nai mae. ꞌIraaui nei rai tahi mau, rai mamaaꞌu marai haꞌaasaa God na awa naꞌi aro. 
REV.11.14	Naani ruanai maho taꞌaa nai toꞌo, ni oruna ꞌabwaꞌi orea maꞌai toꞌoꞌa roꞌu.”
REV.11.15	Mana biunai enjel ꞌa uuhiai ahuri ana, mau rongoꞌi ringe ra rongo raha ra boi baaniai aro. Ra oꞌani, “Naꞌi ꞌohani mwani maho hako naꞌi marewanani ra awa naꞌi bahainai heimarungi ana Araha God mana nei na ꞌome sigihia ꞌanai haꞌatahiraau. ꞌIa God ꞌai marungiraau tarau ma bwaꞌi hakoꞌa.”
REV.11.16	Miraaui rua tangahuru mana hai saemaua narau heinagu suriꞌi dorani mwaeraha naꞌi maana God, rau topiraꞌi ruru marau mwaoro dio naꞌi ano marau haꞌarahesia. 
REV.11.17	Rau oꞌani,
REV.11.17	“Araha God, na mena amua ꞌa diꞌuꞌi hako i mwani maho.
REV.11.17	Iꞌoe ꞌo bwane awa mau mai maꞌo awa mau roꞌu naꞌi ꞌohani.
REV.11.17	Meu haꞌatee haꞌagorohiꞌo
REV.11.17	ꞌinia ꞌo haꞌataꞌiniaꞌa i mena amua naꞌo taraawaꞌa marungiraau ꞌinia inoni.
REV.11.18	ꞌIraaui nei ra aiꞌa hinihiniꞌo ra taesuꞌa mumua,
REV.11.18	maꞌata ꞌa tariꞌa roꞌu i madoraa amua ꞌanai haꞌataꞌiniai taesuꞌa amua.
REV.11.18	Naaniꞌa i madoraa ꞌanai hiiriraaui nei ra mae
REV.11.18	mana tahariraaui sae tatauꞌaro amuꞌi.
REV.11.18	ꞌOi tahariraaui nei amuꞌi, ꞌiraaui Rarabea miraaui nei ra haꞌahouꞌo, reiꞌuaa raꞌi sae ororiu maꞌua aiꞌa.
REV.11.18	Naaniꞌa i madoraa roꞌu ꞌanai haꞌa-aiꞌaraaui nei ra here haꞌa-taꞌairaaui sae naꞌi marewana.”
REV.11.19	Hoita, na maraaruma anai Ruma Maea ana God naꞌi aro ꞌa wawaaꞌa mara matai reꞌia moi bakosi ra awa iei Haꞌatora anaꞌia God. Mau ꞌomesiai mararea mau rongoai maguru anai huai hita maꞌe nunu na ꞌiharaꞌiniai ano ma raꞌi mwani dorai ꞌaesi rago ra ahoda dio baaniai aro marawa.
REV.12.1	Maꞌe maho ꞌome haꞌabuꞌoahu na haꞌataꞌi mai naꞌi ahoasara. ꞌE urao na bwana ana naasi i sina, mana hura naꞌi bahainai uwana. ꞌA nugaai didimaa ni mwaeraha naꞌi bwauna na awa iei taꞌi tangahuru mana rua heeꞌu. 
REV.12.2	ꞌA angi awaawara ꞌiniai maataꞌi anai ahuna ꞌiniai raba haꞌahuta.
REV.12.3	Maꞌe taꞌi maho ꞌome haꞌabuꞌoahu na haꞌataꞌi roꞌu naꞌi ahoasara. ꞌE kae draegon wangawanga na toꞌoraai biu bwau mana tangahuru rangorango. ꞌAdo bwau ra toꞌo didimaa ni mwaeraha. 
REV.12.4	ꞌA ragoi heeꞌu naꞌi ahoasara na taragoniꞌi ꞌiniai kekerena ma gaasiꞌi dio naꞌi marewana. Mana draegon ꞌa rihotaꞌi tanaai urao, ꞌinia ꞌa raba ngaai gare ana ꞌoha nai huta.
REV.12.5	Ma haꞌahutaai gare mwane nai marungia hakoi mwani marau naꞌi marewana, mana heimarungi ana ꞌai wetewete diꞌu. Ra tahungaꞌiniai garesi mara waia beiraꞌi tanaa God na heinagu naꞌi dora ni mwaeraha ana. 
REV.12.6	Mana urao ꞌa hora ꞌari dora mangasara naꞌi dora na ꞌia God ꞌa haꞌaagaua tanaa. Rai ꞌomesuria iei suria ta hai tangahuru mana rua hura.
REV.12.7	ꞌE heingahui raha na toꞌo naꞌi aro. ꞌIa Maekol miraaui enjel anaꞌi rau heingahui beiai draegon mana enjel taꞌaꞌi anaꞌi. 
REV.12.8	ꞌIa Maekol mana ruruha ana rau haꞌahehoai draegon mana ruruha ana. Rau tarihaꞌiniraau huraꞌa baaniai aro 
REV.12.9	mara gaasiraau dio naꞌi marewana. Haꞌamomori! Ni draegon naasi mana enjel anaꞌi, ra gaasiraau huraꞌa baaniai aro. Naia mau i mwaa ra ꞌunua ꞌinia Haꞌahuni maꞌua Saetan na pwariꞌiraau hakoi sae naꞌi marewana mau mai naꞌi taraawaꞌa.
REV.12.10	Mau rongoai ringe na haꞌatee raha, ꞌa boi baaniai aro ma oꞌani,
REV.12.10	“Naꞌi ꞌohani ꞌia God agaau ꞌa haꞌatahigaauꞌa ma haꞌataꞌinia do ꞌa toꞌo mena ꞌanai heimarungi ꞌonaai mwaeraha. Mana Haꞌatahi na ꞌia God ꞌa ꞌome sigihia ꞌa haꞌataꞌinia haaria do ꞌa toꞌo mena ꞌanai marungiꞌi mwani maho hako. ꞌInia ꞌia Saetan na haꞌahuniraaui sae agaaꞌi naꞌi maana God ꞌado ꞌoha, ra gaasiaꞌa huraꞌa baaniai aro. 
REV.12.11	ꞌIraaui sae agaaꞌi rau haꞌahehoaꞌa Saetan ꞌiniai mena anai ꞌabunai Garei Siip mana mena anai Taroha Goro narau tarohaꞌiniꞌi. Rau mwaꞌemwaꞌe ꞌanai wateꞌi tahingadaaꞌi tanaa God reiꞌuaa rai mae. 
REV.12.12	Naasi, mou gaꞌi waꞌewaꞌe ꞌiꞌamoui nei mou awa naꞌi aro. Ma haꞌa-arohaiꞌamou diꞌu i nei mou awa naꞌi marewana mana asi, ꞌinia ra gaasiaꞌa dio a Haꞌahuni naꞌi marewana. ꞌIia ꞌa taesuꞌa diꞌu ꞌinia ꞌa ꞌiraraa do madoraa ana ꞌa pwapwakuꞌa.”
REV.12.13	Naꞌi ꞌoha na draegon ꞌa aidangisia do ra gaasiaꞌa dio naꞌi marewana, ꞌa tarihaꞌiniaꞌai urao na buraꞌi haꞌahutaai gare mwane. 
REV.12.14	Mana urao, ꞌia God ꞌa haua tanaai rua gahogaho ꞌonaai gahogahoi kae hada ꞌanai roho haꞌatau ꞌiniꞌi ꞌari dora nara haꞌaagaua tanaa naꞌi dora mangasara. Naꞌi ꞌisi narai ꞌomesuria iei marai taatahi bwarasia baaniai draegon suria ta oru harisi mana aba.
REV.12.15	Mana draegon ꞌa ngisutaꞌinia huraꞌa i wai na ꞌonaai kae wai raha naꞌi ngoona do ꞌai taresiai uraosi. 
REV.12.16	Mana ano ꞌa ꞌaꞌauhiai uraosi, ꞌa ꞌonaa do ꞌa haꞌa-mwangangaai ngoona ma gonohiai wai na huraꞌa baania ngoonai draegon. 
REV.12.17	Mana draegon ꞌa taesuꞌa diꞌu ꞌanai uraosi ma hauai heingahui raha beiꞌi gare anaꞌi. Neiraausi nei ra araisuriꞌi taha na ꞌunuꞌia God mana haꞌausuringaꞌi anaꞌia Jisas.
REV.12.18	Mana draegon ꞌa huraꞌa na ura naꞌi one.
REV.13.1	Mau reꞌiai kae mwamwaa wasi ꞌome taꞌaa na huraꞌa mai baaniai asi. ꞌA toꞌoraai tangahuru rangorango mana biu bwau. ꞌAdo rangorango ra toꞌo didimaa ni mwaeraha. Mana ꞌado bwau ra awa iei ata ra haꞌatee haꞌataꞌaia God. 
REV.13.2	Ni mwamwaasi ꞌa abe ꞌonaai leopad ma uwa ꞌonaai bea ma ngoo ꞌonaai laeon. Mana draegon ꞌa haua tanaai mwamwaasi wetewete ana mana mena ana ꞌanai heimarungi.
REV.13.3	ꞌE taꞌi ꞌiniꞌi biu bwausi ꞌa ꞌome ꞌonaa do ꞌa kae maara gaꞌu na ꞌome ꞌonaa doꞌa gaꞌi mae ꞌinia, maꞌata ꞌa goroꞌa ahoꞌi. ꞌIraau hako i sae naꞌi marewana ra heimwaotaꞌi ꞌinia marau araisuriai mwamwaasi. 
REV.13.4	Rau haꞌarahesiai draegon na hauai mena tanaa marau haꞌarahesia roꞌu i mwamwaasi, rau oꞌani, “ꞌAbwaꞌi ta sae nai taꞌisada ꞌonaai mwamwaasi! Ma bwaꞌi sae nai arari ꞌanai heingahui beia.”
REV.13.5	Mia God ꞌa haꞌawateai mwamwaasi ꞌanai haꞌa-taꞌetaꞌea haaria ma ꞌanai haꞌatee haꞌataꞌaia God. Maꞌata ꞌe hai tangahuru mana rua hura moi ra watea tanaa do ꞌai heimarungi suria. 
REV.13.6	Ni mwamwaasi ꞌa haꞌatee haꞌataꞌaia God ma haꞌatee haꞌataꞌaiai atana God mana dora monomono ana miraaui nei rau awa beia naꞌi aro. 
REV.13.7	Ra haꞌawatea do ꞌai heingahui beiraaui sae anaꞌia God maai haꞌahehoraau. Mara haua roꞌu tanaa i mena ꞌanai marungiraau ꞌado burunga, ꞌado marau, mana ꞌado haꞌatee. 
REV.13.8	ꞌIraau hakoi sae naꞌi marewana rai haꞌarahesiai mwamwaasi. ꞌIraau moi nei ra awa i atadi naꞌi buka ni tahi taraawaꞌa naꞌi ꞌoha ꞌia God ꞌa aiꞌa haꞌapwaꞌaraa mau i marewana naraugu bwaꞌi haꞌarahesia. I bukasi ꞌiaanai Garei Siip nara ngahu haꞌamaesia.
REV.13.9	ꞌOnaa ꞌo toꞌo karinga maꞌoi bahurongo maꞌoi aidangi tarihana! 
REV.13.10	ꞌOnaa ꞌia God nai raba dauꞌo ꞌanai gaasiꞌo naꞌi rumanihoꞌo, maꞌoi ꞌari rumanihoꞌo. Ma ꞌonaa ꞌia God nai raba ngahuiꞌo ꞌiniai naihi na mwamwakaru hairiu, maꞌoi mae ꞌiniai naihi na mwamwakaru hairiu. Naasi ꞌa haꞌataꞌinia do ꞌiꞌamou sae anaꞌia God moi ura baabau mamoi hinihinia wetewete a God.
REV.13.11	Mau reꞌiai taꞌi kae mwamwaa roꞌu na huraꞌa mai baaniai ano. ꞌA toꞌoraai rua rangorango ꞌonaai Garei Siip ma ringe ꞌonaai draegon. 
REV.13.12	Ni ꞌetanai kae mwamwaa ꞌa hauai mena tanaai ruanai mwamwaa maai tauꞌaro tanaa. Mana ruanai mwamwaa ꞌa haꞌa-ꞌusuꞌusuraaui inoni ꞌanai haꞌarahesiai mwamwaa na maara gaꞌusi ma goro ahoꞌi. 
REV.13.13	ꞌA haaꞌi kae haꞌabuꞌoahu raha maꞌe taꞌi ꞌoha ꞌa haꞌadiohiai ꞌeu baaniai aro marawa naꞌi maadaaꞌi sae rago. 
REV.13.14	Ni ruanai mwamwaa ꞌa haꞌabweuraauꞌa i sae naꞌi marewana ꞌiniai haaꞌi anaꞌi haꞌabuꞌoahu ꞌiniai mena anai mwamwaa tahamora. ꞌA haꞌa-tauꞌaroraaui sae ꞌanai aranununai mwamwaa na maara gaꞌusi ꞌiniai naihi na mwamwakaru hairiu ma aiꞌa mae. 
REV.13.15	Mia God ꞌa haꞌawatea doꞌai hauai manawa tanaai araaranunusi mai matai ha-haꞌatee. ꞌIraau hakoi nei rai kakawataꞌi haꞌarahesia, rai haꞌamaesira. 
REV.13.16	Ni ruanai mwamwaa ꞌa haꞌa-ꞌusuꞌusura i mwani sae hako ꞌanai nuga haꞌara naꞌi rima ododa maꞌua naꞌi hauraeda. Reiꞌuaa iꞌoe ꞌe sae ororiu maꞌua aiꞌa, reiꞌuaa ꞌo totoꞌora maꞌua aiꞌa, reiꞌuaa iꞌoe ꞌe slev maꞌua aiꞌa, 
REV.13.17	ꞌoi toꞌo haꞌara maꞌataꞌa. ꞌIatei na bwaꞌi, ꞌa bwaꞌi matai hori maꞌua raongaꞌinia ta maho. Ni haꞌara ꞌa ura ꞌiniai atanai mwamwaa tahamora mana naba anai atana. 
REV.13.18	ꞌOnaa ꞌo madoma maꞌoi ꞌiraraai ꞌadoꞌado anai naba anai mwamwaa. ꞌA ura ꞌiniai ata i sae, mana nabasi naasi 666.
REV.14.1	ꞌAugu ꞌome roꞌu mana Garei Siip ꞌa ura naꞌi hungahungai Saeon beiraaui taꞌi ꞌarangi hai tangahuru mana hai merui sae ra usuꞌi atanai Garei Siip mana atana Amana naꞌi hauraeda. 
REV.14.2	Mau rongoai maho na rongo raha naꞌi aro. ꞌA rongo raha ꞌonaai wai na ahe maꞌua guruguru ꞌanai hita, ma rongo roꞌu ꞌonaa ꞌoha nara takiriꞌi mwani gitaa. 
REV.14.3	Maꞌe gana haoru ra ganaria naꞌi maanai dora ni mwaeraha ana God ma naꞌi maadaaui hai kae maho tahitahi miraaui saemaua. Aiꞌa ta saeꞌa roꞌu nai ꞌiraraai ganasi, ꞌiraau moi taꞌi ꞌarangi hai tangahuru mana hai merui sae na ꞌia God na rahiraau huraꞌa baaniai marewana. 
REV.14.4+REV.14.5	ꞌIraaui sae ꞌisi ra aiꞌa ꞌari beia ta urao marau suriai Garei Siip naꞌi hei nai wairaau ꞌariei. Rau aiꞌa pwapwaariꞌi marau odo-odo naꞌi maana God. Ra rahiraau huraꞌa baaniai marewana ꞌanai wateraau ꞌonaai bane na ororiu diꞌu tanaa God mana Garei Siip.
REV.14.6	Mau reꞌia roꞌu i enjel na roho aharau ꞌari aro marawa. ꞌA waai Taroha Goro na bwaꞌi hakoꞌa roꞌu ta ꞌoha tanaraaui sae suriꞌi ꞌado burunga, sae ꞌado ha-haꞌatee mana sae suriꞌi ꞌado marau naꞌi marewana. 
REV.14.7	Ni enjel ꞌa oꞌani, “Moi haꞌahoua God mamoi haꞌa-aneanea. ꞌIniai madoraa ana naaniꞌa ꞌanai hiiriraaui sae. Moi haꞌarahesia moꞌo na haꞌapwaꞌaraai ahoasara mana anoi bahai mana asi mana mwani wai.”
REV.14.8	Mana ruanai enjel ꞌa boi haisuri ma oꞌani, “Ni kae ꞌomaa raha i Babilon ꞌa kokohuꞌa. ꞌA ꞌonaai gere urao na haꞌagono waeniai saemwane ꞌanai haꞌakarea maai wawaasuaꞌa beia. ꞌInia naasi ꞌomaa na haꞌa-karekareraaui sae ni marewana ꞌanai haꞌarahesiꞌi araaranunu.”
REV.14.9	Mana orunai enjel ꞌa boi haisuri roꞌu ma oꞌani, “ꞌIatei sae nai haꞌarahesiai kae mwamwaa wasi maꞌuasi haꞌarahesiai araaranunu ra aranununa ꞌiniai mwamwaasi, ma ꞌiatei sae nai toꞌoraai haꞌara ana naꞌi rimana maꞌua hauraena, 
REV.14.10	ꞌia God ꞌai taesuꞌa ꞌana maai haꞌa-mamaꞌaia. Ni haꞌa-mamaꞌai ꞌai haua tanaa ꞌai raha diꞌu mia God ꞌa bwaꞌi ahu taꞌahia ꞌinia. Naꞌi maadi enjel maea mana Garei Siip ꞌia God ꞌai haꞌa-mamaꞌaia ꞌiniai ꞌeu na raorao diꞌu na noro ꞌiniai hau madoro. 
REV.14.11	ꞌIatei nai haꞌarahesiai mwamwaa wasi maꞌuasi haꞌarahesiai araaranunu ra aranununa ꞌiniai mwamwaa wasi naasi, ma ꞌiatei nai rabasiai haꞌara anai atana, rai haꞌa-mamaꞌaia ꞌado rodo mana dangi. Na asuhanai ꞌeu na haꞌa-rongomaataꞌia ꞌa bwaꞌi papaku mia moꞌosi ꞌa bwaꞌi arunga maarihu.” 
REV.14.12	Naasi, ꞌiꞌamou sae anaꞌia God moi ura baabau mamoi araisuriꞌi taha na ꞌunuꞌia God mamoi hinihinia wetewete a Jisas.
REV.14.13	Mau rongoa roꞌu i haꞌatee na boi baaniai aro na oꞌani, “ꞌOi usuꞌi dioi maho wai ꞌunuꞌi. Naꞌi ꞌohani ma ꞌariꞌa ꞌia Araha God ꞌai haꞌagorohiraaui nei ra mae haꞌi hinihini.” Mana Hiꞌona Maea ꞌa heiarami oꞌani, “Haꞌamomori, ꞌiraau rai mamaro baaniꞌi tagora raha adaaꞌi marai tahariraau ꞌiniꞌi tauꞌaro goro adaaꞌi.”
REV.14.14	ꞌAu ꞌome roꞌu mau reꞌiai rorodo mamaahui, maꞌe sae na ꞌome ꞌonaai Garei Inoni na heinagu naꞌi hungana. ꞌA awa i didimaa ni mwaeraha ra tauꞌarona ꞌiniai gol naꞌi bwauna, ma daai naihi mwamwakaru. 
REV.14.15	Maꞌe enjel na huraꞌa mai baaniai Ruma Maea naꞌi aro, ꞌa totoro oꞌani, “ꞌOi taraawaꞌa tauꞌaroꞌa ꞌiniai naihi amua, ꞌinia madoraa ꞌanai husiꞌi hua baaniꞌi hasiꞌei naaniꞌa. Mwani hua naꞌi marewana ra mauaꞌa.” 
REV.14.16	Mia moꞌo na heinagu naꞌi hunganai rorodo ꞌa taraawaꞌa tauꞌaro ꞌiniai naihi ana, ma haꞌigoniꞌi hako i hua naꞌi marewana.
REV.14.17	Maꞌe taꞌi enjel na daai naihi mwamwakaru ꞌa huraꞌa mai roꞌu baaniai Ruma Maea naꞌi aro. 
REV.14.18	Mana nata enjel na ꞌomesuriai ꞌeu naꞌi dora ni hoꞌasi ꞌa huraꞌa mai ma oꞌani ꞌiniai enjel na toꞌoraai naihisi, “Na mwani grep naꞌi marewana ra madaꞌa. ꞌOi husiꞌi ꞌiniai naihi amua.” 
REV.14.19	Ma tabariꞌi bubungudi mwane grep naꞌi marewana ma gaasiꞌi dio naꞌi giru do raigu buuhara hungadi, naasi haꞌara ꞌiniai taesuꞌa ana God. 
REV.14.20	Ni giru ꞌa awa huraꞌai murinai ꞌomaa. Naꞌi ꞌoha ra buu roosiꞌi huadi grep ꞌanai haꞌahuraꞌahiꞌi waidi, ni ꞌabu ꞌa ahe huraꞌa ma ahoꞌitaꞌi kae wai raha. Ni tewa na haa ꞌa ꞌonaai oru ꞌarangi kilomita, mana dodo na haa ꞌa ꞌonaai taꞌi tahanga.
REV.15.1	Naꞌi muri mau reꞌia roꞌu i kae maho naꞌi aro na ꞌome haꞌabuꞌoahu. ꞌE biu enjel narau waa mai biu haꞌa-mamaꞌai hahako. Naꞌi muri mia God ꞌagu bwaꞌi taesuꞌaꞌa roꞌu. 
REV.15.2	Mau reꞌiai maho na ꞌome ꞌonaaiai asi na maremare ꞌonaai gilaasi nara doraria beiai ꞌeu. Miraaui nei narau haꞌahehoai mwamwaa wasi mana araaranunu ra aranununa ꞌiniai mwamwaasi mana naba anai atana, rau ura naꞌi hunganai asi naasi. Mia God ꞌa haaꞌi gitaa tanaraau 
REV.15.3	marau ganariai gana na ꞌia Moses, sae tatauꞌaro ana, mana Garei Siip nararu ganaa. Rau gana oꞌani,
REV.15.3	“Araha God, ꞌo mena diꞌuꞌi mwane mareho hako
REV.15.3	mana mareho naꞌo haaꞌi ra hauasa mara haꞌabuꞌoahu.
REV.15.3	ꞌO marungiꞌi hakoi mwane marau,
REV.15.3	mana mwane mareho naꞌo haaꞌi ra odo-odo mara goro tatarasi.
REV.15.4	Araha, mwane sae hako ra gaꞌi haꞌahoua maꞌua haꞌaasaai atamu.
REV.15.4	ꞌInia iꞌoe ꞌeteꞌo naꞌo maea.
REV.15.4	Miraau hakoi sae suriꞌi mwane marau rai haꞌa-aneaneꞌo,
REV.15.4	ꞌinia rau ꞌomesiꞌi mwane mareho odo-odo naꞌo haaꞌi.”
REV.15.5	Naꞌi muri mau reꞌia i Ruma Maea naꞌi aro nara tahangiai ahii na maea diꞌu naꞌi rarona. 
REV.15.6	Mana biu enjel ꞌanai waaꞌi haꞌa-mamaꞌai tanaraaui noni ra huraꞌa mai baaniai Ruma Maea. Ra siri suriꞌi toꞌoni tewa mamaahui, ra nugaꞌi rorowaꞌa gol ruahoro auru suriꞌi waiburudaaꞌi. 
REV.15.7	ꞌE taꞌi ꞌiniraaui hai maho tahitahi ꞌani ꞌa haꞌa ꞌadoraaui biu enjel ꞌiniꞌi raboꞌo nara tauꞌarodi ꞌiniai gol. Ni raboꞌo ꞌisi ra honu ꞌiniai taesuꞌa ana God, God na awa tarau. 
REV.15.8	Mana raronai Ruma Maea ꞌa honu ꞌiniai asuasunai mena ana God, ꞌinia ꞌia God na awa naꞌi dorasi. ꞌA bwaꞌi sae nai matai siri naꞌiei tari ꞌoha ꞌiraaui biu enjel rai ringisiꞌi hakoi haꞌa-mamaꞌai hahako.
REV.16.1	Mau rongoai ringe na haꞌatee na rongo raha na boi baaniai Ruma Maea. ꞌA oꞌani ꞌiniraaui biu enjel, “Moi huraꞌa mamoi ringisiꞌi biu raboꞌo ra honu ꞌiniai taesuꞌa ana God naꞌi marewana.”
REV.16.2	Mana enjel tahamora ꞌa huraꞌa ma ringisiai raboꞌo ana naꞌi marewana. Aiꞌa orea mana keo ꞌome haꞌamwagimwagi mara maataꞌi ra huraꞌa suriꞌi abedaaꞌi sae ra toꞌoraai haꞌara anai mwamwaa wasi mana nei ra haꞌarahesiai araaranunu ra aranununa ꞌiniai mwamwaasi.
REV.16.3	Mana ruanai enjel ꞌa ringisiai raboꞌo ana naꞌi asi. Naꞌi mau ꞌohasi mana asi ꞌa ahoꞌitaꞌi ꞌabu ꞌonaai ꞌabunai sae na mae. Na mwane maho tahitahi naꞌi asi ra mae hako.
REV.16.4	Mana orunai enjel ꞌa ringisiai raboꞌo ana suriꞌi mwani wai mana hurahura mara ahoꞌitaꞌi ꞌabu roꞌu. 
REV.16.5	Mau rongoai enjel na toꞌo mena ꞌiniꞌi wai, ꞌa oꞌani,
REV.16.5	“God, iꞌoe ꞌo maea diꞌu,
REV.16.5	ꞌo bwane awa mau mai ma naꞌi roꞌu mau ꞌohani.
REV.16.5	Ni haꞌa-mamaꞌai naꞌo haua tanaraau ꞌa odo-odo,
REV.16.6	ꞌinia ra haꞌa-ahesiꞌi ꞌabudi sae amuꞌi miraau roꞌu i Rarabea.
REV.16.6	Naꞌi ꞌohani ꞌo haꞌa-gonohiraauꞌa ahoꞌi ꞌiniai ꞌabu,
REV.16.6	ꞌinia ꞌa arari doꞌoi haua oꞌasi tanaraau.”
REV.16.7	Mau rongoai haꞌatee na boi baaniai dora ni hoꞌasi, ꞌa oꞌani,
REV.16.7	“Haꞌamomori, Araha God, iꞌoe ꞌo mena diꞌu
REV.16.7	mana haꞌa-mamaꞌai naꞌo haaꞌi ra odo-odo mara goro tatarasi.”
REV.16.8	Mana hainai enjel ꞌa ringisiai raboꞌo ana naꞌi sina, mana sina ꞌa haꞌa-nororaaui sae ꞌiniai raoraohana na ꞌonaai ꞌeu. 
REV.16.9	ꞌIraau hakoi sae ra noro ꞌiniai raorao marau haꞌatee haꞌataꞌaia God ꞌinia ꞌiia na hauai haꞌa-mamaꞌaisi. Reiꞌuaa na oꞌasi ma aiꞌa ta sae nai orisi ꞌadomaꞌi maai rihotaꞌi tanaa God maꞌai haꞌa-aneanea.
REV.16.10	Mana rimanai enjel ꞌa ringisiai raboꞌo ana naꞌi hunganai dora ni mwaeraha anai mwamwaa wasi. Naꞌi mau ꞌohasi mana dora na marungiꞌi mwamwaa wasi, ra kuhi totobonoꞌa mana sae ra taraawaꞌa ꞌara ngingita ꞌiniai rongomaataꞌi ada. 
REV.16.11	Rau haꞌatee haꞌataꞌaia God na awai aro ꞌiniai rongomaataꞌi ada ꞌiniꞌi keodaaꞌi. Maꞌata rau aiꞌa agohetaꞌi haaꞌi here taꞌaꞌi.
REV.16.12	Mana ononai enjel ꞌa ringisiai raboꞌo ana naꞌi wai rahai Iufreitis mana wai raha naasi ꞌa mamata ꞌanai haꞌaagauai tara tanarai mwaeraha mana sae heheiꞌoi adaaꞌi narai boi baaniai dora na araꞌa iei sina. 
REV.16.13	Maꞌe adaro na ꞌome ꞌonaai warau na huraꞌa naꞌi ngoonai draegon. Maꞌe nei na huraꞌa naꞌi ngoonai kae mwamwaa wasi ma ꞌe nei roꞌu na huraꞌa naꞌi ngoonai rarabea pwapwaariꞌi. 
REV.16.14	Ni adaro ꞌisi ra toꞌo mena ꞌanai haaꞌi haꞌabuꞌoahu. Ra huraꞌa suriai marewana ꞌanai taragoniꞌi mwani mwaeraha hako ꞌanai heiꞌoi beia God huunai mena naꞌi dangi nai hihiiri naꞌiei. 
REV.16.15+REV.16.16	ꞌIraaui mwani mwaeraha rau goni naꞌi dora ꞌiraaui Jiu rau ꞌunua ꞌiniai Amagedon.
REV.16.15+REV.16.16	Naasi moi ꞌadoꞌadoai maho na ꞌunua Kraest na oꞌani, “Moi haꞌaagau, ꞌinia ꞌinau wai boi naꞌi madoraa namou bwaꞌi ꞌiraraa ꞌonaai sae beriberi. Wai haꞌagorohiraaui nei narau awa haꞌaagau tarau. Rau bwaꞌi ninima ꞌonaai sae heheiꞌoi na rahiai bwana ana ꞌanai mauru magu ꞌasuꞌa ꞌiniai heiꞌoi ma ninimaꞌa ꞌiniai hahano haꞌi waꞌaroko ana.”
REV.16.17	Naꞌi ꞌoha na biunai enjel ꞌa ringisiai raboꞌo ana naꞌi ꞌari ahoasara, ꞌe ringe na haꞌatee na rongo raha na boi baaniai dora anai mwaeraha naꞌi Ruma Maea. ꞌA oꞌani, “Agauꞌa!” 
REV.16.18	Ma mararea ma guruguru mara pusu i kae huai hita, ma toꞌo i kae nunu raha. Aiꞌa ta nunu oꞌasi nai toꞌo gaꞌu ta ꞌoha! 
REV.16.19	Na ano ꞌa kakahita mana ꞌomaa rahai Babilon ꞌa heihoa ꞌiniai oru dora. Ma taraꞌi ꞌomaa raha suriꞌi nata marau ra kokohu. ꞌIa God ꞌa haꞌagonohiai Babilon ꞌiniai panikeni waen na honu ꞌiniai taesuꞌa ana. 
REV.16.20	Na mwane gere marau mana hungahunga ra aiꞌaꞌi. 
REV.16.21	Mana buruburui ꞌaesi na hihiꞌa adaaꞌi ꞌe rima tangahurui kilo ra ahoda huniraaui sae baaniai aro marawa. Miraaui sae rau haꞌatee haꞌataꞌaia God ꞌiniai haꞌa-mamaꞌairaau ana, ꞌiniai ꞌaesi ꞌa haꞌataꞌairaau diꞌu.
REV.17.1	ꞌE taꞌi ꞌiniraaui biu enjel na daaꞌi biu raboꞌo ꞌisi ꞌa boi beiau ma oꞌani, “ꞌOi boi mawai haꞌataꞌinia tanaꞌo i ꞌomaa raha na awa naꞌi bobodi mwani wai. ꞌIa God ꞌai haꞌa-mamaꞌaiai ꞌomaasi, ꞌinia ꞌa here ꞌonaai urao rebirebi. 
REV.17.2	Babilon ꞌa ꞌonaai gere urao na haꞌagono waeniai saemwane ꞌanai haꞌakarea maai wawaasuaꞌa beia. ꞌInia naasi ꞌomaa na haꞌa-karekareraaui sae naꞌi marewana ꞌanai haꞌarahesiꞌi araaranunu. Mana ꞌado mwaeraha naꞌi marewana ra bwani taritariꞌa beia.”
REV.17.3	ꞌIniai heiꞌaꞌauhi anai Hiꞌona Maea, i enjel ꞌa waiau ꞌari dora mangasara mau reꞌiai urao na heinagu naꞌi hunganai kae mwamwaa wasi wangawanga. Ni abenai mwamwaa wasi naasi ꞌa honuraꞌi ata nara haꞌatee haꞌataꞌaia God ma toꞌoraai biu bwau mana tangahuru rangorango. 
REV.17.4	Ni bwana anai uraosi ꞌa boraboraꞌa ma wangawanga mana uraosi ra haꞌaraunia ꞌiniai gol mana pal mana hau ꞌome goro. ꞌA daai panikeni gol na honu ꞌiniai maho haꞌamwagimwagi nara ꞌome taꞌaꞌi na haaꞌi. 
REV.17.5	Ra usuai ata naꞌi hauraena na ꞌadoꞌado ꞌana ꞌa awa bainihu na oꞌani, “ꞌInau kae ꞌomaa rahai Babilon naasi inadaau hakoi mwani rebirebi mana mwani maho taꞌaꞌi naꞌi marewana.” 
REV.17.6	Mana uraosi ꞌa ꞌome ꞌonaa do ꞌa ruꞌuhia ꞌiniai gonohiꞌi anai ꞌabudaaꞌi sae anaꞌia God na haꞌamaesiꞌi ꞌiniai hinihinia adaaua Jisas. Naꞌi ꞌoha nau reꞌiai uraosi, ꞌau heimwaotaꞌi diꞌu.
REV.17.7	Mana enjel ꞌa oꞌani ꞌiniau, “Ni ꞌuaana naꞌo heimwaotaꞌi ꞌinia? Wai mamaani ruhasia tanaꞌo i ꞌadoꞌado ꞌanai urao mana kae mwamwaa wasi na heinagu naꞌi hungana na toꞌoraai biu bwau mana tangahuru rangorango. 
REV.17.8	Ni mwamwaa wasi naꞌo reꞌia ani naasi mwamwaa na tahi gaꞌu ma naꞌi ꞌohani ꞌagu mae. Ma bwaꞌi orea maai huraꞌa maiꞌa ahoꞌi roꞌu naꞌi kae waumu na aiꞌa toꞌo hahakona. Me maꞌata ꞌai huraꞌa mai moi neina ꞌia God ꞌai haꞌa-aiꞌaa daaraꞌiꞌa. ꞌIraau hakoi nei naꞌi marewana nara aiꞌa awai atadaaꞌi naꞌi buka ni tahi taraawaꞌa naꞌi ꞌoha ꞌia God ꞌa aiꞌa haꞌapwaꞌaraa mau i marewana, rai heimwaotaꞌi ꞌoha rai reꞌiai mwamwaasi. ꞌInia ꞌa tahi gaꞌu ma mae magu tahi ahoꞌi roꞌu.”
REV.17.9	“ꞌE sae madoma nai waiꞌadoꞌado goro ꞌa gaꞌi matai aidangisia moi ꞌadoꞌado ꞌadaꞌi maho ꞌisi. Na biu bwau ꞌa ura ꞌiniai biu hungahunga na uraosi ꞌa heinagu suriꞌi. Ma ura roꞌu ꞌiniai biu mwaeraha. 
REV.17.10	ꞌE rima nei ꞌiniraaui mwaeraha ꞌisi na maeꞌa. Ma ꞌe taꞌi na heimarungi naꞌi ꞌohani, mana nata nei naigu boi mau roꞌu. Naꞌi ꞌoha nai boi ꞌai heimarungi moi suria ta gere madoraa. 
REV.17.11	Mana kae mwamwaa wasi na tahi gaꞌu ma mae, naasi ꞌe taꞌi ꞌiniraaui biu mwaeraha maigu ahoꞌi roꞌu mau mai ꞌonaai warunai mwaeraha. Maꞌata, ahoꞌi mai nai haua, ꞌai ahoꞌi mai neina ꞌia God ꞌai haꞌa-aiꞌaa daaraꞌiꞌa. 
REV.17.12	Na tangahuru rangorango naꞌo reꞌia ani naasi nata tangahuru mwaeraha narau aiꞌa heimarungi mau. Maꞌata rai taꞌi heimarungi mwamwaa wasi suria ta gere madoraa moi. 
REV.17.13	Ni ꞌadoꞌadodaaꞌi taꞌi tangahuru mwaeraha ꞌisi ra taꞌisada, rau haua tanaai mwamwaa wasi i mena mana wetewete adaau ꞌanai heimarungi. 
REV.17.14	Rai heiꞌoi beiai Garei Siip. Maꞌata ni Garei Siip miraaui nei na ꞌome sigihiraau marau tauꞌaro mangudi tanaa, rai haꞌahehoraaui mwaeraha ꞌisi. ꞌInia ꞌiia naasi huunai Araha mana huunai Mwaeraha.”
REV.17.15	Mana enjel ꞌa oꞌani roꞌu ꞌiniau, “Ni wai naꞌo reꞌiꞌi na urao rebirebi na heinagu bobodi, naasi ruruhai sae baaniꞌi mwani marau heꞌeteꞌi mana sae ꞌado ha-haꞌatee heꞌeteꞌi. 
REV.17.16	Ni tangahurui rangorango mana mwamwaa wasi wangawanga rai taraawaꞌa ꞌitaai urao rebirebi. Rai rahiꞌi bori anaꞌi baania marai nugasia maai awa haꞌi ore-ore. Rai ngauai uraosi, mana aba narai ngau tahia rai gaasia araꞌai ꞌeu. 
REV.17.17	ꞌIa God ꞌai haꞌa ꞌadomaꞌi aratararaaui tangahurui mwaeraha dorai hauai mena adaau tanaai mwamwaa wasi naasi. Rai haua oꞌasi tari madoraa nai toꞌo i maho na ꞌunua God. 
REV.17.18	Ni urao naꞌo reꞌia ani, naasi kae ꞌomaa raha na marungiꞌi hakoi mwani mwaeraha naꞌi marewana.”
REV.18.1	Naꞌi muri mau reꞌia roꞌu i enjel na mena na dio mai baaniai aro. Ni marewana ꞌa marewa hako ꞌiniai rarahana. 
REV.18.2	ꞌA totoro raha oꞌani, “Kae ꞌomaa rahai Babilon na baabau ani, ꞌa kokohuꞌa. ꞌA aiꞌa uraꞌa. ꞌA haꞌi ꞌomaa taꞌaaꞌa, ꞌiraau moi adaro naraugu awa iei ꞌohani. ꞌA ahoꞌitaꞌi nuꞌi adaaui manu taꞌaꞌi mana mwamwaa taꞌaꞌi. 
REV.18.3	Babilon ꞌa ꞌonaai gere urao na haꞌagono waeniai saemwane ꞌanai haꞌakarea maai wawaasuaꞌa beia. ꞌInia naasi ꞌomaa na haꞌa-karekareraaui sae naꞌi marewana ꞌanai haꞌarahesiꞌi araaranunu. ꞌIraaui mwani mwaeraha naꞌi marewana rau bwani taritariꞌa hako beia. Miraaui sae raoraongaꞌi bori naꞌi marewana rau totoꞌora, ꞌinia ꞌiraau saeni Babilon rau hairaurau diꞌu.”
REV.18.4	Mau rongoa roꞌu i haꞌatee na boi baaniai aro na oꞌani, “ꞌIꞌamou sae aguꞌi moi huraꞌa baaniai Babilon. ꞌA gasi toꞌiꞌamou i ora-oraꞌa anaꞌi maigu toꞌiꞌamou roꞌu i kae haꞌa-mamaꞌai raha nai toꞌia. 
REV.18.5	ꞌInia ora-oraꞌa anaꞌi ra wadu tahaꞌa araꞌai aro mia God ꞌa bwaꞌi kakuꞌaꞌi moi ora-oraꞌa ꞌisi. 
REV.18.6	Rai haꞌa-mamaꞌaiai Babilon suriai here na haua tanaꞌamou, maꞌata na haꞌa-mamaꞌai narai haua tanaa rai haꞌadiꞌua tanaa. Maho taꞌaa na haa tanaꞌamou, rai aꞌoia araꞌa i wetewetehana maraigu haua ahoꞌi tanaa ꞌanai haꞌa-rongomaataꞌia. 
REV.18.7	Naꞌi naꞌo ꞌa haꞌa-taꞌetaꞌea haaria ma waꞌewaꞌe ꞌiniꞌi mwane mareho goro na toꞌoraꞌi. ꞌA oꞌani, ‘ꞌInaunisi ꞌau heimarungi ꞌonaai mwaeraha. Mau bwaꞌi ꞌonaai nao nawai ahutotou mawai angi.’ Naasi ꞌohani rai haꞌataꞌisadaai rongomaataꞌi mana ahutotou beiai siha arunga goro na toꞌoraa naꞌi naꞌo. 
REV.18.8	ꞌIniai ꞌunua ana oꞌasi, na mwane haꞌa-mamaꞌai rai toꞌia Babilon naꞌi rarona moi taꞌi dangi. ꞌIraaui saeni Babilon rai maesiraaui hioro, rai angi uru-uru ma ꞌai rago i nei narai mae. Mana ꞌeu ꞌai suungiai ꞌomaasi, ꞌinia Araha God na mena nai hiiria.”
REV.18.9	ꞌIraau mwani mwaeraha naꞌi marewana narau taritariꞌa beia marau hasuraꞌiniꞌi beiai maho goro na toꞌoraꞌi, rai ahutotou marai angi uru-uru naꞌi ꞌoha rai reꞌiai asuhanai ꞌeu ꞌoha nai noro. 
REV.18.10	Rai mamaaꞌusiai haꞌa-mamaꞌai na auru naꞌi hungana. Rai ura haꞌatau marai oꞌani, “Haꞌarohaiai kae ꞌomaa baabau ani, haꞌarohaiai Babilon! ꞌAgu ꞌasuꞌa moi mana haꞌa-mamaꞌai ana ꞌa toꞌiaꞌa.”
REV.18.11	ꞌIraau hakoi sae raoraongaꞌi bori naꞌi marewana rai ahutotou marai angi ꞌinia ꞌa bwaꞌi sae naigu horiꞌi maho rai raongaꞌiniꞌi. 
REV.18.12	ꞌA bwaꞌi sae nai horiꞌi gol mana silva mana hau ꞌome goro mana pal mana bwana hori bwara ꞌonaai silika mana bwana ꞌome goro mamaahui mana boraboraꞌa mana wangawanga. Ra toꞌoraꞌi roꞌu i hasiꞌei sisiꞌini goro mana maho ꞌome goro ra tauꞌarodi ꞌiniꞌi rihoi elopant mana maho ra tauꞌarodi ꞌiniꞌi hasiꞌei hori bwara, mana maho ra tauꞌarodi ꞌiniai ꞌaean mana bras mana hau ꞌome goro. 
REV.18.13	Rau toꞌoraꞌi roꞌu taraꞌi bori heꞌeteꞌi, maho ꞌonaai waen mana rumu mana insens, nei heꞌeteꞌi hairiu, mana maho ra haꞌangaugoroi mahoingau mana flaoa mana wiit mana kau mana siip mana hoosi mana bwea ra ogeꞌi hoosi. Rau toꞌoraꞌi roꞌui slev ꞌanai raongaꞌiniꞌi.
REV.18.14	ꞌIraau sae raoraongaꞌi bori rai oꞌani, “Haꞌarohaiꞌo Babilon. Mwani maho goro naꞌo raba toꞌoraꞌi diꞌu ani ra aiꞌaꞌiꞌa! Mana mwani maho nara haꞌataꞌiniai totoꞌora amua ra hakoꞌa ma ꞌogu bwaꞌi reꞌiꞌi roꞌu ta ꞌoha.”
REV.18.15	ꞌIraau sae raoraongaꞌi bori narau totoꞌora ꞌiniai raoraongaꞌi adaau tanaai ꞌomaasi, rai mamaaꞌu ꞌoha rai reꞌiai haꞌa-mamaꞌai na toꞌia. Rai ura haꞌatau, rai ahutotou marai angi. 
REV.18.16	Rai oꞌani, “Haꞌarohaiai kae ꞌomaai Babilon! ꞌA hoꞌosiꞌi bwana ꞌome goro ra mamaahui mana wangawanga mana boraboraꞌa, ma ꞌome goro ꞌiniꞌi maho ra tauꞌarodi ꞌiniai gol mana hau ꞌome goro mana pal. 
REV.18.17	ꞌAgu ꞌasuꞌa moi mana mwane totoꞌora anaꞌi ra aiꞌaꞌi hakoꞌa!”
REV.18.17	ꞌIraau mwani sae bwauodo suriꞌi haka mana sae tatauꞌaro adaaꞌi mana nei ra taꞌe suriꞌi haka mana sae raoraongaꞌi bori nara dau haꞌa ꞌiniꞌi haka rai ura goni haꞌatau maraigu wana. 
REV.18.18	ꞌOha rai reꞌiai asuhanai ꞌeu ꞌoha nai noro i Babilon, rai oꞌani, “Aiꞌa ta ꞌomaa nai taꞌisada beiꞌo Babilon.” 
REV.18.19	Naasi marai nuga kahua ꞌadaꞌi bwaudaaꞌi ꞌiniai ahutotou adaau marai angi. Rai oꞌani, “Haꞌarohaiai Babilon! ꞌIraaui nei ra hahano suriai asi suriꞌi haka rau totoꞌora ꞌiniꞌi maho goro na toꞌoraꞌi ma naꞌi moi gere madoraa ma aiꞌaaꞌa i ꞌomaasi.”
REV.18.20	ꞌIꞌamou naꞌi aro, mou gaꞌi waꞌewaꞌe! Miꞌamoui sae anaꞌia God miraaui Haꞌataari mana Rarabea mou gaꞌi waꞌewaꞌe roꞌu ꞌiniai haꞌa-mamaꞌai na haua God tanaai Babilon ꞌiniai here na haua tanaꞌamou.
REV.18.21	Hoita, ma ꞌe taꞌi enjel na mena diꞌu ꞌa rahiai kae hau ma gaasia naꞌi asi ma oꞌani, “ꞌAi ꞌonaai gaasia nau haa i hauni i kaia rai haa i ꞌomaai Babilon. ꞌAgu bwaꞌi uraꞌa ahoꞌi roꞌu ta ꞌoha. 
REV.18.22	Naꞌi raronai ꞌomaasi ragu bwaꞌi rongoaꞌa roꞌu i angianginai gitaa mana uhi-uhi ꞌau mana ahuri mana gana. ꞌA bwaꞌi ꞌoha raigu haꞌa-urasia roꞌu ta dora ni tagora mana dora ni tauꞌaro flaoa ꞌanai haꞌatoto bred. 
REV.18.23	ꞌAbwaꞌi raita naigu marewa roꞌu naꞌi ꞌomaasi ma bwaꞌi ta sae raigui haꞌahaꞌiwaia roꞌu naꞌi ꞌisi. Naꞌi naꞌo, ꞌiraaui sae raoraongaꞌi bori amuꞌi narau haꞌi saemaua naꞌi marewana. Maꞌo haꞌabweubweuꞌi sae suri ꞌado marau ꞌiniai ꞌuaasiraau amua. 
REV.18.24	Ni haꞌa-mamaꞌai ꞌa dio naꞌi hungamu ꞌiniai haꞌa-aheꞌi amuꞌi ꞌabudaaꞌi sae anaꞌia God miraaui Rarabea mana mwani sae naꞌi marewana.”
REV.19.1	Naꞌi muri mau rongoai maho na rongo ꞌonaaiꞌi ringedi mwane sae rago naꞌi aro. Ra totoro oꞌani, “Haꞌagorohia Araha God aga na haꞌatahigia. ꞌIia ꞌa hauasa ma mena. 
REV.19.2	Ni hihiiri ana ꞌa odo-odo ma goro tatarasi. Ni urao rebirebi na haꞌa-oraoraꞌaraaui saeni marewana ꞌiniai here ana na aiꞌa goro, ꞌia God ꞌa hiiria ma haꞌa-mamaꞌaia ꞌiniai ngahuiꞌi anaꞌi sae tatauꞌaro anaꞌia God.” 
REV.19.3	Miraau haꞌatee raha oꞌani roꞌu, “Haꞌagorohia God! Ni ꞌomaai Babilon ꞌa bwaꞌi agohetaꞌi asu ꞌiniai noro na haa.”
REV.19.4	Miraaui rua tangahuru mana hai saemaua mana hai maho tahitahi ani, rau topiraꞌi ruru marau mwaoro dio naꞌi ano marau haꞌarahesia God na heinagu naꞌi dora ni mwaeraha ana. Rau oꞌani, “Amen! Haꞌagorohia God.”
REV.19.5	Maꞌe haꞌatee na huraꞌa mai baaniai dora ni mwaeraha, ꞌa oꞌani, “ꞌIꞌamou nei na mou haꞌahoua God, moi haꞌa-aneanea. ꞌIꞌamoui sae tatauꞌaro anaꞌi, reiꞌuaa na iꞌoe ꞌe sae raha maꞌua ꞌe taraani sae moi, moi haꞌa-aneanea God!”
REV.19.6	Mau rongoai maho na rongo raha ꞌonaa kae ruruhai sae ma raba rongo ꞌonaai wai na ahe, ma guruguru ma pusu, ꞌa raba rongo ꞌonaai hita. Rau oꞌani, “Haꞌagorohia Araha God aga! ꞌInia ꞌiia ꞌa mena diꞌuꞌi mwane mareho hako ma heimarungi ꞌonaai mwaeraha. 
REV.19.7	Gai waꞌewaꞌe magai haꞌaasaa, ꞌinia naaniꞌa i dangi ꞌanai haꞌahaꞌiwaiai Garei Siip. Na urao rarui hagugoni ꞌa haꞌaagauꞌa. 
REV.19.8	Ra bwani haua tanaa i bwana ni haꞌiwai ana. ꞌA mamaahui wadowado ma wadiwadi. Ni bwana ꞌa ura ꞌiniai maho goro rau haaꞌi sae anaꞌia God.”
REV.19.9	Mana enjel ꞌa oꞌani ꞌiniau, “ꞌOi usuꞌi dio maho ꞌini. ꞌIa God ꞌai haꞌagorohirai nei ra ariꞌahuraau ꞌanai ngaugoni naꞌi haꞌiwai anai Garei Siip.” Mana enjel ꞌa oꞌani roꞌu, “Hadahada nau haaꞌisi, raꞌi haꞌatee anaꞌia God nara haꞌa-momori.”
REV.19.10	Mau topiraꞌi ruru mau abwa auru naꞌi ano tanaai enjel ꞌanai haꞌarahesia. Mana enjel ꞌa oꞌani ꞌiniau, “ꞌOi abu haua oꞌasi tanaau. ꞌInau ꞌe sae tatauꞌaro roꞌu moi ꞌonaaiꞌo ma ꞌonaairaau roꞌu taraꞌi nei narau araisuriꞌi haꞌausuringaꞌi na ꞌia Jisas ꞌa haꞌataꞌiniꞌi. ꞌOi haꞌarahesia moia God. Na nei na haꞌarangasiꞌi huraꞌa ꞌadoꞌadonaꞌi a God, ꞌai haꞌarangasia maꞌata i mareho na ꞌia Jisas ꞌa haꞌataꞌiniꞌi.”
REV.19.11	Mau reꞌiai aro ꞌa wawaa, mau reꞌia roꞌu i hoosi mamaahui. ꞌIa moꞌo na taꞌe naꞌi hungana, atana ꞌia Mangudi maꞌua Haꞌamomori. ꞌA hihiiri odo-odo ma odo-odo naꞌi ꞌoha na huraꞌa ꞌiniai heiꞌoi. 
REV.19.12	Ni maana ra ꞌoraꞌora ꞌonaai ngarungarui ꞌeu mara rago i didimaa ni mwaeraha na toꞌoraꞌi, ꞌinia ꞌiia naasi huunai mwaeraha. ꞌE ata ra usua beia, me ꞌiia moi na ꞌiraraai ꞌadoꞌado ꞌana. 
REV.19.13	Mana bwana ana ꞌa buni ꞌiniai ꞌabu, mana atana moꞌosi, naasi Haꞌatee ana God. 
REV.19.14	ꞌIraau mwane sae heheiꞌoi naꞌi aro rau taꞌe suriꞌi hoosi mamaahui marau suria moꞌosi. Rau hoꞌosiꞌi bwana mamaahui nara wadiwadi. 
REV.19.15	Maꞌe naihi na mwamwakaru na huraꞌa naꞌi ngoona ꞌanai haꞌahehoraaui mwane marau. Na heimarungi ana ꞌai wetewete diꞌu. ꞌAi haꞌataꞌiniai taesuꞌa ana God huunai mena ꞌoha nai rogairaaui maeronganaꞌi ꞌonaai sae na buu rogaꞌi huadi grep ꞌanai haꞌahuraꞌahiꞌi waidi. 
REV.19.16	Naꞌi bwana ana ma naꞌi ꞌabina ra usuai haꞌatee na oꞌani, “Huunai Araha mana huunai Mwaeraha.”
REV.19.17	Mau reꞌiai enjel na ura naꞌi sina. ꞌA ariꞌahuraaui mwani manu naꞌi ahoasara, ꞌa oꞌani, “Moi boi mamoi rurugoni naꞌi ngaugoni na haua God. 
REV.19.18	ꞌIꞌamou moi ngaaꞌi hasiꞌodi mwani mwaeraha, mana hasiꞌodi naꞌohadi sae heheiꞌoi miraaui sae heheiꞌoi, mana hasiꞌodi hoosi mana nei ra taꞌe suriꞌi, miraaui slev mana nei ra aiꞌa slev, mana hasiꞌodi saemaua miraau taraani sae roꞌu.”
REV.19.19	ꞌAu reꞌia roꞌu i kae mwamwaa wasi ꞌome taꞌaa miraaui mwani mwaeraha naꞌi marewana miraaui sae heheiꞌoi adaaꞌi. Rau boi ꞌanai heingahui beia moꞌo na taꞌe naꞌi hunganai hoosi mamaahui mana ruruha ana. 
REV.19.20	Marau daurarua i mwamwaa wasi mana Rarabea pwapwaariꞌi. ꞌIia mau Rarabea pwapwaariꞌi na haaꞌi haꞌabuꞌoahu ꞌanai tauꞌaro tanaai mwamwaa wasi ꞌanai haꞌabweuraaui nei ra toꞌoraai haꞌara anai mwamwaasi mara haꞌarahesiai araaranunu ra aranununa ꞌiniai mwamwaasi. Rau gaasirarua haꞌi tahitahi naꞌi bwerai ꞌeu na noro ꞌiniai hau madoro ra ꞌunua ꞌiniai salfa. 
REV.19.21	Mana sae heheiꞌoi adaruꞌi, rau ngahuiraau ꞌiniai naihi na mwamwakaru na huraꞌa naꞌi ngoona moꞌo na taꞌe naꞌi hunganai hoosi. Mana mwani manu ra roho dio mara ngaaꞌi abedaaꞌi narau masu riu ꞌiniꞌi.
REV.20.1	Mau reꞌiai enjel na dio mai baaniai aro beiai kii anai kae waumu na aiꞌa toꞌo hahakona. ꞌA dadaa roꞌu i kae arihau. 
REV.20.2	Ma tosiai draegon ꞌiniai arihau ꞌanai haꞌabwarasia suria ta taꞌi merui harisi. Na draegonisi, naia mau i mwaa ani ra ꞌunua ꞌinia Haꞌahuni maꞌua Saetan. 
REV.20.3	Mana enjel ꞌa gaasia dioi draegon naꞌi waumu ma pwaru bwarasia ma haꞌababaua. ꞌAi awa ꞌisi suria ta taꞌi merui harisi maigu matai haꞌabweuraau roꞌu i saenai marewana. Maꞌata naꞌi ꞌohasi rai haꞌahuraꞌahia moi ta gere madoraa.
REV.20.4	Mau reꞌiꞌi dora heheinagu adaaꞌi mwaeraha. ꞌIraaui nei ra heinagu suriꞌi, neiraausi nei ra sigihiraau ꞌanai hihiiri. Mau reꞌiꞌi roꞌu i aungadi nei ra horosiꞌi ꞌuꞌudi suriai tarohaꞌinia adaaui haꞌatee anaꞌia God mana haꞌausuringaꞌi anaꞌia Jisas. ꞌIraau roꞌusi rau aiꞌa haꞌarahesiai mwamwaa wasi mana araaranunu ra aranununa ꞌiniai mwamwaa wasi naasi. Marau aiꞌa rabasia dorai nugaai haꞌara anai mwamwaa wasi naꞌi rimada maꞌua hauraeda. ꞌIraau rai tahi ahoꞌi roꞌu marai heimarungi beia Kraest suria ta taꞌi merui harisi. 
REV.20.5+REV.20.6	Neiraausi nei tahamora ra haꞌa-surutaꞌeraau ahoꞌi baaniai mae. Rau maea mia God ꞌa haꞌagorohiraau. Na ruanai mae nara ꞌunua ꞌiniai bwerai ꞌeu ꞌagu bwaꞌi toꞌiraauꞌa. Rai haꞌi Piriisi tanaa God mia Kraest marai taꞌi heimarungi suria ta taꞌi merui harisi.
REV.20.5+REV.20.6	ꞌA bwaꞌi ta sae roꞌu raigu haꞌa-surutaꞌea baaniai mae tari murinai taꞌi merui harisi.
REV.20.7	Naꞌi murinai taꞌi merui harisi, ꞌia Saetan rai ruhasia baaniai rumanihoꞌo. 
REV.20.8	Maꞌai haꞌabweuraaui sae suriꞌi mwani dora hako naꞌi marewana nara ꞌunuraau roꞌu ꞌiniai saeni Gog mana saeni Magog. Rai rago ꞌonaai nunuꞌu naꞌi one. ꞌIa Saetan ꞌai ꞌunuraau mai ꞌanai heiꞌoi beiraaui sae anaꞌia God. 
REV.20.9	Rai hahano mai marai awa gariai dora ra awa iei sae anaꞌia God mana ꞌomaa na ꞌia God ꞌa taꞌahia. Reiꞌuaa nai oꞌasi, ni ꞌeu ꞌai dio mai baaniai aro ꞌanai haꞌa-aiꞌaraau. 
REV.20.10	Mia Saetan, moꞌo na haꞌabweuraau, rai gaasia naꞌi bwerai ꞌeu na noro ꞌiniai hau madoro ra ꞌunua ꞌiniai salfa. ꞌAi awa beiai kae mwamwaa wasi mana Rarabea pwapwaariꞌi nara bwane gaasirarua naꞌiei ani. Rai rongomaataꞌi goni suriꞌi rodo mana dangi na bwaꞌi hako.
REV.20.11	Mau reꞌiai dora heheinagu anai mwaeraha ꞌa mamaahui maꞌe nei na heinagu naꞌiei. Mana marewana mana aro marawa raru hano baania moꞌosi na aiꞌa ta sae naigu reꞌirarua roꞌu. 
REV.20.12+REV.20.13	Mau reꞌiraaui sae ra maeꞌa, ꞌiraaui sae ororiu miraau taraani sae roꞌu, ra ura naꞌi maanai dora heheinagu anai mwaeraha. ꞌIraaui nei nara awa gaꞌu naꞌi dora adaaui nei ra mae, ra awa roꞌu ꞌisi goni beiraaui nei ra mae naꞌi asi. Mia God ꞌa kehasiꞌi buka ra haꞌarangasiꞌi taha ra haaꞌi sae ꞌoha ra tahi mau, ma kehasia roꞌu i buka ni tahi. Mia God ꞌa hiiriraaui sae suriai mareho nara haꞌarangasiꞌi nara awa suriꞌi buka ꞌisi. 
REV.20.14	Naꞌi muri, na mae mana dora adaaui nei ra mae ra gaasirarua naꞌi bwerai ꞌeu. Ni bwerai ꞌeu naasi ruanai mae. 
REV.20.15	ꞌIatei na aiꞌa awa i atana naꞌi buka ni tahi, rai gaasia naꞌi bwerai ꞌeu.
REV.21.1	Mau reꞌia roꞌu i marewana haoru mana ahoasara haoru. Na marewana tahamora mana ahoasara raru aiꞌaa, mana asi ꞌa oꞌasi roꞌu. 
REV.21.2	Mau reꞌiai Jerusalem haoru, i ꞌomaa maea, ꞌia God ꞌa haꞌataaria dio mai baaniai aro. ꞌA ꞌonaai gere urao na haꞌaagau ꞌanai haꞌiwai na siri suriꞌi bwana ꞌome goro ꞌanai heisadoi beiai mwane ana.
REV.21.3	Mau rongoai haꞌatee na boi baaniai dora heheinagu anai mwaeraha. ꞌA oꞌani, “ꞌOmaa ana God ꞌa awaꞌa beiraaui sae anaꞌi. ꞌIa God ꞌai awa beiraau miraau raꞌi sae anaꞌi. Haꞌamomori, ꞌia God haaria ꞌai awa beiraau. 
REV.21.4	ꞌIa God ꞌai iduꞌiꞌi wai baaniꞌi maadaaꞌi. Raugu bwaꞌi maeꞌa roꞌu ta ꞌoha maꞌua ahutotou maꞌua angi maꞌuasi rongomaataꞌi. Mwani maho taꞌaꞌi ra toꞌiraau gaꞌu, ragu aiꞌaꞌiꞌa.”
REV.21.5	Mia moꞌo na heinagu naꞌi dora heheinagu anai mwaeraha ꞌa oꞌani, “ꞌAu haꞌahaoruꞌi hakoi mwani maho!” Magu oꞌani roꞌu ꞌiniau, “ꞌOi usuꞌi dioi taha nau ꞌunuꞌi. Haꞌatee aguꞌi ra haꞌa-momori maꞌo matai ꞌuꞌuriꞌi.” 
REV.21.6	Ma oꞌani roꞌu, “Mwani maho ra agauꞌa. ꞌInau naasi Alfa mana Omega, i taraawaꞌana mana hahakona. ꞌInau wai hisu dadaraꞌa ꞌiniai wai na huraꞌa mai baaniai hurahurai wai ni tahi tanaraaui nei ra raba gono. 
REV.21.7	ꞌIraaui nei ra ura baabau tari hahakona rai daaꞌi mareho goro ꞌisi. Minau wai haꞌi God adaau miraau rai haꞌi sae aguꞌi. 
REV.21.8	Mawai ꞌunua tanaꞌo i taha nai toꞌiraaui nei ra mamaaꞌutaꞌi hinihiniau, maꞌua murisiau, maꞌua toꞌoraꞌi baronga taꞌaꞌi maꞌua heingahu maꞌua awa wawaasuaꞌa maꞌua haiꞌuaasi maꞌua haꞌarahesiꞌi araaranunu maꞌua pwapwaariꞌi. Rai siri naꞌi ruanai mae, rai gaasiraau naꞌi bwera na noro ꞌiniai hau madoro ra ꞌunua ꞌiniai salfa.”
REV.21.9	Mau reꞌiai taꞌi ꞌiniraaui biu enjel nara daaꞌi raboꞌo nara honu ꞌiniai biu haꞌa-mamaꞌai ani. ꞌA boi beiau ma oꞌani, “ꞌOi boi mawai haꞌataꞌinia tanaꞌo i gere urao nai wainai Garei Siip.” 
REV.21.10	ꞌIniai heiꞌaꞌauhi anai Hiꞌona Maea, i enjel ꞌa waiau araꞌa naꞌi hungahunga ahaaha. Ma haꞌataꞌinia tanaaui Jerusalem, ꞌomaa maea na dio mai baania God naꞌi aro. 
REV.21.11	Ni rarahana God ꞌa marewa hako ꞌari suriai ꞌomaasi. Mana ꞌomaasi ꞌa marewa wadowado ꞌonaai hau wadowado ra ꞌunua ꞌiniai Jaspa ma maꞌinora ꞌonaai gilaasi. 
REV.21.12	Ni ꞌomaasi ra bara garia ꞌiniai bani hau na ahaaha ma bwabwanahora ma toꞌoraai taꞌi tangahuru mana rua maraaruma. ꞌAdo maraaruma ra ꞌado enjel ꞌanai ꞌomesuria. Mana ꞌado maraaruma ra usuꞌi ei atadi ꞌado taꞌi tangahuru mana rua burungadaaꞌi Israel. 
REV.21.13	ꞌE oru maraaruma na awa naꞌi aba na araꞌa iei sina, ꞌe oru na awa naꞌi aba na suu iei sina, ꞌe oru na awa aba bo huraꞌa, mana nata oru naꞌi aba bo siri. 
REV.21.14	Naꞌi waꞌanai bani hau anai ꞌomaasi, ꞌe taꞌi tangahuru mana rua kae hau na awa ꞌanai dau ꞌoꞌoriai bani. ꞌAdo hau ra usuꞌi ei atadi ꞌado taꞌi tangahuru mana rua Haꞌataari anai Garei Siip.
REV.21.15	Mana enjel na haꞌatee tanaau ꞌa toꞌoraai mareho ꞌanai tohotoho nara tagorahia ꞌiniai gol ꞌanai tohongiai ꞌomaa mana bani hau ꞌanai ꞌomaa mana maraaruma ꞌanai bani hausi. 
REV.21.16	ꞌOmaasi ꞌado hai aba ꞌinia, ra taꞌisada, tewa ana mana bwabwahora ana. Mana ahaaha na haa i hai aba ra taꞌisada roꞌu, ꞌa ꞌome ꞌonaai bakosi. ꞌOha na enjel ꞌa tohongia, ni tohotoho anai ꞌado aba ꞌe rua meru hai ꞌarangi kilomita. Ni tewa mana ahaaha mana bwabwahora na haua ra taꞌisada hako. 
REV.21.17	Mana enjel ꞌa tohongia roꞌu i bani hau ꞌanai ꞌomaasi. Ni ahaaha na haa, ꞌe oru tangahuru mana ono tahanga. Tohotoho na hauai enjel ꞌa ꞌonaa roꞌu moi herehere nara hahaua roꞌu moi sae.
REV.21.18	Bani hau ꞌanai ꞌomaasi ra tauꞌarona ꞌiniai hau ra ꞌunua ꞌiniai Jaspa mana ano mana mwani maho nara tauꞌarona ꞌiniai ꞌomaasi ra tauꞌarodi ꞌiniai huunai gol na maꞌinora ꞌonaai gilaasi. 
REV.21.19	Ni kae hau ra dau ꞌoꞌoriai bani ꞌanai ꞌomaa ra haꞌarauniꞌi ꞌiniꞌi hau ꞌome goro.
REV.21.19	Hau tahamora na dau ꞌoꞌoriai bani ra haꞌaraunia ꞌiniai hau ꞌome goro ra ꞌunua ꞌiniai Jaspa,
REV.21.19	ruana ra raunia ꞌiniai Safae,
REV.21.19	oruna Agit,
REV.21.19	haina Emarol,
REV.21.20	rimana Oniks,
REV.21.20	onona Kanalian,
REV.21.20	biuna Krisolait,
REV.21.20	waruna Beril,
REV.21.20	siwana Topas,
REV.21.20	tangahuruna Krisopeis,
REV.21.20	tangahuru mana taꞌina Jasint,
REV.21.20	mana tangahuru mana ruana Ametis.
REV.21.21	Honohono ꞌadaꞌi taꞌi tangahuru mana rua maraaruma ꞌanai bani ra tauꞌarodi ꞌiniai pal, ꞌe taꞌi pal maꞌe taꞌi honohono. Mana tara anai ꞌomaa ra tauꞌarodi ꞌiniai huunai gol na maꞌinora ꞌonaai gilaasi.
REV.21.22	ꞌAu aiꞌa reꞌia ta ruma maea naꞌi ꞌomaasi. ꞌInia ꞌia Araha God huunai mena mana Garei Siip raru awa tarau ꞌisi. ꞌIrarua nararu ꞌonaai ruma maea anai ꞌomaasi. 
REV.21.23	Mana ꞌomaasi ꞌagu aiꞌa ꞌirisiaꞌai hura mana sina ꞌanai haꞌamarewaa. Ni rarahana God mana Garei Siip raru haꞌamarewaaꞌa. 
REV.21.24	ꞌIraaui mwani sae suriꞌi ꞌado marau, marewa naꞌi ꞌomaasi na haua tanaraaui marewa ꞌanai hahano suria. Mana mwani mwaeraha rai waiꞌi mai totoꞌora adaaꞌi naꞌi ꞌisi. 
REV.21.25	Ni maraaruma naꞌi bara ꞌanai ꞌomaasi ra aiꞌa matai honosiꞌi, ꞌinia naꞌi ꞌisi ꞌa bwaꞌi rodo. 
REV.21.26	Na mwani totoꞌora adaaꞌi mwani marau mana maho goro ra toꞌoraꞌi rai waaꞌi mai naꞌi ꞌomaasi. 
REV.21.27	I mareho ꞌanai haaꞌi ꞌiniꞌi heretaꞌaa mana sae heheretaꞌaꞌi miraaui sae pwapwaariꞌi rau bwaꞌi awa naꞌi ꞌomaasi. ꞌIraau moi nei ra awa i atadaaꞌi naꞌi buka ni tahi anai Garei Siip narai matai awa naꞌisi.
REV.22.1	Mana enjel ꞌa haꞌataꞌinia tanaaui wai ni tahi na wadoraꞌi ꞌonaai gilaasi. ꞌA ahe huraꞌa baaniai dora heheinagu ana God mana Garei Siip. 
REV.22.2	Ma ahe dio naꞌi ꞌubutanai tara raha naꞌi ꞌomaa. ꞌAdo bobo i wai ra tahi ei hasiꞌei ni tahi nara hungu ꞌado hura suriai taꞌi harisi. Rawadi ꞌiraaui sae suriꞌi ꞌado marau naꞌi marewana ra haꞌi merisini ꞌiniꞌi ꞌanai haꞌagorohiꞌi daoha adaaꞌi.
REV.22.3	Ni haꞌa-mamaꞌai ana God ꞌa bwaꞌi dioꞌa i hungadaaui sae naꞌi ꞌomaasi. ꞌIa God mana Garei Siip rarui heinagu suriꞌi dorani heimarungi adaruꞌi, miraaui sae naꞌi ꞌomaasi rai haꞌarahesia God. 
REV.22.4	Marai reꞌia haaria God mana atana ꞌai awa naꞌi hauraeda. 
REV.22.5	Naꞌi ꞌomaasi ꞌabwaꞌigui rodoꞌa roꞌu ta ꞌoha, ma bwaꞌi sae nai ꞌirisia ta raita ꞌanai haꞌamarewa maꞌua ꞌai ꞌirisiai marewanai sina. ꞌInia ꞌia Araha God naasi raita adaau, miraau rai heimarungi tarau beia ꞌonaai mwaeraha.
REV.22.6	Mana enjel ꞌa oꞌani roꞌu ꞌiniau, “Haꞌatee ꞌini ra haꞌa-momori maꞌo matai ꞌuꞌuriꞌi. ꞌIa Araha God na haꞌataariai Hiꞌona Maea ana tanaraaui Rarabea, ꞌiia ꞌa haꞌataariai enjel ana tanaraaui sae tatauꞌaro anaꞌi ꞌanai haꞌataꞌinia tanaraaui taha na bwaꞌi orea mai toꞌoꞌa.”
REV.22.7	ꞌIa Jisas ꞌa oꞌani, “ꞌAdoꞌadoa! ꞌInau ꞌabwaꞌi orea mawai ahoꞌiꞌa mai. ꞌIa God ꞌai haꞌagorohiraaui nei ra suriai taha na haꞌarangasia i bukani.”
REV.22.8	ꞌInaua Jon nau rongoꞌi, mau reꞌiꞌi maho ꞌisi. ꞌOha nau rongoꞌi mau reꞌiꞌi hako, ꞌau topiraꞌi ruru mau abwa aurui ano ꞌanai haꞌarahesiai enjel na haꞌataꞌiniꞌi tanaau. 
REV.22.9	Mana enjel ꞌa oꞌani, “ꞌOi abu haua oꞌasi, ꞌinia ꞌinau ꞌe sae tatauꞌaro roꞌu moi ꞌonaaiꞌo miraaui Rarabea, miraau roꞌu i nei ra araisuriꞌi taha ra usuꞌi dio naꞌi bukani. ꞌOi haꞌarahesia moia God!”
REV.22.10	“ꞌOi haꞌarangasiꞌi huraꞌai taha ra haꞌataꞌinia tanaꞌo naꞌo usua naꞌi bukani. ꞌInia ꞌabwaꞌi orea marai toꞌoꞌa. 
REV.22.11	ꞌIraau sae ora-oraꞌa rai haaꞌi moeꞌa i here ora-oraꞌa, miraaui sae hehere taꞌaa rai haaꞌi moeꞌa i here taꞌaꞌi, miraaui sae goro rai haaꞌi moeꞌa i here goro, miraaui sae odo-odo rai haaꞌi moeꞌa i here odo-odo.”
REV.22.12	Mia Jisas ꞌa oꞌani, “ꞌAdoꞌadoa! ꞌAbwaꞌi orea mawai ahoꞌi mai. ꞌOha wai ahoꞌi mai wai tahariraaui sae suriai taha rau haaꞌi. 
REV.22.13	ꞌInau naasi Alfa mana Omega, i taraawaꞌana mana hahakona. 
REV.22.14	ꞌIa God ꞌai haꞌagorohiraaui nei ra wasi haꞌa-wariwariꞌi bwana adaaꞌi. Miraau rai ngauai huanai hasiꞌei ni tahi marai haꞌawateraau ꞌanai siri naꞌi maanai bara anai ꞌomaa. 
REV.22.15	Miraaui sae hehere taꞌaa mana hahaiꞌuaasi, mana sae ra wawaasuaꞌa, mana sae hahaingahu, mana sae ra haꞌarahesiꞌi araaranunu, mana sae ra pwapwaariꞌi, rai awa naꞌi huraꞌai murinai ꞌomaa.”
REV.22.16	“ꞌInaua Jisas nau haꞌataariai enjel agua ꞌanai tarohaꞌiniꞌi maho ꞌini tanaꞌamou, ꞌiꞌamou sae ni heisoi namou awa suriꞌi mwani dora. ꞌInau ꞌau huta naꞌi burungana Mwaeraha Deved minau naasi heeꞌu-ni-dangi na bewaa.”
REV.22.17	I Hiꞌona Maea miraaui sae hinihini nara ꞌonaai gere urao nai wainai Garei Siip, raru oꞌani ꞌinia Jisas, “ꞌOi boi!” Mia tei na rongoai haꞌateesi ꞌa gaꞌi oꞌani roꞌu, “ꞌOi boi!” Mia tei na raba gono, ꞌoi boi! ꞌOnaa ꞌo rabasiai wai ni tahi, ꞌoi boi maꞌoi haua, ꞌoi haua dadaraꞌa moi.
REV.22.18	Naani haꞌatee haꞌabasu agua tanaraaui nei ra rongoai haꞌatee rarabea nara awa naꞌi bukani. ꞌIa tei nai aꞌoiꞌi taha ra maaniꞌi naꞌi bukani, ꞌia God ꞌai haꞌa-mamaꞌaia ꞌonaai haꞌa-mamaꞌai ra awa naꞌi bukani. 
REV.22.19	Ma ꞌiatei nai rahiꞌi taraꞌi haꞌatee rarabea ra hadangaꞌiniꞌi naꞌi bukani, ꞌia God ꞌai rahia roꞌu baania i maho goro ra hadangaꞌiniꞌi naꞌi bukani, ma bwaꞌi awa naꞌi ꞌomaa maea, ma bwaꞌi haua ta hua baaniai hasiꞌei ni tahi.
REV.22.20	ꞌIa Jisas na ꞌunuꞌi maho ꞌini ꞌa oꞌani, “Haꞌamomori! ꞌAbwaꞌi orea mawai ahoꞌi mai!”
REV.22.20	Naasi Araha Jisas, ꞌoi ahoꞌi mai raurau.
REV.22.21	ꞌAu haꞌarahesi mia Araha Jisas ꞌai goro ꞌiniꞌamou hako. Amen.
