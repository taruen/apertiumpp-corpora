MAT.1.1	Un mato Jesucristohuunoa tsain shara tapimai. Ahuun shunifoan aton anufo un mato yoiqui tau huai. Ahuun shuni David yafi Abraham.
MAT.1.2	Abraham facu Isaac ini.
MAT.1.2	Isaac facu Jacob ini.
MAT.1.2	Jacob facu Judá yafi ahuun yorafo ini.
MAT.1.3	Judápan facu Fares yafi Zara ini. Aton ahuari Tamar ini.
MAT.1.3	Fares facu Esrom ini.
MAT.1.3	Esrom facu Aram ini.
MAT.1.4	Aram facu Aminadab ini.
MAT.1.4	Aminadab facu Naasón ini.
MAT.1.4	Naasón facu Salmón ini.
MAT.1.5	Salmón facu Booz ini. Ahuun ahuari Rahab ini.
MAT.1.5	Boozpan facu Obed ini. Ahuun ahuari Rut.
MAT.1.5	Obed facu Isaí ini.
MAT.1.6	Isaí facu David ini. Nan David Israelifoan aton niaifocoin ipaoni.
MAT.1.6	David facu Salomón ini. Salomón ahuafin Uriaspan ahuin ipaoniquin.
MAT.1.7	Salomón facu Roboam ini.
MAT.1.7	Roboam facu Abías ini.
MAT.1.7	Abías facu Asa ini.
MAT.1.8	Asa facu Josafat ini.
MAT.1.8	Josafat facu Joram ini.
MAT.1.8	Joram facu Uzías ini.
MAT.1.9	Uzías facu Jotam ini.
MAT.1.9	Jotam facu Acaz ini.
MAT.1.9	Acaz facu Ezequías ini.
MAT.1.10	Ezequías facu Manasés ini.
MAT.1.10	Manasés facu Amón ini.
MAT.1.10	Amón facu Josías ini.
MAT.1.11	Josías facu Jeconías yafi ahuun yorafo ini.
MAT.1.11	Nantianri Babilonia anoa niaifoan ahuun ranushumuafo nichini Israelifo rutushon atirifi ahuun mai ano ihuushonafoanno ahuun oinmatifo huanon. 
MAT.1.12	Chipofin Babilonia anoashu futsafori cainni.
MAT.1.12	Jeconías facu Salatiel ini.
MAT.1.12	Salatiel facu Zorobabel ini.
MAT.1.13	Zorobabel facu Abiud ini.
MAT.1.13	Abiud facu Eliaquim ini.
MAT.1.13	Eliaquim facu Azor ini.
MAT.1.14	Azor facu Sadoc ini.
MAT.1.14	Sadoc facu Aquim ini.
MAT.1.14	Aquim facu Eliud ini.
MAT.1.15	Eliud facu Eleazar ini.
MAT.1.15	Eleazar facu Matán ini.
MAT.1.15	Matán facu Jacob ini.
MAT.1.16	Jacob facu José ini.
MAT.1.16	José ahuin María nan Jesús ahua ini. Jesús Upa Diosin catonni nocon Numamisi inon. Nan non Cristoran huamisi. 
MAT.1.17	Abraham ahuun funafo catorce ahuun unutani David ini. David ahuun funafori catorce ahuun unutani Babilonia anoshon ato achinifo ato mai ano inonfo. Nanfoan ahuun funafori catorce ahuun unutani Cristo cainni.
MAT.1.18	Jesucristo cainfin iscaniquin. José María yoini, —Non fiananon, —ishon. Ascafia fiananfotaima María man facu nanua ini. José ayamafian Diosin Yoshin Sharapan nanumana. 
MAT.1.19	Ascashon José Dios tanasharacoinshon ahuun chain ahuin rafini huacasmaquin yorafoan ointaifi yoicasmani. 
MAT.1.20	Nanscara ahuun nomuranshon shinanfiaino ahuun namapan Diosin ahuun oinmatinin afu nai muran imisi aqui oshon yoiquin isca huani, —José minfin David funaquin. Ascacun shinanchacaquima María fihuu. Nan facu nanuafin Diosin Yoshin Sharapan nanumanaquin. 
MAT.1.21	Ascan nan caianofin anuqui Jesusran min huashquicain. Nantonmain ahuun yorafo chaca soashofain ato numashquiamaiton, —ishon yoini. 
MAT.1.22	Diosinhuunshon inon pacoai yoimisifoan cununifo cuscan man aaquin. 
MAT.1.23	Nanfoan cunuquin isca huani,
MAT.1.23	“Nicapon. Ainfo funuoma tsoa afu iyamafiamisi facu nanushquin. Caianno furonanfacu iishquin. Ahuun anufin Emanuel (Onicoinnin tsainman Diosin nofu icaran) ishquiquin,”
MAT.1.23	ishon Dioshuunshon inon pacoai yoimisi cununi.
MAT.1.24	Ascaino José moinacahuatan nan Diosin oinmatinin afu nai muran imisi yoia cuscan María fiini. 
MAT.1.25	Fiifiashocai afu ipaonima furun caiyain chain. Ascashu furun caincun José anuqui Jesusran huani.
MAT.2.1	Ascano Herodes niaifoaitian Jesús Belén anoashu cainni. Nan Belén Judea muran ini. Nantianri fishifohuunoa tapicoianfo fari oaiquirinoashu fucani Jerusalén ano noconifo. 
MAT.2.2	Ascano nococashon ato yocanifo, —Raniashumun a facu caianquin Judiofoan aton niaifo ishquiai. Non fishi oianhuunshon non tapia facu caincun. Man nonfin ahuun fishi fari oai aria oianquin. Ascacufin non aqui unimai oaquin. Min nocon niaiforan ishon oinpai non oaran, —ishon ato yocanifo.
MAT.2.3	Ascaifoan nicai Herodes ahuun ointi fucashriscatani. Jerusalén anoa yoraforifi Herodes icai cuscan arifi muunifo. 
MAT.2.4	Ascacun ahuun yorafohuunshon Diosin cufimisifoan niaifofo yafi Moisés cununi cuscan tapimamisifo Herodes ato yoimaquin isca huani, —Uqui fucahuun, —ishon ato yoimanano aqui fuaifoan ato yocaquin —¿Raniashumun Cristo cainshquiquin? —ishon Herodes ato yocani. 
MAT.2.5	Ascaiton cumacaquin, —Belén Judea murannoashu cainshquin, —nannori Diosinhuushon inon pacoai yoimisifoan cunuquin isca huani.
MAT.2.6	“Belén anoafoan ua nicasharacahuun. Maton mai Judea muran. Maton pushu ichapayamafiano nannoashu niaifo uhuapacoin cainshquin. Uhuun yora Israelifoan aton cushumisi iishquiran,”
MAT.2.6	icashu cununi.
MAT.2.7	Ascacun Herodes a fishifohuunoa tapicoianfo tsoa yoitama tsain ato fomaquin isca huani, —Fucahuun. Un matofu tsainon, —ishon ato yoimani. Ascano nocotoshiaifoan ato yocaquin, —¿Ahuutianmun man fishi oinquin tau huaquin? —ishon ato yocaiton. Tapimanifo ahuutianmain oinqui tau huafoquin. 
MAT.2.8	Ascashon aton yoini, —Belén ano focashon facu funatacahuun. Fuchicashon nasofuratan ua yoi fuushcaquin. Urifi un ahuun noicanon, —ishon Herodes ato yoini.
MAT.2.9+MAT.2.10	Ascano niaifoan ato yonoa cuscan nicatan fishifohuunoa tapicoianfo fonifo. Focaquin oianfo fishi fari oaiquirinoashu oaiton oincani unimacoinnifo. Ascatan muufocaquin oianfo facu raca manaon nituni. 
MAT.2.11	Ascaiton oincani pushu muran iquifainshon facu yafi ahua María fuchinifo. Ascashon ratoconun mai chachishon facu yoinifo isca huaquin, —Minfin fasi sharashtacoinquin. Min nocon Ifo, —ishon yoinifo. Ascacatan aton mao fupucashon ahuara chicoin inancoinnifo. Oro inanfain ahuun ininti shara inanfain ininti sharacapa futsa ahuun anu mirra nanri inannifo. 
MAT.2.12	Ascashu nanno oshayoafoan aton namapan Diosin ato yoiquin isca huani, —Afanan Herodes ari foyamacahuun. Fai futsan mato mai ari fotacahuun, —ishon Diosin ato yoini. Ascacucai Jerusalén ano fonifoma.
MAT.2.13	Man fishihuunoa tapicoianfo atomaquinoashu foafono Diospan oinmatinin afu nai muran imisi José ahuun namapan yoiquin isca huani, —Funinaca huahuun. Nan facu yafi ahua Egipto ano iyoriscatahuun. Ascashu nanri iyohuu nan un mia afanan yoiaitian. Nan Herodes facu funaiqui rutushquin, —ishon Diospan oinmatinin José yoini. 
MAT.2.14	Asca huaino moinacahuatan facu ahua futan yamu Egipto ano ichoquinifo. 
MAT.2.15	Ascashu nanno iyopaonifo nan Herodes naitian. Ascacun Diosihuunshon inonpacoai yoimisiton cunushoni isca huaquin,
MAT.2.15	“Unfin uhuun facu Egipto anoa afanan yoimanicain,”
MAT.2.15	ishon yoini cuscacoin man aaquin.
MAT.2.16	Ascano fishihuunoa tapicoianfo fai futsan foafo nicai, —Ua paraforan, —icashu Herodes fasi sinacoinni. Nan fishifohuunoa tapicoianfoan yoiafo man fari rafu caano fishi oinquin tau huafo. Ascacun Herodes ranushumuafo yononi, —Belén anoafo yafi a chaima icafoan aton furonanfacufo fari rafu yafo non yomumishti rutuqui cuyotacahuun, —ishon ato yononi. 
MAT.2.17+MAT.2.18	Ascano
MAT.2.17+MAT.2.18	“Ato nicafo Ramá anoashu uaicani aton facuhuunoashu uaiyanan shorarascaifoan nicacaquin. Aton ointi main huamapaicaquin, ‘Uaiyamacahuun,’ ato huafiainfono aton facu manocani unupainifomaran,”
MAT.2.17+MAT.2.18	ishon Jeremías Diosihuunshon inonpacoai yoishomisiton cununi cuscacoin man aaqui.
MAT.2.19	Ascashu man Herodes naano Diosin oinmatinin afu nai muran icaton José ahuun namapan yoiqui isca huani, 
MAT.2.20	—Moinacahuahuu. Facu yafi ahua afanan Israelifo muran ato nasoquishquin. A facu rutupaimisifo man naafoquin, —huani. 
MAT.2.21	Ascaino moinacahuatan José ahua yafi furun Israeli mai ano afanan ato iyoni. 
MAT.2.22	Caaquin nica Herodes man naano ahuun facu Arquelao Judea murannoa niaifo nicai José musuni. Ascaiton Diosin oinmati afu nai muran imisiton afanan ahuun namapan yoini, —Judea muran caquima futsanori catahuun, —huani. Ascano Judea muran catama Galilea anori fonifo. 
MAT.2.23	Ascashu Nazaret pushurasi muran fonifo. Diosihuunshon inon pacoai yoimisiton nannori cunuquin isca huani,
MAT.2.23	“Cristofin Nazarenon ishquiquin,”
MAT.2.23	ishon cununi.
MAT.3.1	Ascatan man fari ichapa finoanno nan Juan yorafo unu muran iquimamisi tsoa istaipama Judea ano cani. 
MAT.3.2	Ascano nannoshon ato yoiquin isca huani, —Nantifi yorafoan ua nicacahuun. Maton chaca shatucoincashon Diosin tsain nicacoincahuun. Samamashta Diosin mato yonoshqui oiquin, —ishon Juanpan oi ashcafinin ato yoini.
MAT.3.3	Nan Isaías Diosihuunshon inon pacoai cuscan yoimisi ipaoni. Nanton Juanhuunoa yoini isca huaquin,
MAT.3.3	“Tsoan istaipamashon Diosin yonoa cuscan oi ashcafinin yoiquin isca huanonpacoin, ‘Nocon Ifo nocoqui ooshquin. Ascacun itisharacahuun. Maton chaca shatucoincahuun,’ ”
MAT.3.3	ishon Isaías Juanhuunoa cununi.
MAT.3.4	Ascano camello inapan ahuun rani sahuuti huashon Juanpan sahuua ini. Ascashon yoina fichin aqui nanushumuni. Ascatan ocutsuru pifain afuchi fona ayani. 
MAT.3.5	Ascano Jerusalén anoafo yafi unu Jordán ano icafo non Judea muran icafori ahuun tsain nicapaicani aqui funifo. 
MAT.3.6	Ascashon aton chaca shatupaicaquin yoiaifoan Juanpan unu Jordán muran ato iquimapacuni afanan ipaoni cuscan huatama ismanonfo.
MAT.3.7	Ascaino Fariseofo yafi Saduceofo Juanqui funifo yorafo ato unu muran iquimanaiton oin fucani. Nanfori Israelifo ini. Ascaiton oinquin Juanpan ato yoini isca huaquin, —Manfin rono paupaton facu cuscaracoinfoquin. Icoinra huayamaifoan Diosin atoqui sinaquin ato omitsiscapanonfo. Ascan manfin omitsiscapanacafo muran focasmafiaqui maton chaca man shatupaima. 
MAT.3.8	Ascacun chaca shatucoincashon Diosin mato yoia cuscan nicacoincahuun. Man ipaoni cuscari afanan ayamacahuun. Man ascaiton yorafoan ointirofo man afanan chaca huapaitama Dios fusti man tanasharaiton.
MAT.3.9	Ascashon maton nomuran shinanquin isca huayamacahuun, “Nonfin Abraham funafo non ahuun caiforiquin. Diosin Abraham yoiyotiani cuscan nocorifi ashotiro. Ascan Diosin noco onaintimashquimaran,” ishon anori shinanyamacahuun. Diosin onihuapaiquifin na unu cusumunnoa toquirifo Abraham ahuun funafo oni huatiroquin. 
MAT.3.10	Fana fimi sharayamaiton ifoan ahuun tapo nantifi ruratinin shatuquin cuyoshon chi muran potatiro coi futsunon. Nanscarifiai natianri Diosin man itishara chaca shatutama man isharayamacaiyaiton mato omitsiscamapacushquin.
MAT.3.11	Ascacun un mato unu muran iquimapacua maton chaca shatucoinshon natian Diosin tanasharashon man ismanon. Ascafia futsa matoqui chipo oi. Naantofin ua fasi finoncoianquin. Ahuamamishti huatiro. Nantorifi ahuun Yoshin Shara mato ya rafumapacunaca. Ascano ahuunshon maton nomuran man shinansharanon. Matofu rafuano nantifi ahuara chacafo ahuunshon shatuashu a cuscara shara man inon. Ascan uncai a cuscarama. Un ahuara shara huahuu rafanancai un ahuun oinmatima. Ascatama uhuun ramapaiyamainoricai un ahuun oinmati icuanama. 
MAT.3.12	Ascano naantorifi chipo a icoinra huafo yafi a nicacasmaifo ato pashcanan huaashquin. Nan icoinra huafosi a icari ato ihuicoinshquin afu isharapacushanonfo. Ascan nan nicacasmamisifo chi urumanhuan muran ato potai anoashu omitsiscai unupacunacafomaran, —ishon Juanpan nan Fariseofo yafi Saduceofo yoini.
MAT.3.13	Ascaino Jesús Galilea anoashu unu Jordán ano cani. Nan Juanpan ato unu muran iquimana nanno cani naanrifi iquimanon. 
MAT.3.14	Ascashu aqui nocoaiton Juanpan Jesús yoini, —Uacaiarocon mian acafin shara icuanaquin, —huaiton. 
MAT.3.15	Jesús cumani, —Upa Diosin noco yonoa cuscan fusti nantifi non aca shara itiro. Ascan natian ua iquimahuu, —huaiton. —Ascan min ua yoiai cuscan un mia unu muran iquimairan, —ishon Juanpan yoini. 
MAT.3.16	Asca huatan Jesús unu muran iquimana cainna cahuan mapuinifoanni. Ascatapaiyaino Dios ica ariashu nai fupuini. Nai fupuicaino Diospan Yoshin Shara ruhui cuscara Jesusqui fotopacu cahuani. 
MAT.3.17	Ascano nanno niafoan nai murannoa Upa Diosin ahuun oi nicanifo yoiquin isca huaiton, —Nan uhuun Facu un catoan. Un fasi ahuun noi. Un fasi aqui unimacoinran, —ishon Apa Diosin yoini.
MAT.4.1	Ascano Jesús Diosin Yoshin Sharapan tsoa istaipama ano iyoni. Nannoshon nan yoshin chaca Satanás cuarenta oshatan chaca huamapaifafainni. 
MAT.4.2	Nan cuarenta oshatan piqui tununi. Ascashu fasi fonaincoinni. 
MAT.4.3	Ascaino nan yora chaca huamapaimisi aqui nocoshon yoini isca huaquin, —Min Diospan facumainquin na toquirifo misi onihuahuu, —ishon Satanás yoiaiton. 
MAT.4.4	Jesús cumani, —Noncai misi fustihuunoashu ipatiroma. Diosin tsain fusti non yopacoin. Nan noco yoia cuscan fustihuunoashu non isharatiroquin, —huaiton.
MAT.4.5	Nicaquin Satanás Jesús Jerusalén pushurasi shara Diosin ahuun yorafofu imisi ano iyoni. Nan Israelifoan aton Diosfu tsainti pushu pumancaya cuyacoin iyoshon yoiquin, 
MAT.4.6	—Minmain Diospan facuquin nuriashu pacucaintahuun. Diosin tsain mihuunoa cununi isca huaquin,
MAT.4.6	“Diosifin ahuun oinmatifo afu nai muran icafo yonoiquin min pacuaiton mia cushunonfo. Min tauri toquirifoquin rutunonma mia achinonfo,”
MAT.4.6	nannorifi Diosin tsain mihuunoa cununiquin, —ishon Satanás yoiaiton. 
MAT.4.7	Afanan Jesús cumani, —Ascafia Diospan tsain cununiri isca huaquin, Ahuara musunicoin huaquin shinanyamacahuun uatsi Diosin cushuiquin ishon. Ascacun asca huayamahuu ishon cununiran, —Jesús huani.
MAT.4.8	Ascaiton afanan Satanás Jesús machi cuyamamaquin iyoshon nan manifoti sharashtacoin oinmani. 
MAT.4.9	Ascashon yoini, —Oinpon Mian ratoconun mai chachishon ua yoiquin, “Minfin uhuun Ifoquin,” mian huaitofin nan na maitio un mia inantiroquin, —ishon yoiaiton. 
MAT.4.10	Afanan Jesús cumaqui, —Diospan tsain cununiri “Nan nocon Ifo Diosin fustifin non ratoconun mai chachishotiroquin. Nan fustimain nocon Ifocun,” ishon cununi. Ascan umaquinoashu cariscatahuun Satanás, —ishon Jesús yoini.
MAT.4.11	Asca huaino Satanás Jesusmaquinoashu caino Diosin ahuun oinmatifo afu nai muran icafo aqui fotonifo pimashcaquin.
MAT.4.12	Ascashu nan Juan ranushumuafoan cunu muran iquimanafo nicatan Jesús Galilea ano nasoni. 
MAT.4.13	Nan Nazaret anoashu pushconi. Nannoashu Capernaum ano cani atofu iyoicai. Nan Galilea ian cusumunri Capernaum ini. Nannori mani rafutan ato mai Zabulonfo yafi Neftalifo icafo. 
MAT.4.14+MAT.4.15+MAT.4.16	Jesús nanno inon pacoai cuscan nan Isaías inon pacoai yoimisiton ahuunoa cunuquin isca huani,
MAT.4.14+MAT.4.15+MAT.4.16	“Zabulonfo yafi Neftalifo Galilea ian ano icafo. Nanno aton mai. Unu Jordán ocuma futsa. Nannori Dios icoinra huamafo atofu icafo. Ascashu nanfo faquish muran ica shinantsafo. Ascafia samamashta oianfo shafariscatani cafiscashqui. Nanscarifiai numamisimaisi omitsiscapanacafo muran focuanafo. Ascacun Cristo atoqui nocorisca ato numashquiran,”
MAT.4.14+MAT.4.15+MAT.4.16	icashu atohuunoa cununi.
MAT.4.17	Nannoshon Jesús ato yosiquin tau huaquin isca huani, —Nocon Ifo Diosin matoqui samamashta nocoyoi. Ascacun maton chaca shatucahuun. Chaca huatamarocon Diosin tsain nicacoincahuun, —ishon Jesús ato yoini.
MAT.4.18	Ascano ato yoitan Jesús ianmanhuan cusumun cani. Caquin Simón chipocu Andrés futan nushutinin nushuaifoan ato ointoshini. Nan Simón ahuun anu futsa Pedro. Nan rafutafin nushumisicoin inifoquin. 
MAT.4.19	Ascaiton ato yoiquin, —Ufu fucahuun. Manfin nushumisicoinquin. Man shiman ichaparasi nushutinin fia cuscan natian man uqui yora ichapa ihuushqui un aton Ifo inon, —ishon Jesús ato yoini. 
MAT.4.20	Ascaino nushuti huafaicani afu fonifo.
MAT.4.21	Ascashu chaimashta catan Zebedeo facu rafuri fuchini. Nan rafuri nanu rafu Santiago yafi Juan. Nan rafutan apa futan shasho naquishon nushuti icushaifoan atori yoini, —Ufu fucahuun, —ato huaino. 
MAT.4.22	Samamashta apa shasho naqui nichifainifocani afu fonifo.
MAT.4.23	Ascatan afu foafoanno nantishon Galilea ano cahuancacaiquin. Judiofoan ichananti pushu muranshon Jesús ato Apa Diosin tsain shara yoiquin isca huafoanfafaini, —Itisharacahuun. Upa Diosin mato iquishquin oiran, —ishon ato yoifoafafaini. Ascashon pau futsa futsatapafoan icaifoan ato caya huamani. 
MAT.4.24	Ascaiton Siria mai anoafoanri ahuunoa nicacashon isinincaifo aqui ihuunifo ato cayahuamapacunon. Ascashon isipaunun icaiton caya huamafain yoshin chaca atomaquinoa potafain nisofori caya huamafain yoratisho charishi futsuari caya huamapaoni. Nantifi ato caya huamapacuni. 
MAT.4.25	Ascaiton yorafoan mufainifo. Atirifi Galilea anoashu fuaino atirifi Decápolis anoashu fuaino atirifi Jerusalén anoashu fuaino atirifi Judea anoashu fuaino atirifiri unu Jordán oquirinoashu fucatan Jesús mufainifo.
MAT.5.1+MAT.5.2	Yorahuanrasi aqui fuaifoan oin Jesús mapufaintan machi pochinin tsaoni. Nanno tsaoano ahuunshon tapiafo a shinain caiton noco yosiquin isca huani.
MAT.5.3	—Tsoa futsan aton nomuran shinanquin isca huai, “Uficai un isharatiroma. Un Dios yopacoinran,” icaiton
MAT.5.3	Diosin ato unimamashquin. Ascashu uhuun Upa Diosin niaifo ano afu ipatirofoquin.
MAT.5.4	Ascan tsoara futsa uaiquin omitsiscafiashu chipo unimatiro.
MAT.5.4	Diosin atohuun ramapaiquin aton ointi main huamatiro.
MAT.5.5	Cacapaimisi itamarocon futsa ahua huamisima. Mato ahuun nomuran shinanquin isca huai, “Ufi apaiyai cuscan atama Diosin ua amapaiyai cuscan fusti un atiroran,” ishon shinanfafainaiton Diosin ato unimamatiro.
MAT.5.5	Nan cuscarafo Diosin yoiyotiani cuscan ato inanshquin. Diosin icano arifi afu inonfo. Ascashu nantifi ahuunari atonari iishquin.
MAT.5.6	Ascan nan ratoranfo Diosifu ipaiquin ahuun tsain tapipaiquin finaifo a cuscara shara iishcaquin.
MAT.5.6	Nan cuscarafoan fuchipaiyaifo cuscan Dios ato imatiro a cuscara shara inonfo.
MAT.5.7	Ascan nan futsafohuun ramapaiquin ato shara huaiton Diosin man tapia.
MAT.5.7	Ascacun nanrifi ahuun ramapaiqui a shara huashopacunaca arifi unimanon.
MAT.5.8	Ascan nan Dios fusti tanasharashu ahuun nomuran shinansharamisi.
MAT.5.8	Nan cuscarafoan chipo Dios ointirofo. Ascaiton Diosin ato ointi unimamashquin.
MAT.5.9	Ascan tsoan nan noicasmatanainfoan ato raunan huaino afanan rau huantananfo.
MAT.5.9	Nan cuscarafo Diosin yoiquin, isca huaqui, “Min uhuun facuran,” ishon ato yoiaino fasi unimacoinshcani.
MAT.5.10	Tsoa Diosin yonoa cuscan aiton futsafoan omitsisca huafiainfoan tunua.
MAT.5.10	Nan cuscarafo Diosin ato unimamashquin. Ascashon nan Diosin niaifo icariafo nanfori atona iishquin.
MAT.5.11+MAT.5.12	Ascan futsafoan uhuunshon mato roaquin omitsiscamafain matohuunoa chani futsa futsatapafo yoifiaifoanno shinanchacayamacahuun. Mato omitsisca huaifo cuscan mato shunifori nan Diosin tsain yoimisifo omitsisca huapaonifo. Ascan man uhuunoashu omitsiscafiashu Upa Diosiqui man nocoaitian fasi sharacoin mato imashquin man afu ipashanon. Ascacun unimacahuun.
MAT.5.13	Ascan manfin nan nuno mai anoa sao cuscaraquin. Nami saomua shara payocotiroma. Nanscarifiai yora chacafo muran ishon marifi man ato shinanmasharatiro chaca huanonfoma. Ascan nami saomuamacai shara itiroma. Paismacoin itiro. Ascafia afanan nami shara iyamainoricai saori shara itiroma. Afanancai ahuashta itiroma. Nanscara non potatiro puamanonfo. Nanscarifiai afanan man ua tanasharayamainocai matohuunshon tsoan ato chaca shatutiroma isharashquin. Man ua tanasharayamashu man funocointiro.
MAT.5.14	Ascafia manfin nan manifoti ato chasha cuscaraquin. Machi cuya mamaquinoa pushurasi fasi chaicushon shafacafi ointirofo. Onucai atiroma. Nanscarifi aquin man ua tanasharaino mato oinquin matohuunshon ua icoinra huatirofo shafacafi iishcaquin. 
MAT.5.15	Nanscarifi aquin tsoancai faquishiano oinpaifiaquin lamparina tapa camaqui otashon cutipan fupomisima. Ascatamarocon otashon tapa camaqui huatiro shafacafi tsaocun pushu muran iquicaquin oinsharanonfo. 
MAT.5.16	Ascacun nantifi yorafo shara huacoincahuun. Man ato shara huai cuscan oinquin shinantirofo isca huaquin, “Diospan yorafoan fasi noco shara huafafaincani. Apa Diosin ato yosisharamisi. Asca aton Upa Dios fasi sharacoinran,” ishon shinantirofo. Anori shinancaquin maton Upa Dios nai muran ica yoitirofo isca huaquin, “¡Aicho! Upa Diosin tsoa futsacai mia cuscara sharama. Min nantifi finoncoianran,” ishon yoishquicani. Afanan yoitiro isca huaquin, “Dioshuunshon noco shara huashomisifo. Ascan aton Dios sharacoinran,” ishon yoishquicani.
MAT.5.17	Isca huaquin man shinan raca, “Moisés Diosin yononi cuscan cunushoni yafi Diosin tsain yoimisi futsafoan cununi cuscari nanfo Jesús noco nicamapaima. Nanfo noco potamapairan,” ishon raca man shinan. Anori shinanyamacahuun. Uncai Moisés yafi Diosin tsain yoimisi futsafoan cununi cuscan potapaiquimarocon man cununifo cuscan un huamashquin un oa. 
MAT.5.18	Un mato shafacafi yoi. Diospan tsain cunushoni cuscan nannorifi Diosin yonoi. Ato yonoquin cunushopaoni cuscan nan fustishtacai funopacunacama. Nai yafi maitio cuyoyamainon nanscasi apanaca ahuun tsainri inonpacoai cununshoni cuscan nantifi fustishtacai cuyopacunacama aqui tau huani cuscan.
MAT.5.19	Ascan tsoa Diosin yononi cuscan fustishta potashu non futsafori potamashu Dios icano aacai ahuama itiro. Ascafiaquin tsoan Diosin tsain nicasharafafainquin futsafori Diosin tsain shafacafi yosicun nan Upa Diosin icano niaifo patashari itirofoquin. 
MAT.5.20	Ascano nan Fariseofo non Judiofo aton niaifofo futsafoanri, “Nonfin fasi shara imisiran,” ifianmisishacaquin Diosin yononi cuscan tanacoianfoma. Diosin yononi cuscan huacoinmisifoma. Mancai ato finoanshuma Diosin yononi cuscan man huashuma Upa Diosin icano man nocopacunacama.
MAT.5.21	Moisés nocon shunifo yononi cuscan man nicamisi isca huaquin, “Tsoa rutuyamacahuun. Man futsa rutucun niaifofo ano mato iyotiro matori copiquiri namatirofo,” ishon Moisés nocon shunifo yononi. 
MAT.5.22	Cayacafi anori yonofianicun un mato tsain futsa cayacafiri yoinon. Oinfain. Tsoa futsaqui sinaiton a niaifo ari iyotiro a onaintimanon. Ascan tsoan futsaqui tsain chaca huaiton isca huaquin, “Mincai ahuama. Min ahua tapiamaran,” ishon yoiaiton niaifofo ari iyotiro a onaintimanonfo. Ascafia tsoan futsa chaca huai isca huaquin, “Minfin mapo chacaquin. Min nisoncoinran,” huaiton Diosin a omitsiscapanacafo muran nan chi muran potatiro anoashu capashononma.
MAT.5.23+MAT.5.24	Ascacufin man Dios cufiaitian nantianri man shinanquin isca huaquin, “¡Ohua! Un futsa chaca huaran,” ishon shinancun. Afanan Dios cufitamarocon iquisi nan futsa min chaca huaa ano catahuun. Aqui nocoshon yoisharahuu mia rauhuanon. Asca huano afanan min nasotiro Upa Dios cufishquin.
MAT.5.25	Man futsa nifishon matoqui nocoaiton isca huaquin, “Min ua nifian cuscacai mian inanma. Natian un mia niaifo ano iyoiran,” ishon mia yoicun. Afu caquin niaifo ano nocoataima rufofo aroshararisca huahuun. Asca huaiyamaiton mato niaifo ano iyotiro. Nocoshon niaifoan ranushumua yoitiro, “Na nocofunun futsa nifian cuscan inanma. Ascan cunu muran iquimatahuun,” huatiro. 
MAT.5.26	Un mato icon yoicoin. Mato iquimanano man cainritiroma nifian cuscan atifi inanshuma. Nanscarifi aqui man Dios chaca huamisiquin. Oataima arorisca huahuu mato omitsiscahuapanonma.
MAT.5.27	Moisés nocon shunifo yononi cuscan man nicamisi isca huaquin, “Maton ahuinma chotayamacahuun. Ainfofoan maton funuma chotamayamacahuun,” ishon yononi. 
MAT.5.28	Aafin iconquin. Ascarifi un mato yoirifi huai. Tsoa ainfo ahuun ahuinma oinquin ahuun nomuran shinain, “Un nan ainfo chotapainonran,” ishon nannori shinanquin a chotacoin shinantsai. 
MAT.5.29	Ascan man oinquin man chaca huapaiquin maton furon ocuma futsa shara tsucashon potahuu afanan chacanonma. Man mumafiacun omitsiscapanacafo muran mia potacun nancai sharamafinquin. Ascaquimarocon man mumamafiashu Dios icari nocoshon nanno afu ipashanon nan sharacoin. 
MAT.5.30	Nanscarifiai min mumiorishon min mucuman min ahuara min chaca huaiton, min mushtua shara icuana. Man mumafiashu omitsiscapanacafo muran mia potacun nancai sharamafinquin. Ascaquimarocon man mumamafiashu Dios icari nocoshon nanno afu ipashanon nan sharacoin.
MAT.5.31	Nocon shuni Moisés nocon shunifo yonoqui isca huani, “Tsoan ahuun ahuin unushquin iquisi cunushotiro isca huaquin, ‘Un afanan mia fipaima. Un natian mia unuiran,’ ishon cunushotiro.” 
MAT.5.32	Nannori Moisés yonofianicun un mato tsain futsa yoinon. Ratoran futsan ahuun ahuin nocofunu futsa fu iyamafiaiton unuquin chaca huaino. Nan ainfoan nocofunu futsa fu fiananquin fasi chaca huai. Asca huaquin nan funu fu iqui shinantsai. Funumain afi unucun. Ascafia nan funun ahuin unua nan ainfo nocofunun fiiquin aarifi chaca huai. Asca huaquin nan ahuun ahuinma fu iqui shinantsa huai.
MAT.5.33	Nocon shuni Moisés afanan tsain futsa nocon shunifo yoini. Nanri man nicamisi isca huaquin, “Man Diosin yoitiani cuscan acahuun. Man Diosin yoitiani cuscan ayamashu nancai sharamafinquin,” ishon Moisés nocon shunifo yoini. 
MAT.5.34	Mato anori yoini. Un afanan mato yosinon nicacahuun. Yora futsafona yopaquin ato yoiquin, “Un mia yoia cuscan un acunma Upa Diosin ua onaintimatiroran,” ishon afanan anori yoiyamacahuun. “Un mia yoia cuscan un acunma nantifi nai muranshon ua nicatiro Upa Diosin ua onaintimatiroran,” ishon afanan anori yoiyamacahuun. Diosin nai muran ica. Ascan anori yoiyamacahuun.
MAT.5.35	“Un mia yoia cuscan un acunma nuno mai anoa ua onaintimatiroran,” ishon afanan anori yoiyamacahuun. Nantishon mai Upa Diosinna. Ascan anori yoiyamafain, “Un mia acunma nocon pushurasi Jerusalén ano ua copitiroran,” ishon afanan anori yoiyamacahuun. Nan pushurasi Jerusalén nocon niaifocoin Diosina. 
MAT.5.36	“Uhuun mapon un shinain cuscan un mia acunma ua onaintimatiroran,” ishon yoiyamacahuun. Maton shinanhuunshon maton fo fiso iyamarai osho imatiroma. 
MAT.5.37	Ascan maton yora ahuara yoipai ato yoihuu isca huaquin, “Un mia yoia cuscan iconcoin,” iyamarai “Nan iconmaran,” ishon ato yoicahuun. “Un mia acunma ahuara ua onaintimatiroran,” ishon anori yoiyamacahuun. Na yoshin chaca Satanasfin chanimisicoinquin. Ahuunshon yora anori yoitiro.
MAT.5.38	Ascan nocon shuni Moisés afanan tsain futsa nocon shunifo yononi cuscari man man nicamisi yoiquin isca huanicun, “Futsa mia asca huaiton niaifo ano min iyotiro mia copishonon. Min furo ocuma futsa mia tsucacun copiquiri niaifoan ahuun furo tsucamatiro. Ascan mia sutuquin min shuta fusti tucucun niaifoan copiquiri ahuun shuta fusti tucuntiroran,” ishon Moisés yononi. 
MAT.5.39	Nocon shunifo nannori yonofianicun un mato tsain futsa yoiaiton ua nicacahuun. Tsoan mato chaca huafia ato copiyamacahuun. Mato tapasaiton ato copitamarocon nanno nishohuun mia ocuma futsari afiaiton tunuhuu.
MAT.5.40	Futsan mia niaifo ano iyocun min camisa mia fiainton min sahuuti cushtopari inanhuun. 
MAT.5.41	Ascano ranushumuaton iyamarai futsan mato yonoquin isca huai, “Uhuun forusa kilometro fusti ua foshoicahuun,” ishon mato yonoaiton shinantaquima kilometro rafu foshohuun. 
MAT.5.42	Tsoanran mato ahuara yocaiton ayashon ato inancahuun. Futsan mato yoiquin isca huai, “Ua inanyopun,” mato huaiton inanriscayocahuun. Fishcotama.
MAT.5.43	“Ascashon naan maton yorafohuun noicoincahuun. Ascan a mato noicasmaifori copiquirifi ato noicasmacahuun,” ishon nocon shunifoan yoinifo cuscan man man nicamisi. 
MAT.5.44	Nannori yoifianifo un mato yoiquin isca huai, Naan mato noicasmafiaifoan atohuun noicoincahuun. Tsoan mato omitsisca huairi Dios cufishocahuun. 
MAT.5.45	Diosin fari onihuani yora sharafo yafi chacafori chashashonon. Nanscarifi huaquin Diosin oirifi onihuani nan yora sharafo yafi chacafori ato onihuashoni. Diosifin nan tanaifo yafi a chaca huaiforifi ato shara huamisi. Ascacun marifi nanscarifi huacahuun a mato shara huaifo yafi mato chaca huaifori shara huacahuun. Asca huaifin marifi man Diospan facucoinfoshon futsafori man ato ismatiro.
MAT.5.46	A matohuun noiaifosi copiquirifi man atohuun noiainocai aacai ahuama. Yora chacaforifi ascarifiaifoanno. Man ascainocai Dios mato yoima man shara huaran ishon. 
MAT.5.47	Maton yorafo fustisi man tsain shara yoiaino aacai ahuama. Yora Dios icoinra huaamafori nanscarifiaifoanno. Man ascainocai Diosin mato yoima “Man shara huaran,” ishon. 
MAT.5.48	Ascano maton Upa Diosin nai muranshon nantifi yorafo noia cuscan marifi nansca huacahuun. Upa Diosin shinansharamisi cuscan marifi shinansharacahuun.
MAT.6.1	Oinfain. Man futsafo shara huaino maton nomuran man shinain isca huaquin, “¡Aicho! Un ato shara huacun futsafo ua oincani uqui shinansharanonforan,” ishon anori man shinancai Upa Diosin matoqui unimaima. Mato ahua inainma. 
MAT.6.2+MAT.6.3+MAT.6.4	Nan paramisifo cuscara iyamacahuun. Nanfoan atohuunoa yorafo shinansharamacani isca huaquin, “Nan yora fasi sharacoin. Futsafo shara huashoanran,” ishon nannori futsafo atohuunoa shinanmapai. Nantifi ato ointaifi yora shara huapai ato oinonfo. Ascara chaca. Upa Diosin atoqui unimaima. Futsafoan ato, “Min shararan,” huatirofiaino Upa Diosincai atohuunoa tsain shara yoishquima. Atoqui unimaima. Ascan marifi ato cuscara iyamacahuun. Futsafo ato ointaifi ahuuoma inanpaicahuun mato oinonfo. Ascaquimarocon tsoa futsa oinyamaino man ahuuoma inanquin Upa Diosin oin matoqui unimai mato ashosharatiro.
MAT.6.5	Man Upa Dios cufiaitian nan paramisifoan cufimisifo cuscan huayamacahuun. Nanfoanfin nishon yora ichananfo anoshon yafi ichananti pushu muranshonri ato ointaifi Upa Dios cufipaicani ato nicanonfo. Upa Dios shinancointamarocon nannoafo atohuunoa shinansharamapaicani. Ascaifoan oinquin futsafoan atohuunoa shinansharatirofia Diosincai atohuunoa shinansharatiroma. Ascashocai ato ahuashta inansharashquima.
MAT.6.6	Ascacun marifi ato cuscara iyamacahuun. Man Dios cufiaitian tsoa yamaino Upa cuficahuun. Ascafiacun Upa fustiton mato ointiro. Ascashu matoqui unimacoinquin man yopai cuscan mato inansharashquin. 
MAT.6.7	Man cufiaitianri nan tsain fustisi yoiriamacahuun. Nan icoinra huamafoan cashmancoin cufimisifo cuscan. Ascashon yoimisifo. “Un nan tsain nannorisi yoiriaiton ua Upa Diosin nicatiroran,” ishon shinanmisifo. Asca huafiainfoancai Diosin ascaran tsain nicapaima. 
MAT.6.8	Ascacun marifi ato cuscara iyamacahuun. Man Upa Dios yocataima man yopai cuscan man tapiaquin.
MAT.6.9	Ascashon cufinquin isca huacahuun,
MAT.6.9	“Nocon Upa nai murannoaton min fasi sharacoin.
MAT.6.9	Nantififain mihuunoa yoisharapainon.
MAT.6.10	Min apaiyai cuscan min ica
MAT.6.10	nai muranshon samamashta arisca huamisifo.
MAT.6.10	Nanscarifi nuno manifoti anaoafoan huanonfo cuscan
MAT.6.10	nanscacoinrifi nuno mai ano anonfo.
MAT.6.10	Manifotiton aton niaifo iishquin mia ifoannonfo.
MAT.6.11	Shafatifi nocon tushu non yopai cuscan noco inanhuun.
MAT.6.12	Nan noco chaca huaifoan
MAT.6.12	non ato rauhua cuscan huafain
MAT.6.12	nocon chacafori noco rauhuashohuun, Upan.
MAT.6.13	Satanás yoshin chacapan noco chaca huamapaifiaiton
MAT.6.13	nocoqui cumatima huahuu.
MAT.6.13	Nansca huaquin,”
MAT.6.13	ishon cuficahuun ato huani.
MAT.6.14	Ascacun futsafoan mato chaca huafiacun ato rauhuacahuun. Ascacufin maton Upa Diosin nai muranshon man aqui chaca huaa cuscari rau huatiroquin. 
MAT.6.15	Ascafia futsafoan mato chaca huaa cuscan man ato rau huayamaiton manrifi chaca huacun Uparicai mato rauhuashoima.
MAT.6.16	Ascano tsain futsari un mato yoi man tapinon. Man piqui tunuaitian nan paramisifoan amisifo cuscan huayamacahuun. Nanfoan aton fuso chocayamafain puusimisifoma piqui tunucani. Dioshuunoa shinantama atohuunoarocon yorafo shinanmapaicani. Yorafoan atohuunoa shinanqui isca huanonfo, “¡Oincapon! Naton fuso Dios shinanquin piqui tunui puusiquimaran,” ishon. Ascashon atohuunoa shinansharafoanno unimacani. Ascafiafoanno Dioscai atoqui unimaqui ato ahuara inainma. Ascacun marifi ato cuscara iyamacahuun. 
MAT.6.17+MAT.6.18	Ascatamarocon man piqui tunuaitian fuchoquimucain foshti isharashon Dios shinancahuun. Man ascaitocai futsafoan mato oinfiaquin tsoan tapitiroma man piqui tunufiaiton. Ascafia Diosin fustichifin tapitiroquin. Ascashon nan icari man nocoaitian mato ahuara sharashta inanshquin.
MAT.6.19	Ascan nuno mai ano niyoshon mafo ichapa mucuyamacahuun. Nanfo chacanai futsuaino man funotiro. Yomutsori maton pushu muran iquishon nantifi maton mafo onuntiro. Ascaino marifi man funocoin. 
MAT.6.20	Ascatamarocon Dios fu rafufafaincahuun mato amapaiyai cuscan ashquin. Man asca huaiton Dios nan icanoshon mato ahuara sharacoinfo mucushoni. Nanfocai chacanapacunacama. Tsitsa iquiyamacai yomutsoricai iquitiroma maton onunshquin. 
MAT.6.21	Ascan man mafo fusti shinanfafainquifin nan fusti man noicain. Ascan man Diosihuunoa fustisi shinanfafainquin nanrifi man yonoshosharatiro ahuun noicoinquin. Ascashu man afu isharapacusharatiro.
MAT.6.22	Afanan tsain futsa un mato yoi man tapinon. Nocon furo rafu nocon cayan lamparina cuscara. Nan rafu shara non oinsharatiro. Ascashon nocon caya cushusharatiro non ahuuscanonma. Nanscarifiai mato nomuranshon man shinansharai man isharacointiro. 
MAT.6.23	Ascafia nocon furo chacanocai non oinsharatiroma. Faquishcoin itiro. Nanscarifiai nocon nomuranshon non shinanchacaicain non isharatiroma. Ascacun oinfain. Man Dios shinain isharafiashu chipo Upa Diosin ahuun tsain man cachiquiri huashucai afanan man isharacointiroma. Ascashu nan faquish muran ica shinantsain man funocointiro.
MAT.6.24	Ascan oinmatinincai ahuun ifo nanno rafu nantian yonoshotiroma. Futsa noifain futsa noicasmatiro iyamarai futsa nan yoia cuscacoin huashotiro. Ascashon futsa, “Nacai ahuamaran,” ishon shinantiro. Tapicai huatiroma ratocaimain nicasharaiquin. Nanscarifiai Dios yonoshopaiquicai man pui noitiroma maton ifo inon.
MAT.6.25	Afanan un mato yoisharanon. Isca huaqui shinanyamacahuun, “Non ahua pitama nonricai ahua ayaimaran,” ishon shinanchacayamacahuun. Ahuaricai non sahuuimaran iyamacahuun. Non ahuara pifain non sahuuatocai noco imasharatiroma. 
MAT.6.26	Shinancapon. Nan puiyafoancai ahua fanayamafain ahua chintumisifoma ahuaricai fotsuyamafain ahuamafofiacun Diosin ato pimamisi. Nanscarifi aquin Diosin matohuun noiquin nan puiyafo aca finonmafain mato cushushara. 
MAT.6.27	Ascacun shinanchacayamacahuun. Non shinanchacatocai shafa fusti noco nimayotiroma.
MAT.6.28	Ascashon shinanquiri isca huayamacahuun, “¡Ohuashta! Raniamun un sahuuti fii nan sahuushqui,” ishon shinanyamacahuun. ¡Shinancapon! Charofocai yonoyamafain sahuuti icushumisifoma. 
MAT.6.29	Ascatama sharamishticoin foaicafo. Nocon shuni niaifo Salomón sahuuti sharashtacoin sahuufiapaonicai nan charo sharashtacoinfo cuscarama. 
MAT.6.30	Diosin charo sharashtacoinfo onihua. Foai sharafia supashon samamashta tsasicun coatirofo. Nanfo finonmafain mato noiquin mato camisa sahuumashquin. Ascafia mancai icoinra huasharacoinnama.
MAT.6.31	Ascacun shinanquin isca huayamacahuun, “¡Ohuashta! Unmun ahua piquin uhuun tushuyamaino. ¿Unmun ahua ayaicai? Unricai ahua sahuuimaran,” ishon shinanchacayamacahuun. 
MAT.6.32	Ascan nannori nan icoinra huamafoan shinanchacamisifo. Ahuara pifain sahuupaiyaifo fustisi shinanmisifo. Ascan maton Upa Diosifin tapiaquin man yopai cuscan. Ascacun mato inanshquin. 
MAT.6.33	Ascacun Diosicairocon shinancahuun. Mato yonomapaiyai cuscan nan fusti shinanfafaicahuun. A cuscara shara ipaicahuun. Nancai shinanquin tau huafafaincahuun. Man ascaiton ahuara futsa man yopai cuscan Upa Diosin mato inanshquin. 
MAT.6.34	Ascacun shinanchacaqui isca huayamacahuun. “¡Ohuashta! Uncai tapiama funamanri ahuara chaca finoainno raca un tunuima,” ishon anori shinantama shinanquirocon isca huafafaincahuun, “Upa Diosin shafatifi ua cushusharamisi cuscan funamanriri ua cushusharairan,” ishon shinanfafaicahuun.
MAT.7.1+MAT.7.2	Futsafohuun shinanchacaqui yoiquin isca huayamacahuun. “Nanton chaca huai cuscan onaintimapainonran,” ishon futsafohuunoa yoiyamacahuun. Man ascara yoiaiton Diosin mato onaintimai. 
MAT.7.3	¿Ascacun ahuuscai yora ahuara pasnanshta fuostamua man futsupaiyain marifi sapa uhuapa fuostamufiashocai man muima? Nanscarifiai min chaca huairan futsa huafiaquin mancaifin fasi finacaiaquin. 
MAT.7.4+MAT.7.5	Ascashon man yoiqui isca huai, “Uhuun yorashtan, un min furo murannoa ahuara pasnanshta un mia futsunon,” man huamisi. Ascafiashocai man tapiama man sapa fuostamufafainna. Man fuparamitsapaimisi. Ascacun sapa futsucumucahuun. Asca huashon oinsharafain marifi man futsa pasnanshta futsutiro. Nanscarifi aqui futsafoan ato chaca man shatumapaifiaquin marifi man chaca huaa. Man fasi paran. Ascacun iquisi maton chaca shatucahuun. Ascashon marifi man futsafo chaca shatumatiro.
MAT.7.6	Tsain futsari un mato yoi man tapinon. Pashna pofu iyamarai yahua pofu non tushu inansharatiroma. Non mucuman tushu inansharapaifiaiton nan pitama nocorocon mocotiro. Nanscarifi aquin ratoranfoan man ato tsain shara Dioshuunoa yoipaifiaiton nicacasmacaquin mato chaca huatirofo. Ascacun ascarafo ato yoiyamacahuun. Man yoisharapaifiaiton Diosin tsain potatirofoquin.
MAT.7.7	Afanan ahuara futsa un mato yoiai cuscan nicacahuun. Ahuara yopaquin Upa Dios yocacahuun mato ashonon. Man yocain cuscan funaquima manasharacahuun nan Diosin mato ashoaitian. Ascacun Upa Diosin cufifafaincahuun man cufiai cuscan mato inanon. 
MAT.7.8	Tsoan Upa Dios yocariai fiishquin. Ascan tsoan ahuara shara fasi fuchipaiyai cuscan Diosin ato fuchimatiro. Ascan tsoan Upa Dios cufiriaiton ashoshquin. 
MAT.7.9	¿Ascan maton facun mato yoa yocaiton man toquiri inantiromun? Ma. Mancai maton facu asca huatiroma. 
MAT.7.10	¿Maton facuri mato shiman yocaiton man rono inantiromun? Ma. Mancai maton facu asca huatiroma. 
MAT.7.11	Ascacun tapicahuun. Man chaca huamisifiashon maton facufo man inansharamisi. Man ascaiton maton Upa Diosin nai murannoaton man yocai cuscan finacaia mato inansharashquin. 
MAT.7.12	Man futsafo matohuunoa shara huamapaiyai cuscan nanscarifi huaqui futsafori shara huashofafaincahuun. Moisés cununi cuscan yafi Diosin tsain yoimisifoanri nannori cununifo man shara huashofafainon.
MAT.7.13	Ascashon tsain futsari un mato yoinon. Nannofin fai rafuquin. Nan fai tohuaica uhuapaton yorahuanrasi ahuunsi fomisifo. Ascafia nan mau fai tanashu ahuun unutaqui omitsiscapanacafo muran iquishcani. Ascacun mau fai uhuapaton catama fai atsoshta tanacahuun. 
MAT.7.14	Nan fai tohuaica uhuapama atsoshtacoin. Ascan nanfin fustirasiton fuchitirofo. Nan atsoshta tanafainashu omitsiscatirofofia ahuun unutaqui Dios ari nocoshcani nipasharashcaquin.
MAT.7.15	Oinfain. Paramisifo matoqui fucashon mato yoiqui isca huacani, “Nonfin Diosin tsain yoimisifoquin,” ishon yoifiacani afoancai Diosin tsain yoimisifoma. Ascan nanfofin nan chashoan cuscarafofiashu ato nomuran nan masharo pofu cuscarafoquin. Ascacun ato nicayamacahuun. 
MAT.7.16	Un mato tapimaquin isca huai. Fanafoti ahuun fimifohuunshon non onantiro ahuu cuscarafomainquin. Ihui moshayafohuuncai uva foaicun non tuscutiroma. Nanhuafaquisihuunricai shopa foaicun non tuscutiroma. 
MAT.7.17	Ascafia ihui sharano ahuun fimiri shara itiro. Ihui chacano ahuun fimiri chaca itiro. 
MAT.7.18	Nanscarifiai ihui sharacai ahuun fimi chaca itiroma. Ihui chacanocai ahuun fimi shara itiroma. 
MAT.7.19	Ascacun ihuin ahuun fimi sharamacun ifoan rurashon coatirofo. 
MAT.7.20	Ascacun fimi chaca iyamarai sharacun onantirofo ahuu cuscaramain ihuiquin. Nanscarifiai nan tapimamisifoan amisifo cuscan man onantiro yora sharafo iyamaraimain chacafoquin.
MAT.7.21	Ascano atirifiton ua Ifo huafiashucai uhuun Upa Diosin ato amapaiyai cuscan amisifoma. Nan cuscarafo Upa icari nocotirofoma. Nan uhuun Upa nai ari icaton afi ato amapaiyai cuscan huamisifo nanfo fusti uhuun Upa ari nocotirofo afu nipashcaquin. 
MAT.7.22	Ascacun Upa Diosin nantifi icoinra huamafo onaintimaitian nantianri yora ichapaton ua yoiqui isca huashcani, “Ifoshta, shinanhuun. Non min anuhuunshon non yorafo mihuunoa tapimamisi. Min anuhuunshonri yoshin chacafo non futsafomaquinoa potamisi. Min anuhuunshonri tsoan atiroma cuscan non huapaoni. ¿Iconmamun, Ifon?” ishon yoishquicani. 
MAT.7.23	Ascaifoan un ato cayacafi cumaqui isca huashquin, “Mancai uhuun yorafo imisima. Manfin paramisifoquin. Chaca fustisi man huamisi. Ascacun umaquinoashu fotacahuun,” un ato huashquin.
MAT.7.24	Ascacun un mato tapimai un mato yoimisi cuscacoin aashucai man funopacunacama. Nanscarafo nan pushu mutsisipa huamua cuscarafo. Pushu huaquin ahuun quishi mai tuiqui nocoa. 
MAT.7.25	Ascano fasi oi ichapa fucain faitahuan pushu naman foannaino fuhuanri nocofiaquicai pushu mutsisipa paon huaquima. Nanscarifiai nan uhuun tsain nicacoianfo nan un yoia cuscan acani. Ascashu ahuara ahuuscarafiainocai umaqui itirofoma. 
MAT.7.26+MAT.7.27	Ascafia pushu futsa mai puhuuqui fuquinishta huaa ahuun quishi mai tuiqui nocoama. Ascano fasi oi ichapa fucain faitahuan pushu naman foannaino fuuhuanquiri pushu mutsisipama paon huaqui chacana huatiro. Nanscarifi aqui tsoan uhuun tsain nicafiaquin un ato tapimana cuscacoin aima. Aatocai shinansharama. Ascashu ahuun unutaqui arifi nantifi funoshqui omitsiscairan, —ishon Jesús ato yoini.
MAT.7.28+MAT.7.29	Jesús tsainqui anaitiano yorahuanrasi anoshon nicacanashu yoinannifo, —¡Aira! ¡Nicacapon! Ahuun tsain sharacoin. ¿Ahuuscashon anori noco yositiromun? Ahuun tsain shara iquina. Nocon tapimamisifoan Moisés cununi cuscan noco yosimisi cuscan aacai anori noco yositamarocon niaifo tapia cuscan noco yosiaran, —ishon yoinannifo.
MAT.8.1	Ascatan Jesús ato yoiquin anaititan machi tunanmanri tusuriqui cainaiton yorafoan mufainifo. 
MAT.8.2	Jesús caino nocofunun ahuun yoratishon ranimamishti rashquishi futsua Jesusqui nocoshon ratoconun mai chachipacufoan yoini isca huaquin, —Ifon, ua caya huapaiquifin mian cayahuatiroquin, —huaiton. 
MAT.8.3	Jesús aqui mupishon yoini, —Icon un mia caya huai. Ascan natianfin min cayaiquin, —huaino a rashquishi futsua cayariscatani. 
MAT.8.4	Cayacun Jesús yoini isca huaquin, —Un mia caya huaa cuscan tsoa yoiyamahuu. Nocon caifohuunshon Dios cufimisi ismatahuun. Ascashon Moisés noco yononi cuscan chashoanun facu a inantahuun mia rutushonon. Min chaca soafain min caya cuscan ato ismashquin. Ascano tapitirofo Moisés noco yononi cuscacoin min aiton, —ishon Jesús yoini.
MAT.8.5	Asca huafaini Capernaum ano cani. Ascaino nanno ranushumua niaifo noconi ahuunshon ahuun oinmati caya huamapai. 
MAT.8.6	Aqui nocoshon yoiqui isca huani, —Ifon, uhuun oinmati isininqui. Uhuun pushu ano furoiquima raca. Fasi omitsiscairan, —huaiton. 
MAT.8.7	Jesús cumani, —Un canonqui cayahuashquin, —ishon yoiaiton. 
MAT.8.8	—Ifon, uncai ahuama. Min nocofunu tsoa cuscaramacoin. Uhuun pushu muran capaiyamaquin. Min tsainmansi uhuun oinmati ua cayahuashohuun. 
MAT.8.9	Ascan uarifi uhuun niaifoan ua yonomisi. Ascacun urifi ranushumuafo un yonotiro. Ascan un futsa, “Catahuun,” huaino cariscatiro. Un futsa, “Ohuu,” huaino uqui oriscatiro. Uhuun oinmatiri, “Ua ashohuun,” un huaiton ua ashoriscatiro. Ascan minfin ahuamamishti huatiroquin. Ascacun min tsainmansi yoihuu uhuun oinmati cayanon, —ishon yoini.
MAT.8.10	Ascaiton nicai Jesús afu foaifo yoini, —¡Aira! Nicacapon. Israelimafiashon naton ua yoiai cuscacai tsoa futsan ua icoinra huacoinmisima. Israeli anoafoanricai ua icoinra huacoinmisifoma. 
MAT.8.11	Ascacun un mato shafacafi yoi. Mani futsafori anoshon nan Dios icoinra huafoti nocon shunifo Abraham yafi Isaac non Jacobori Dios icano nai murannoashu atofu ichananshcani Diosin yorafo iishcaquin. 
MAT.8.12	Ascafia atirifi nocon caifon Israelifo Diosin ahuun yorafo ato imapaifiacai tsoan icoinra huafoma. Ascacanashucai Dios icano nocotirofoma. Ascacun Diosin ato faquish muran potashquin. Nannoashu uaiqui omitsiscapanacaforan, —ishon Jesús ato yoini.
MAT.8.13	Ascashon Jesús Romanon ranushumua niaifo yoini, —Min ua icoinra huaino min oinmati man caya. Ascan natian min pushu ano catahuun, —ishon yoini. Jesús yoiaitian ahuun oinmati cayariscatani.
MAT.8.14	Asca huatan Jesús Pedro pushu ano cani. Nanno caquin oian Pedronun ahuun raisi yoshafo fasi yonacoin oshati camaqui raca ini. 
MAT.8.15	Ascaiton Jesús yoshafoan ahuun mucuqui mupiaino ahuun yona matsiriscatanaino funinaca huan nan isinincama ointsacai Jesús pimashquin tushu huani.
MAT.8.16	Ascaino man fari caino isinincai futsa futsatapafo yorafo aqui ihuunifo ato cayahuamapacunon. Atirifi yoshin chacafo atohuun nuufafaina Jesús ahuun tsainmansi atomaquinoa potano caya sharanonfo. 
MAT.8.17	Jesús nantifi ato caya huani cuscan nannori ahuunoa Diosin tsain yoimisi Isaías inon pacoai cuscan cunuqui isca huani, —Cristofin ahuara isin futsafoan noco isininmai cuscan noco caya huaquin. Nocon isinfori nocomaquinoa potaran, —ishon Isaías cununi cuscan Jesús huani.
MAT.8.18	Ascashon Jesús oian yorahuanrasi aqui fuaifoan afu rafuafo yoini, —Non ian ocuma futsa fonon focahuun, —ato huaino. 
MAT.8.19	Nantianri Moisés yononi cuscan tapimamisi aqui cashon yoiquin isca huani, —Tapimamisiton, min raquira caino urifi un mifu cahuacacainon, —huaiton. 
MAT.8.20	Jesús cumaquin, —Marifi quiniyaquin. Puiyafori naayafofiano uncai pushu yama, —ishon yoini. 
MAT.8.21	Ascaiton a tanamisi nocofunu futsan Jesús yoiquin isca huani, —Ifon, natian un mifu capaifiai uhuun pushu ano un cayotanon ua nichiyopun. Nan uhuun upa naitian un mai huayotan un mia tanasharashquinon, —huaiton. 
MAT.8.22	—Ascaquima ua tanahuun. Ua ifoamafofin nan yora naa cuscarafoquin. Ascashon nanfoan ato yora naacun mai huatirofo. Ascan minfin natian ua tanaicain, —ishon Jesús cumani.
MAT.8.23	Asca huatan Jesús shasho naqui nanuano norifi afu rafuafo non afu nanucaini. 
MAT.8.24	Ascashu ianmanhuan non pocuaino fuuhuan nocoqui noconi. Nantian Jesús shasho murannoashu osha ini. Ascano ian fuchomanhuanquin shasho muran unu iquimani. 
MAT.8.25	Ascaiton non moinni. —Moihuu, Ifon, noco numashqui. Man non asai futsuicai, —ishon non yoini. 
MAT.8.26	Ascaino moinacahuan noco yoini —¿Ahuuscai man ratuain? Man ua icoinra huasharashucai man ratucuanama, —ishon noco yoini. Ascatan fuuhuan yafi ian fuchomanhuan yoiqui isca huani, —Fuun nishmahuu, —huafain, —Fuchomanhuan nishmahuu —huaino fuu yafi ian fuchoai nishmafaini. Asacatan ianmanhuan pusiquima racani. 
MAT.8.27	Ascaiton oin non yoinanni, —Ahuu cuscara nocofunushonmun nocon Ifoan isca huaiquin. Fuuhuan yafi ian nan yoiai cuscan man nishma huaquin, —icashu non yoinanni.
MAT.8.28	Ascatan ianmanhuan pocufaini Gadara mai ano non nocotan Jesús no fu caino nocofunu rafu yoshin chacafo atohuun nuumisi aqui funifo. Nan rafu fasi musucoin ini. Nantifi yorafo atoqui musumisifo. Ascan nan rafu icafoanno cai tsoan ato finontiro imisima. Ascacun atoqui turocomumisifo. Nan mahua quini muran naafo mai huamisifo ano nan rafu inifo. 
MAT.8.29	Jesús fuchicatan oi ashcafinin yoinifo, —Minfin Diospan facuquin. ¿Min noco ahuusca huapai oamun? Min noco omitsisca huaitian icataiyamafiano min noco omitsisca huai oamun, —ishon Jesús yoinifo.
MAT.8.30	Ascaino nantianri ato chaimashon yahua inafoan piinifo. 
MAT.8.31	Ascashon yoshin chacafoan Jesús yoicaquin, —Min na nocofunu rafumaquinoa noco potaimancai yahuarasihuun noco nichipun, —huaifoan. 
MAT.8.32	Ascaiton —Yahuafohuun fotacahuun, —Jesús ato huaino. Nan nocofunu rafumaquinoashu yoshin chacafo yahuafo muran fonifo. Ascaino yahuahuanrasi ian muran maocofainni asai futsunifo. 
MAT.8.33	Ascaifoan oinfaincani yahua cushumisifo ichonifo pushufoti anoafo ato chani huai focani. Ascatan nococashon Jesús nocofunu rafumaquinoa yoshin chacafo potaiton oianfo cuscan futsafo yoifoanfafainifo. 
MAT.8.34	Nicacani nantifi nan pushufoti ano icafo Jesusqui funifo. Ascashon yoinifo, —Nuno noco mai anoashu catapun, —huanifo.
MAT.9.1	Ascatan Jesús shasho naqui nanucaini ian mahuan pocufaini ahuun pushurasi ano noconi. 
MAT.9.2	Asca caini pushu muran iquicun rafu non rafuri nocofunufoan aton caifo isinincai afi raqui caiyamacai afiri ahua huatiroma Jesús shinanmaqui shuhua naratashon ihuunifo a cayahuamanon. Ascaiton Jesús oian nan nocofunu isinincaiton ahuun yorafoan fasi icoinra huaifoan oinquin isinincai yoiqui isca huani, —Uhuun yorashta, ratuyamahuu. Natian mun mia chaca soashona, —huaiton.
MAT.9.3	Nicacani Moisés cununi cuscan tapimamisifoan aton nomuranshon shinanquin isca huanifo, —Ajaa. Natocai chaca soatiroma. Fasi Dios chaca huai. Diosin fustitofin chaca soatiroquin. Asca noco paraquin. “Un Diosiran,” noco huamapai, —ishon aton nomuranshon shinanchacanifo.
MAT.9.4	Ascaifoan onanshon Jesús ato yoiquin isca huani, —¿Ahuuscai maton nomuranshon man amaquiri shinanchacaimun? 
MAT.9.5+MAT.9.6	Unfi Cristoquin yorafoan aton chaca un soashotiro. ¿Ascan ahuuscacaimun un huaicai? Un chaca soashoyamaraquin un cayahuai. Ascacun un mato ismai Upa Diosin ua catoan. Ahuunshofin un chaca soafain un yorafo caya huacointiroquin, —ishon ato yoini. Ascatan Jesús nan nocofunu afi raqui cayamacai afiri ahua huatiroma yoini, —Min pushu ano min shuhua ya funicaitahuun, —ishon Jesús yoiaino. 
MAT.9.7	Funinaca huatan ahuun pushu ano cani. 
MAT.9.8	Ascaiton oincani nantifi mustaiaricatan yoinifo, —Ahuuscashomun Diosin isca huaiquin. Diosin fasi sharacoin tsoa cuscarama. Ahuun yonohuunshon na nocofunu isinincai Jesús ahuun tsainmansi caya huafain ahuun chacari soashonaran, —ishon yoinifo.
MAT.9.9	Nanscacaini caaquin Jesús ua oinni. Unfin noco niaifo pui fishofafainmisi iniquin. Ascan uhuun anufin Mateoquin. A muranshon aton pui fianti pushun facu muran un tsaoa ini. Ascaiton Jesús ua yoini, —Un fu cahuun ua tanamisi iishquin, —Jesús ua catonquin huani. Ua asca huaino un afu cani.
MAT.9.10	Ascashon Jesús uhuun pushu muranshon un pimani. Yorafori no fu cani. Niaifo pui fishomisi futsafo non icoinra huamafo futsafoan atohuunoa shinanchacamisifo yafi non afu rafuafori cani. Ascashon nanfoan no futan piinifo. 
MAT.9.11	Ascaiton oincaquin Fariseofoan Jesús fu rafumisifo yoini, —¿Ahuuscai maton tapimamisi Jesús nan niaifo pui fishomisifo non chaca futsafo futan piimun? —huanifo.
MAT.9.12+MAT.9.13	Ascaifoan nicaquin Jesús ato cumani, —A isinincaifoma cayahuamamitsamisi yopacanima. Ascan nan isinincaifoti fasi cayahuamamitsamisi yopacani. Ascarifi aquin, “Uncai ahua chaca huamisima. Un Numamisi yopaimaran,” icaifocai un aton chaca soashotiroma. Ascan tsoan yoiqui isca huai, “Un fasi chaca huamisi. Un numamisi yopacoinran,” icaifoan un ato chaca soashotiro. Ascacun Diosin tsain cununi cuscan tapitacahuun. Cunuqui isca huani, “Ua man ina fushomisi un mato chaca soashonon. Nan fusticai un fuchipaima. Ascatamarocon man futsafohuun ramapaiyai nancaifin un fasi fuchipaiquin,” ishon Diospan tsain cununi. —Jesús ato huani.
MAT.9.14	Ascashon ato yoiaino Juan fu rafumisifo aqui fucashon yocanifo. —¿Ahuuscai Fariseofo futan non piqui tunumisifiano mifu rafuafoan piqui tunumisimamun? —ishon Jesús yocaifoan. 
MAT.9.15	Ato cumani, —Nocofunu fu ainfo fianainnoricai unimai fusicaquin tsoan piqui tunutiroma. Nanno funu anocai ahuun yorafoan piqui tunutirofoma. Ascafia funu amaqui rutuafono shinancaquin piqui tunutirofo.
MAT.9.16	Sahuuti shunicoin fashnucun poto funapan icushumufia ustuashu fasi chacanai finatiro. Tsoancai afanan ascara icushpaitiroma. Nanscarifiai un mato tsain funa shara yosia cuscan nicacoinshocai man apaoni cuscan afanan man huatiroma. Tsoan ua tanacoianshu ipaoni cuscan cachiquiri huacointiro. Ascashu funa cuscara shara iishquin.
MAT.9.17	Nanscarifiai tsoancai fichi tutso shuni muran vino funa nanutiroma. Fichi tutso toshacainaino vino funa chacanai cuyofotiro. Nanscarifiai maton shunicaifoan mato yosimisi cuscan yafi un mato yosiai cuscacai nan rafu ositirofoma. Un mato yosiain cuscacoin nannori Diosin tsain shara. Ascafia mato shunifoan mato yosimisifo cuscacai anorima. Nan tanashocai Diosin mato amapaiyai cuscan man huatiroma. Nan rafu osishon nicapaiquicai man shinansharatiroma. Fichi tutso funa muran vino funa nanua sharacoin itiro. Nanscarifiai ratoranfoan apaoni cuscan unucatan un ato tsain funa shara yosiain nan fusti tanasharacun Diosin ato funa shara imai, —ishon Jesús yoini.
MAT.9.18	Ascashu Jesús tsaincai muran Israelifoan ichananti pushu anoa aton niaifo Jesusqui noconi. Nocoshon ratoconun mai chachishon yoiqui isca huani, —Uhuun shotocofacushta man naaquin. Un fu capun. Min mucupan uhuun facu mui caashquin cayatan ninon, —ishon niaifoan Jesús yoini. 
MAT.9.19	Asca huaino Jesús niaifo fu caino non acho non afu cani.
MAT.9.20	Nannori ainfon imi imitiani doce fari man aqui cafiano nusu yamacai. Jesús caiton nan ainfoan acachorishori ahuun sahuuti muunni. 
MAT.9.21	Mun ataima ahuun nomuran shinanqui isca huani, —Un ahuun sahuuti muuanshu un cayatiroati, —ishon shinanni. 
MAT.9.22	Ascashon muuaiton Jesús ifiacucahuatan ainfo fuchishon yoini —Achishtan, ratuyamahuu. Min ua icoinra huashufin min caya sharaquin, —ishon yoiaino ahuun imi nusuriscatani. Ascaiton mua man caya sharacoian ini.
MAT.9.23	Asca huatan Jesús niaifoan pushu muran iquicaiquin nica yorafoan aton shainti manuaifoanno futsafo shorarascacani. Fasi achacoin uaicani. 
MAT.9.24	Ascaifoan Jesús ato yoini, —Chifi caintacahuun. Na facucai naama. Oshafinquin, —ato huaiton osanifo. 
MAT.9.25	Ato caimatan shotocofacu mutsoinifoannaino samamashta funinaca huani. 
MAT.9.26	Ascano Jesús shotocofacu man naafiacun funia nicacani pushufoti chanifoanfafainifo.
MAT.9.27	Ascano Jesús niaifo pushu anoashu caiton fusho rafutan mufainifo. —Min nocon niaifo ipaoni nan David ahuun funa. Nocohuun ramapaihuu, —oi ashcafinin cunarianifo. 
MAT.9.28	Asca huaifono Jesús pushu futsan muran iquicun fusho rafuri afu iquinifo. Iquiafoan Jesús ato yocani, —¿Un mato caya huanon man icoinra huaimun? —huaiton. —Ai, Ifon, non mia icoinra huai, —huaifoan. 
MAT.9.29	Aton furo munquin yoini, —Ua icoinra huashufin man cayaquin, —ato huani. 
MAT.9.30	Asca huaino oinsharariscatani. Oinsharaifoan Jesús ato yoisharaquin —Ua nicacaquin. Un mato cayahua tsoa yoiyamacahuun, —ishon yoini. 
MAT.9.31	Anori yoifiacun nan rafutan nantifi nanno icafo atoqui chaninifo.
MAT.9.32	Nan rafu pushu murannoashu foaifono futsafoan nocofunu yoshin chaca ahuun nua ascacai tsaintiroma Jesusqui ihuunifo cayahuamanon. 
MAT.9.33	Jesús yoshin chaca amaquinoa potano nocofunu tsainon. Nanno icafo mustairitan yoinannifo, —¡Aira! ¡Oincapon! Nocon mai nan Israeli anoshon Jesús rama aca cuscan tsoa oinmisimaran, —icanashu yoinannifo. 
MAT.9.34	Asca huafiainfoan Fariseofoan yoinifo, —Nanton yoshin chacafo aton niaifohuunshon yoshin chacafo potatiroran, —ishon yoinifo.
MAT.9.35	Ascaiton Jesús pushurasifoti nanno Judiofo icano cahuacacaini. Judiofoan ichananti pushu muranshonfin Jesús ato Diosin tsain shara yoiquin isca huani, —Itisharacahuun. Diosin nuno maton niaifo ipairan, —ishon ato yoifoanfafaini. Pau futsa futsatapafo caya huani. 
MAT.9.36	Yorahuanrasi aqui fuainfoan oin atohuun ramapaini. Aton nomuran omitsiscaifoan. Ascan Jesús shinanquin isca huani, —Chashohuan cushumisioma nanscarifiai na yorafo cushumisiomaforan, —ishon shinanniquin. 
MAT.9.37+MAT.9.38	Ascashon non afu rafuafo noco yoini, —Yora ichapafoan uhuunoa nicayamafiano ichapamaton ua yonoshocani uhuunoa ato yoishcaquin nanfu nipashquin. Ascashon fasi Upa Dios cuficahuun ahuun yonoshomisifo catonquin uhuunoa ato yoinonforan, —ishon Jesús ato yoini.
MAT.10.1	Ascatan afu rafuafo noco cunani, —Uqui fucahuun, —noco huaino. Aqui fuaifoan noco yononi ahuuscashomain yorafo ahuunshon cayahuamafain yorafohuun yoshin chaca nuucun atomaquinoa potatiroquin. Ascashon pau isi futsa futsatapaforimain ahuuscashon caya huatirofoquin. 
MAT.10.2+MAT.10.3+MAT.10.4	Nonfin doce iniquin. Nocon anufo un mato yoi. Futsa Simonfiacun ahuun anu futsa Jesús tuqui huani Pedro. Nanton chipocu Andrés. Futsafoan aton anu Santiago non Juan. Nan rafu Zebedeopan facu. Futsafoan Felipe non Bartolomé un Mateo non Tomás non Santiago Alfeopan facu non Simón futsari nanton ahuun caifo futsafo futan Romanonfo potapai afanan Israelifo yonononfoma. Futsan ahuun anu Judas Santiago facu futsarifi Judas Iscariote nanton Jesús potashon ato achimani. Nocofosi Jesús noco catonni non ahuun rafumisi inon non ahuunshon tsain tapishquin.
MAT.10.5	Noco catonshon Jesús noco yonoquin isca huani, —Nan noco caifomafoan aton mai ano foyamacain Samaritanon icafo anorifi foyamacahuun. 
MAT.10.6	Ari fotamarocon nocon caifo Israelifo muransi fotacahuun. Nanfofin chashoan funoa cuscarafoquin. 
MAT.10.7	Ascano focashon ato yoiqui isca huacahuun, “Nocon Ifo Dios samamashta nocoyoshquin noco niaifo iishqui,” ishon ato yoitacahuun. 
MAT.10.8	Ascashon isinincaifori uhuun curushhuunshon ato cayahuamafain man yora nafiacun funimafain yora nami rashquishi futsuafo ato cayahuamafain yoshin chacafo yorafohuun nuucun nanfori uhuunshon atomaquinoa potacahuun. Diosin mato cashman ahuun curush inan cusca huafain futsaforifi caya huasho ato ahua yocayamacahuun.
MAT.10.9+MAT.10.10	Ascashon focaquin mato ahua foyamacahuun. Pui foyamafain mato sahuuti yafi sapatori foyamafain forusa yafi poquitiri foyamacahuun. Nan man nuta fustiya fotacahuun. Man uhuunshon uhuun tsain shara ato tapimanaiton arifi man yopai cuscan mato inantirofo.
MAT.10.11	Ascan nan man pushurasi ano nocoaitian nocofunun Dios tanasharacoian funacahuun nan fuchiashu ahuun pushu muran iyoshon ato yoifoanfafaincahuun nan man caitian. 
MAT.10.12	Ascatan ahuun pushu muran icaquin nan pushu ano icafo ato yoiquin isca huacahuun, “¡Aicho! Min pushu muran non oiran,” huacahuun. 
MAT.10.13	Ascasho nan pushu ifo futan ahuun yorafoanari mato shara huano ato yoihuu isca huaqui, “Dios mato ointi shinanshara huamashquiran,” ishon. Ascafia mato tanasharayamaifoancai Diosin aton ointi shinanshara huamashquima. Ascano Diosicai mato ointi shinanshara huamaqui unuima.
MAT.10.14	Ascan rato pushu futsa iyamarai pushurasi anoafoanari mato nicacasmaifoan atomaquinoashu focaquin maton sapato tatashacahuun. Ascaquifin man ato ismatiroquin mato nicacasmafain Diosirifi nicacasmaifo cuscan. 
MAT.10.15	Un mato icon yoi. Diosin nantifi nan chaca huamisifo ato yoipacuaitian nan Sodoma yafi Gomorra ano ipaonifori ato onaintimashqui. Ascashon nan mato nicacasmafori natian ato onaintimaquin finacoinshquin.
MAT.10.16	Chashoanfo masharonun pipaitiro. Nanscarifiai nan icoinra huamafoan mato chaca huapaitirofo. Ascafia nanfo muran un mato nichi. Ascacun nan rono onanya cuscara marifi icahuun. Ruhuincai ahua shinanchacamisima cuscan marifi nanscarifi isharacahuun.
MAT.10.17	Ascacun oinfain. Nan yora chacafo masharo pofu cuscarafo mato achimatirofo. Ascano achicashon aton niaifofo ano mato iyotirofo. Asca huashon aton ichananti pushu muranshon mato ihuin futsa coshamatirofo. 
MAT.10.18	Ascashori niaifofo ano mato iyocani uhuunshon mato nansca huacani. Ascafia nanfo yafi caifo futsafori nan tsain shara uhuunoa man ato yoitiro. 
MAT.10.19	Ascatan mato achifiafo shinanchacayamacahuun ahuuscashomain man ato cumasharaicai. Ascashon niaifofoan ointaifi mato yocaifoanno nantianri Upa Diosin mato shinanmani man ato cumasharanon. 
MAT.10.20	Man ato yoiaitiancai mafi man ato yoima. Maton Upa Diosifin aficoin yoi cafisca huaiquin ahuun Yoshin Sharapan man ato yoipai cuscan mato huashoi.
MAT.10.21	Ascano nantianri nocofunufoan ahuun yora afu nanuafo achimacani niaifofoan ato rutumanon. Apafoanri aton facufo achimacani ato rutunonfo. Nanscarifi huaquin facufoan aton apa yafi ahua nicacasmacaquin ato achimani niaifofoan ato rutunonfo. 
MAT.10.22	Ascasho nantifi yorafoan man ua icoinra huacun uhuunshon mato noicasmacani. Ascan omitsiscafiaquin man ua potama nan man naitian uhuun tsain tanasharashu Upa Dios fu man ipasharaiqui. 
MAT.10.23	Ascan pushurasi futsa anoshon mato omitsisca huaifoanno pushurasi futsa ano ichotacahuun. Ascacun un mato cayacafi yoi. Ua nicasharacahuun. Israel pushurasifo atirifi ari man cataima un afanan matoqui nasoshquin.
MAT.10.24+MAT.10.25	Ascano ahuunshon tapiafoancai ato tapimamisi finontiroma. Oinmatifoanricai ato ifo finontirofoma. Ascashu marifi man ua cuscara iishqui. Ua chaca huamisifo cuscan matorifi nansca huashcani. Nanfoan ua noicasmacaquin ua yoimisifo isca huaquin, “Minfin yoshin chacafoan ato niaifoquin,” ishon ua yoimisifo. Un mato ifofiacun ua asca huamisifo. Ascan matocaifin asca huaquin finacaicaniquin.
MAT.10.26	Ascacun mato omitsisca huafiaifoanno atoqui ratuyamacahuun. Nanfoan ahuarashta onupaifiamisi nantifi Diosin ato puashoshquin. Ahuarari fomanpaimisifo nanfori ato puashoshquin. 
MAT.10.27	Ahuara un mato fusti yoimisi nanfo nantifi yorafo cayacafi ato yoisharacahuun. 
MAT.10.28	Ascasho mato rutupaifiaifoanno ratuyamacahuun. Mato rutufiatirofocai maton yoshin tsoan ahuusca huatiroma. Ascacun atoqui ratucaquimarocon Dios fustiqui musucahuun. Nantofin noco rutufain nocon yoshin omitsiscapanacafo muran potatiroquin. 
MAT.10.29	Ascano tsitsipio rafu inanmitsashon toro fustishtaraca fitiro. Ascafia mato Upa Diosin asca huapaiyamaquicai fustishta namatiroma. 
MAT.10.30	Diosin nantifi tapicoian. Nocon foori tanan huani. 
MAT.10.31	Ascashon Upa Diosin tsitsipiofo shinanmisi cuscan fasi mimacai mato shinanfafainiquin. Ascacun ratuyamacahuun. Matocaifin tsitsipio aca finonmafain Diosin matohuun noiquin. Cushushon mima huaquin mato cushusharamisiquin.
MAT.10.32	Ascano yorafoan ointaifi, “Jesús uhuun Iforan,” ishon ato yoiafin uhuun Upa Dios nai muran icanoshori ahuun ointaifi, “Naafin uhuun yoraquin,” ishon un yoishquin. 
MAT.10.33	Ascafia tsoan yorafoan ointaifi, “Jesús uhuun Ifomaran,” ishon yoia. Nantocai ua icoinra huamisima. Nanscarifi huaquin uhuun Upa Diosin nai muranshon ahuun ointaifiri “Nacai uhuun yoramaran,” ishon un yoishqui.
MAT.10.34	Man shinanmun nantifi manifoti anoafo uhuunoashu unimanonfo un oni. Ma. Ascaramafiqui. Un mato yoiai cuscacai tsoan nannorifosi shinancanima. Asca nan ua icoinra huafoan sharafosi shinainfoanno nan ua icoinra huamafoan ahuara chaca futsafosi shinancani.
MAT.10.35	Ascashon apa ua icoinra huaino furumun ua icoinra huashuma apaqui sinatiro. Ahuanri ua icoinra huaino ainfacun ua icoinra huashuma ahuaqui sinatiro. Ahuun yayan ua icoinra huaino ahuun raru ua icoinra huashuma ahuun yayaqui sinatiro. Un nai murannoashu matoqui oyamanicai tsoa ascacuanafoma. 
MAT.10.36	Nanscarifi aquicai tsoan nannorifosi uhuunoa shinancanima. Ascano tsoan ua icoinra huacun ahuun yoracoinfoan nan noicasmatirofo.
MAT.10.37	Ascan tsoan ua finonmafain apa yafi ahua noiashucai uhuun yora itiroma. Nanscarifiai tsoan furu yafi ainfacu ua finonmafain noiashucai uhuun yora itiroma. 
MAT.10.38	Ascan unfin mato ihui coyan iquinanquin nashoshquicain. Ascafia tsoan yoiqui isca huaima, “Natian un Jesús tana. Ascacun nai omitsiscafiaquicai un shinanchacaimaran,” ishon tsoan anori yoicasmaicai uhuun yora itiroma. 
MAT.10.39	Ascashon tsoan shinanqui isca huai, “Un Jesús tanaiton raca ua omitsisca huacanicati,” ishon shinanqui uhuun tsain cachiquiri huashu nanscara yorafo naashu omitsiscapanacafo. Asca tsoa uhuunoashu omitsiscafiaqui ua potama nanscara yorafori naashu ufu isharapacunacafo.
MAT.10.40	Ascano ratoranfoan mato nicafain mato shara huaifo. Nanfoanfin nan uacoin shara huai cafisca mato huacaniquin. Nanscarifi aquin tsoan nan un yoiai cuscan nicacoin yafi nan ua nichini uhuun Upa Dios nicacoin cafisca huaiquin. 
MAT.10.41	Ascashon tsoanri Diosin tsain yoimisi ahuun tsain nicacoinfain shara huacun Diosin nanrifi nan ahuun tsain yoimisi inanshara cuscan huaquin nan shara huari inansharashquin. Ascashon nan Dios tanamisi yora shara futsan ahuun tsain nicasharafain shara huacun, Diosin nan a tanamisi inanshara cuscan huaqui nan shara huarifi inansharashqui. 
MAT.10.42	Ascano tsoan ua rama icoinra huashon ua tanaiton futsan a shara huaqui unu matsi ayamacun. Ascacun Diosin arifi a futsa shara huaa. Ahuara shara inanshquiain cuscacai funotiromaran, —ishon Jesús noco yoini.
MAT.11.1	Ascatan non afu rafumisifo doce noco yoiqui anaititan pushurasi futsafo ano Jesús noco iyoni. Nannoafori ato yosifain ato tapimaicai ahuuscashumain non Dios fu ipatiroquin. 
MAT.11.2+MAT.11.3	Ascano nantianri Juanpan nan unu muran ato iquimapacuni ranushumuafoan cunu muran iquimanifo. Nan muranshon Jesús acai cuscan nicaquin ahuunoa fasi tapisharapaiqui. Nan cunu muranshon a tanamisifo nichini Jesús yocanonfo. Ascano nan Juanpan ato yonoa cuscan focashon Jesús yocaquin isca huanifo, —¿Iconmun nan minmun nan non manamisi iyamarai futsa raca non manaicai? —ishon Jesús yocanifo.
MAT.11.4	Ascaiton Jesús ato cumaquin isca huani, —Nan man nica cuscan yafi man oian cuscari Juan tapimatacahuun. 
MAT.11.5	Yora fushocoinfo un ato cayahua afanan oinsharanonfo. Nipaiqui ranainfori un ato cayahua nisharanonfo. Ato yoratisho coyo cuscara tocoi futsuafori un ato caya huaa afanan imisi cuscan ato nami shara inonfo. Pastocoinfori un ato cayahua nicasharanonfo. Man yora naacoinnafori un afanan ato funimana. Ascashon ahuuomafori tsain shara un ato yoifafainmisi ahuuscashumain Dios fu ipatirofoquin. 
MAT.11.6	Ascan tsoan ua icoinra huacoinshon ahuara futsa shinainma. Nan cuscara yorafofin unimacointiroquin. Nannori ua Juan yoishotacahuun, —ishon Jesús ato yoini.
MAT.11.7	Ascatan man foafono Juanhuunoa Jesús nanno niafo ato yoini, —¿Ahuuscai tsoa istaipama ano Juan oin focani fonifomun? Juancai nan faca tahua pui ninhuun focufocu acai cuscarama. Nanscarifiai man man tapia Juancai nocofunu ointi ranainyama. 
MAT.11.8	¿Ascacun ahuuscai Juan oinpai man fonimun? ¿Man shinanmun a nocofunun sahuuti sharacapa sahuucun oin foi man foni? Ma. Juanpacai sahuuti sharacapacoin sahuumisima. Niaifofoanfin aton pushu muranshon sahuuti sharashtacoin sahuutirofoquin. 
MAT.11.9	¿Ascan ahuuscai oinpai man fonimun? Man shinanraca Diosin tsain yoimisi Juan oincai man cani. Ascafia nan icon. Juanpan Diosin tsain yoimisifia nanton yoimisi cuscacai tsoa futsafoan anori yoimisima. 
MAT.11.10	Ascacun nanhuunoa Diosin tsain cununi isca huaquin,
MAT.11.10	“Min nai ariashu mai ano fotoataima iquisi uhuun tsain yoimisi un nichiqui tau huai. Mihuunoa ato yoiaino itisharashon mia nicanonfo,”
MAT.11.10	ishon cununi. 
MAT.11.11	Un mato icon yoi. Tsoashtacai Juan finoanma. Ascashon Juanpan tsain yoimisi cuscaricai tsoan ascara yoiyomisima. Ascafia Dios niaifo icanoafoan yoisharatirofo cuscacai Juanpan nicayamafain nanfoan oianfo cuscaricai Juanpan oinyomisima. Ascashon nantifi Dios icanoafoan Juan finoanfo. 
MAT.11.12	Nan Juanpan ato unu muran iquimapacunitian natianri yorafo Dios icano fasi iquipaicoincani. Ascashon shinanqui isca huafo, “Diosin niaifoan ahuun yora urifi un ipai afu nipashquin. Ascacucai ahuashtaton ua nitun huatiroma un ahuun yora icaiton,” ishon shinancani. 
MAT.11.13	Diosin tsain yoishomisifo futan Moisés cununi cuscan yoiquin isca huanifo, “Nan nocon numamisi noco niaifo oshquiran,” ishon yoinifo. Ascan natian Juanrifi man matoqui nocoa ahuunoari mato yoishquin. 
MAT.11.14	Nanfoan cununifo cuscan icoinra huashon man tapitiro Juan arifi Diosin tsain yoimisi nan Elías cuscara. Ascacun Diosin tsain yoimisifoan cunuqui isca huanifo, “Un matoqui Elías nichishquiran,” ishon Diosin yoini. Ascan nanfin Juanquin. 
MAT.11.15	Manmain ua nicatiroquin ua nicacahuun. Uhuun tsain maton nomuran nanushcaquin.
MAT.11.16	Ascashon natian niyoafo ahuu cuscarafomainquin un mato yoi man tapinon. Nanfofin nan facu cashumisifo cuscarafoquin. Facufo cashucaquin afu facu futsafo oi ashcafinin cunatirofo. Nanscarifiai nanfofin nanscarafoquin. 
MAT.11.17	Nan facu cashumisifoan yoitirofo isca huaquin, “Man non shainti manufiainocai monopaicanima. Fanainca omitsiscati cuscara non fanaifiainocai man uaipaimaran,” ishon nan facu cashumisifoan yoitirofo. 
MAT.11.18+MAT.11.19	Nanscarifi aquin nanfoanri Juan yafi uqui tsain chipufafaini. Ascafia Juanpacai piqui tunufain fimi unu pau ayamisima. Ascacun ahuunoa yoiqui man isca huamisi, “Juan nisocoin. Yoshin chaca ahuun nuaran,” ishon yoimisifo. Asca unfin pii sharafain un aya sharamisiquin. Ascafia uhuunoari yoiqui isca huamisifo, “¡Cuu! Jesús pitsicoin fasi ichapari ayatiroran huafain Roma anoa niaifo puifishomisifo yafi yora chacafo furi rafuiran,” ishon uhuunoa chaca yoimisifo. Ascafia nanfoanri yoiqui isca huamisifo, “Tsoamain shinansharafain icaquin non onantiro. Nan yorafin isharacoianquin shinansharamain huaifin,” ishon nannori yoimisifo. Nannori yoifiaquicai uhuunoa ascara yoipaimisifoma. Ascatamarocon uqui tsain chaca fusti huamisiforan, —ishon Jesús ato yoini.
MAT.11.20+MAT.11.21	Ascano ato yoiqui anaititan Jesús nan pushurasi anoafo ato yoiqui isca huani, —¡Ohua! Man Corazín anoafo yafi Betsaida anoafoan man chipo fasi omitsiscai. Tsoan oinyomisima cuscara shara un mato ismafiano mancai chaca shatupaima. Ascan nan Tiro anoafo yafi Sidón anofori un mato isma cuscan un ato ismaiton nanfoan aton chaca shatucuanafo. Ascasho yoicuanafo isca huaqui “¡Ohua! Non fasi chaca huamisi. Ascacun natian Diosiqui nasoshon non nicasharanoncahuun,” ishon yoicuanafo. 
MAT.11.22	Ascafia Diosin nantifi icoinra huamafo onaintimaitian nan Tiro anoafo yafi Sidón anoafori onaintimafiaquicai mato onaintimaquin finai cuscan ato huaima.
MAT.11.23	¿Ascan man Capernaum anoafoan man shinanmun man nai muran Dios ari foicai? Ma. Omitsiscapanacafo muranrocon mato potai. Tsoan oiyomisima cuscara shara un mato ismafiaitocai maton chaca man shatupaima. Ascan nan un mato isma cuscan Sodoma anoafo un ato ismaiton aton chaca shatu cuanifo. Tsoaricai cuyocuanama. Nantianri aton pushurasi icuana. 
MAT.11.24	Un mato yoi. Diosin nantifi icoinra huamafo onaintimaitian nan Sodoma anoafori onaintimaifiaquicai mato onaintimaquin finai cuscan, —ishon Jesús noco yoini.
MAT.11.25	Ascano ato yoiqui asca huatan Jesús apa cufini, —Upa Diosin, min fasi sharacoin. Nantifi nai murannoafo futan mai anoafoan aton Ifofin minquin. Ascano nan mapo sharayafo yafi cunu tapiafocai min tsain shara min ato tapimanama. Ascafia nan cunu tapiamafiashon un ato isma cuscan un ato yoiai cuscan ua icoinra huafo. Nanfofin min ato tapimanaquin. 
MAT.11.26	Icon, Upan, minfin nanscara fuchipaiaqui, —ishon apa yoini.
MAT.11.27	Ascashon Jesús afanan ato yoiquin isca huani, —Upa Diosin tapia cuscan uarifi nantifi tapimani. Unfin Diospan facuquin. Diosin fustitofin ua onancoianquin. Nanscarifi aqui urus fusti Upa Diosin un onancoian. Nanscarifi aqui urifi un futsafo Upa Diosihuunoa onanmanai cuscan nanfoanri Upa Diosin onantirofoquin.
MAT.11.28+MAT.11.29	Ascacun uqui fucahuun ua tapishashcaquin. Unmain ahuu cuscaraquin un mato tapimai. Unfin yorafohuun ramapaimisiquin. Uhuun nomuranricai un ahuashta shinanchacayamafain un isharacoin fustimisi. Ascashon un mato yonomapaiyai cuscacai curushma. Nanricai ahua ihuuma. Ascacun maton nomuran ihuucoin mui uqui fucahuun un maton ointi fiananan huashonon man afanan shinanchacanonma. 
MAT.11.30	Ascano uqui oshon man mutiro un mato curush yonomaima. Ascatamarocon ua tanasharacoinyashu mato ointi fiananan huashon man isharacointiroran, —ishon Jesús ato yoini.
MAT.12.1	Ascatan Israelifoan aton tunutitian Jesús yafi afu rafumisifo mau mamaqui focaquin trigo mutuscashon fonaincoincaquin piyaifoan. 
MAT.12.2	Oincaquin Fariseofoan Jesús yoinifo, —¿Ahuuscai nocon shuni Moisés yononi cuscacai minhuunshon tapimisifoan nicapaicanimamun? Tunutitian trigo mutuscaniran, —huaifoan.
MAT.12.3	Jesús ato cumaquin isca huani, —¿Davidhuunoa cununi cuscan man man oinmisimun? ¿Fonainquin nocon shuni David ahuun yorafo futan ani cuscan man man nicamisimun? 
MAT.12.4	Dios fu tsainti pushu muran iquicaishon amurannoa misifo ato piquini fasi fonicoinquin. Ano tushu futsa yamaino. A misifofin nan Diosin tsain yoimisinafosi iniquin. Tsoa futsacai a misi pitiro inima. Nannori yonofianifo fasi fonicoinquin David afu rafuafo futan pini.
MAT.12.5	¿Ascashon Moisés cununi cuscari man man oinmisimun? Cunuqui isca huani, “Dios fu tsainti pushu muranshon tunutitian ahuun tsain yoimisifoan yonotirofo. Nanfoan yonofiaquicai ahua chaca huacanimaran,” ishon Moisés cununi. 
MAT.12.6	Ascatan un mato yoi. Dios fu tsainti pushu fasi sharashtafia uncaifin fasi shara finacaiaquin. 
MAT.12.7	Upa Diosin yoini cuscan cununi isca huaquin, “Man ua inafo rutushomisi un maton chaca soashonon. Nan sharafia man futsafohuun ramapaiquin man ato shara huai. Nancaifin fasi shara finacaiaquin. Nan fusti un fasi fuchipairan,” ishon yoini. Ascacun nan tapicoinshocai man ufu rafumisifohuunoa yoicuanama, “Nanfoan chaca huaforan,” ishon. Afoantsi ahua chaca huacun. 
MAT.12.8	Uafin uhuun Upa Diosin catonniquin. Ascacufin urusu fusti un yoitiro ahuamain tunutitian man huatiroquin, —ishon Jesús ato yoini.
MAT.12.9+MAT.12.10	Ascatan Jesús Israelifoan aton ichananti pushu muran iquini. Nanno iquishon ato yosiaino nantianri nocofunu musufiquiaton arifi nicani. Ascano nan Fariseofoan Jesushuunoa ahuara chaca yoipaicaquin nan yocanifo. —¿Nocon shuni Moisés yononi cuscamun tunutitian non yora caya huatiro iyamarai non caya huamatiromanmun? —ishon yocaifoan. 
MAT.12.11	Jesús ato cumani, —¿Man chashoan ayano tunutitian quini muran pacucun man ihuiriscatiromamun? Ma. Ascatama manrocon ihuiriscatiro. 
MAT.12.12	Nanscarifi huaquin fasi noicoinquin nocofunuhuunoa tunutitianfiacun non shinantiro. Moiséscai noco yononima tunutitian non yora cayahuanonma, —ishon ato cumani.
MAT.12.13	Ascashon nan nocofunu musufiquia yoiqui isca huani, —Mushahuun, —huaino. Mushatanaino nantian ahuun mucu muma sharacoin iriscatani. Nan ahuun mucu ocuma futsa cuscara shara ini. 
MAT.12.14	Ascaiton oincanashu Fariseofo focashon shinannifo —¿Ahuuscashomun non Jesús achitiroquin rutushquin? —icashu yoinannifo.
MAT.12.15	Jesús tapitan a rutupaiyaifoanno anoashu cani. Yorahuanrasiton mufainifo. Ratomain isinincai nanfo cayahuamani. 
MAT.12.16	Ato cayahuatan ato yoini, —Uhuunoa tsoa yoiyamahuu, —ato huani. 
MAT.12.17	Nannori ato yoi Isaías cununi cuscan icocoin inon. 
MAT.12.18	Isaiasin Diosin tsain cununi isca huaquin,
MAT.12.18	“¡Oincapon! Naquian uhuun oinmati cuscara un catonni. Un fasi ahuun noi. Un aqui unimacoin. Uhuun Yoshin Shara un afu rafumamisi. Nan manifoti uhuun tsain nicasharacun atorifi aton chaca yama huashotiro uhuun yora inonfo. 
MAT.12.19	Acai yora futsa fu fochishmanantanainma. Tsain isininpaton yoishquima. 
MAT.12.20	Nan yora omitsiscai afanan tunutirofoma ato potaima ato cushusharai tunumashquin. Tsoan icoinra huapai ato yoisharashquin icoinra huacoinonfo. Ascan huaino afanan mai ano oaitian nantifi chacafoti unumashquin ahuunshon nantifi ishara fustisinonfo. 
MAT.12.21	Nantifi manifoti ahuunoa nicaquin isca huacani shinanshcaquin, ‘Nan fustiton noco numatiro non ahuunoashu Upa Dios fu nipanon,’ ishon yoishquicaniran,”
MAT.12.21	Isaías cununiquin.
MAT.12.22	Ascatan nocofunu fusho icain tsaintiroma. Ahuun nuushon yoshin chacanun tsainmapaonima nan Jesusqui ihuunifo caya huanon. Ascacun Jesús nan nocofunu afanan oinmasharafain tsainmani. 
MAT.12.23	Ascaiton oincani mustaiaricatan afiranan yoinancaquin yoinifo, —Jesús ahuamamishti shara huatiro. Asca nan naraca David ahuun funa. Nan Upa Diosin catonni, —ishon yoinifo.
MAT.12.24	Ascaifoan nicaquin Fariseofoan yoinifo, —Ma. Atocai Upa Dioshuunshon yoshin chaca potama. Yoshin chacafoan aton niaifo Satanashuunshon yoshin chaca yorafohuunoa potatiroran, —ishon yoinifo. 
MAT.12.25	Ascano nan shinainfo cuscan onanshon Jesús ato yoini, —Mani futsafo afi ranan rutunain cuyotirofo. Nanscarifiai pushurasi anoa icafo iyamarai pushu fusti muran icafo afi ranan chaca huatananfafaincani pashcanantirofo afanancai tsoa anosi itiroma. 
MAT.12.26	Nanscarifiai Satanás niaifoan afu yoshin chacafo potaquin ahuun yono chacana huatiro. Asca huaquin ahuun yono cuyocointiro afu yoshinfocai afanan afu itirofoma. 
MAT.12.27	Ascafia manfin yoimisiqui Satanás curushhuunshon yoshin chaca potaran ishon man yoimisiquin. ¿Un asca huaino tsohuunshon mato yorafoan yoshin chacafo atomaquinoari potafomun? Ascacun nanfohuunshon man tapitiro man uhuunoa amaquiri shinanchacai cuscan. 
MAT.12.28	Un Diospan Yoshin Sharahuunshon yoshin chacafo atomaquinoa potaino maton Numamisi Diosin catonni cuscan matoqui nocoa.
MAT.12.29	Afanan mato yoi nicasharacahuun. Ahuuscashomain yorafoan nocofunu mutsisipaton ahuun pushu cushu ano ahuun mafo onutiroma. Ascafiaino finoncaia aqui nocoshon achifain munushquin ahuun mafofo cuyonfiaitocai ahuusca huatiroma.
MAT.12.30	Tsoan unfu rafupaiquima ua nicacasmai. Tsoan uhuun tsain nicacasmaifin ua noicasmaiquin. 
MAT.12.31	Ascano un mato icon yoiquin. Ratoran ahuara chaca huai Diosquiri Upa Diosin rau huashotiro. Ascanfia ratoranton yoia isca huaquin, “Nanton aca cuscan Satanashuunshon acaran,” huafiashu Diospan Yoshin Sharahuunshon aca. Nanton Diospan Yoshin Sharahuunoa tsain chaca huaa. Asca huacun Upa Diosin ahuun chaca rau huanacama. Ahuun chaca ahuun nuupacunaca. 
MAT.12.32	Tsoan ua chaca huafin un ahuun chaca rau huashotiroquin. Ascan tsoan Upa Diospan Yoshin Sharaqui tsain chaca huacai Upa Diosin rauhuanacama. Ahuun chaca ahuun nuupacunaca. Natian naitianri ahuun chaca ahuun nuupacunaca.
MAT.12.33	Ascano shinancapon. Fimi fana naman non orosharaino fana foaisharatiro. Ascashu ahuun fimirifi sharacoin itiro. Ascan non fana naman oroamacai fana foaisharatiroma. Ascashu ahuun fimiri chacacoin itiro. Fimi fana ahuun fimihuunshon non onantiro ahuu cuscaramainquin. 
MAT.12.34+MAT.12.35	Nanscarifiai nocofunu sharapan ahuun nomuranshon ahuara sharafosi shinain cuscan ahuun tsainrifi sharacoin itiro. Nanscarifiai nocofunu chacapan ahuun nomuranshon ahuara chacafosi shinain cuscan ahuun tsainri chacacoin itiro. Ascano nocon ointi muranshon non shinain cuscan nannoricoin non yoitiro. Ascan manfin nan rono paupaton facu cuscarafoquin. Ascacun ahuuscashotsi chacacoinfiashon man ahuara shara yoitiro.
MAT.12.36	Ascacun un mato yoi. Ratoran shafatan Diosin nantifi yorafo ichanan huaitian ato yoipacushqui ratotonmain icoinra huamisi iyamarai icoinra huamisimaquin. Nantianri ahuashta shinantama yoimisifo cuscan ato puashoshquin. 
MAT.12.37	Ascashon man niyoano nantifi man yoimisi cuscan Upa Diosin mato nicamashquin. Ascan mato tsainhuunshon man afu ipatiro iyamarai mato omitsiscapanacafo muran mato potairan, —ishon Jesús ato yoini.
MAT.12.38	Ascaiton Fariseofo futan Moisés cununi cuscan tapimamisifoan yoinifo, —Tapimamisiton, tsoan atiroma cuscan noco ismahuu min Dios ariashu oa non mia icoinra huanon, —ishon yoiaifoan.
MAT.12.39	Jesús ato cumani, —Manfin chaca shinanfain Dios cachiquiri huamisiquin. Ascacun tsoan atiroma cuscan noco ismahuu ishon man ua yoia. Ascafia nan Diosin tsain yoimisi mato shuni Jonás ani cuscacoin un chipo mato ismaiton nan fusti man oinshquin. 
MAT.12.40	Jonás shimanoan shaqui muran osha rafu non fusti iyoni cuscan. Nanscarifiai un Diospan Facu mai muran osha rafu non fusti un iyoshqui. 
MAT.12.41	Ratoran shafatan Diosin nantifi yorafo ichanan huaitian ato yoipacushquin ratotonmain icoinra huamisi iyamarai icoinra huamisimaquin. Ascaino nantianri Nínive ano ipaonifoan matohuunoa yoishcani isca huacaquin, “Jonás noco Diosin tsain yoini cuscan non nicacoinshon nocon chaca shatucoinshon non Dios icoinra huani. Asca man manfin Diospan furucoin nicafiashocai maton chaca man shatumisimaran,” ishon mato yoishquin. Nan icon un Jonás finonfiacucai man ua nicapaimisima.
MAT.12.42	Nanscarifiai Diosin nantifi yorafo ichanan huaitian ato yoipacushquin ratofomain afu ipatiro iyamarai omitsiscapanacafo muran foshquicaniqui. Ascaino nantianri nan ainfo Sabafoan ato niaifo ipaoniton matohuunoa yoiquin isca huashquin, “Salomón tapicoian cuscacai tsoan futsan tapipaonima. Ascacun ahuun tsain nicapaicoin un aqui chaicunoashu cani. Ascan mancai nan Diospan Furun nicapaima. Ascatamarocon man nicacasmapaoniran,” ishon matohuunoa yoishquin. Nan icon Salomón tapicoian ipaonifia uncaifin fasi Salomón finoncoinfiacun mancai ua nicapaima.
MAT.12.43+MAT.12.44	Yoshin chaca nocofunumaquinoashu cai tsoan istaipama ano cani shara futsa funai cai anoshon tunushquin. Ascafia fuchiamacaiqui yoshin chacanun afanan shinanqui isca huani, “Unfin nan nocofunuhuun ipaoniquin. Ascacun un afanan aqui nasoiran,” ishon shinanni. Ascatan aqui nocoshon oian tsoa futsacai afu rafua inima. 
MAT.12.45	Ascacun nan yoshin chacanun afu yoshin chacafo siete ato ihuuni nan fasi chaca finacaiafo. Ascashon ato yoiqui isca huani, “Nocofunu un mato ismai non ahuun nomuran iquitiroran,” ishon ato yoini. Ascatan aqui focanashu iquicainaifoanno nan nocofunu fasi mimacai chacacoin ini. Manmain aqui rananri focun. Nanscarifiai maton shunifoan chaca huafiapaonifo mancaifin fasi chaca huaquin finacoianquin, —ishon Jesús ato yoini.
MAT.12.46	Ascatan Jesús yorahuanrasi yoi tsaincai muran ahua yafi chipocufo noconi. Ascano aqui iquishon ahuara yoipaifiacaquin chifishon mananifo. 
MAT.12.47	Ascaiton futsan yoini, —Min uhua futan ushto rananun chifi nishon mia ahuara yoipai fuaforan, —ishon yoiaiton. 
MAT.12.48	Jesús cumani, —Un mato tapimai ratofomain uhuun uhuafo yafi uhuun ushtofoquin, —ishon yoini. 
MAT.12.49	A tanamisifo oinyacuquin ato yoini, —Nafofin uhuun uhua cuscarafo yafi uhuun ushto cuscarafoquin. 
MAT.12.50	Nan uhuun Upa Dios nai ari icaton ato amapaiyai cuscan huaifo nanfofin uhuun ushtofo yafi uhuun chicofo non uhuun uhuafoquin, —ishon Jesús ato yoini.
MAT.13.1	Ascatan nan shafatari Jesús pushu murannoashu cai ian cusumun tsaoni. 
MAT.13.2	Ascaino aqui yorahuanrasi funifo ahuun tsain nicapai cani. Ascaino shasho muran nanuinacahuan ahuun cusha camaqui tsaoshon ato yoini. 
MAT.13.3	Ascashon ahuara futsahuunoa cuscara ato yoini ato tapimashquin. Yoini isca huani, —Nocofunun ahuun noshati murannoa fimi ushu fishon ahuun mau mamaqui saani. 
MAT.13.4	Saacano ushufo fai nushmancayan pacua puiyafoan piinifo. 
MAT.13.5	Ascano ushu ranan toquiri camaqui pacua mai ichapamashta anoashu samamashta ushu foaica. 
MAT.13.6	Fari tsacaqui yositimahuaino man naa. Ahuun taporicai chai foama ini. Ascashu fanafo nai cuyoa. 
MAT.13.7	Ascaino ushu rananri tasha murannoashu foaifiashucai ushu futsa foaisharanima. 
MAT.13.8	Ushu rananri mai shara ano saaca nan mai sharanoashu nantifi foaisharashu fimi ichapayacoin ini. Futsa cien fimiya icaino futsa sesenta aya icaino futsari treinta fimiya ini. 
MAT.13.9	Ascan manmain ua nicatiroquin ua nicacahuun uhuun tsainri maton nomuran nanucoincahuun, —ato huani.
MAT.13.10	Ascaino non afu rafua aqui fucashon yocanon, —¿Ahuuscai shafacafi ato yoitama ahuahuunoa cuscara min yorafo ato tapimashquinmun? —ishon non yocani. 
MAT.13.11	Jesús ato cumani, —Ahuuscashomain Upa Diosin ahuun yorafo iquiniquin mato fusti tapimai. Ascan nafocai ato tapimaima. 
MAT.13.12	Ascan tsoan Diosin tsain nicasharafain ahuun nomuran nanucoian naanfin Upa Diosin paratamari tapimashquin. Ascafia tsoan ichapama tapifiashon Diosin nicasharayamafain nan yoia cuscan aima nanfin funoshquiquin. 
MAT.13.13	Ascacun nan yorafo un ahuara futsahuunoa cuscara un ato tapimashquin oinfiacashon tapinonfoma. Nicafiaquiri tapinonfoma. 
MAT.13.14	Nannori Isaías nan Diosin tsain yoimisi ipaoniton atohuunoa inon pacoai yoiqui isca huani,
MAT.13.14	“Man nicafafaifiaquicai Diosin ato yoiai cuscan tapinacafoma. 
MAT.13.15	Nan yorafoan aton ointi curushcoinyashu nicayosmashunifo. Diosin tsain man nicamisifiashu nan nicama cuscarafo. Uhuun yonoshara oinfiacani nan futsoi cafiscaafo. Ascashon un ato isma cuscan oianfoma. Ascayamacanashu uqui fucuanafo un ato chaca soashonon uhuun yora sharafo iishcaqui,”
MAT.13.15	ishon Diosin yoini cuscan Isaiasin cununi.
MAT.13.16	Ascafia nannori Isaías cunufiani mancai ascarama. Ascatamarocon un mato oinmana cuscan man icoinra huafain un mato yoia cuscan man nicacoinmisi. Ascashu maton nomuran man unimacoinna. 
MAT.13.17	Un mato icon yoi. Man oian cuscacai uhuun Upa Diosin ahuun tsain yoimisifo futan a tanamisi futsafoanri fasi oinpaifiaquicai tsoan oinpaonima. Un mato yoimisi cuscan fasi nicapaifiacaquin tsoan nicapaonima.
MAT.13.18	Nan fimi ushu saamisihuunoa un ato yoia cuscan natian shafacafi un mato tapimai. Ascacun ua nicasharacahuun tapisharashquin. 
MAT.13.19	Ascan nan Dios ahuun yorafo iquinai cuscan nicafiashon tapiama. Nanfofin nan ushufo fai ano pacua cuscarafoquin. Diosin tsain ato nomuran man nanufiafo nan yoshin chaca Satanás atoqui oshon nicafo cuscan ato fiantiro afanan afohuunoa shinanonfoma. 
MAT.13.20+MAT.13.21	Ascano futsafoanri Diosin tsain nicaquin tau huai unimacoinyofiashu samamashta ahuun tsain cachiquiri huaa. Ascan nanfofin nan ushufo toquiri camaqui pacua cuscarafoquin. Nanfori nan ushufo toquiri camaquinoashu foaifia ahuun tapo chai foama. Samamashta nai cuyotiro. Nanscarifiai nanfoancai Diospan tsain aton nomuran nanu sharafoma. Ascashon ahuara chaca finonyamarai futsafoan ato omitsisca huaino samamashta Dios cachiquiri huatirofo. 
MAT.13.22	Ascan ushu futsafo moshafo muran pacuashu foaisharatiroma. Nanscarifiai futsafoan Diospan tsain nicafiashon ahuara nan acai cuscan fustisi shinain. Ascashon pui ichapa yafi mafo ichapa noi afi paramuquicai afanan Dioshuunoa shinantiroma. Ascaquicai Diosin ato amapaiyai cuscan futsafo shara huatiroma. 
MAT.13.23	Ascafiaquin ushu futsa mai shara ano saacano foaiquin yosiashu fimi ya itiro. Nanscarifiai futsafo Diospan tsain nicafain tapicanashu nan yoia cuscan aafo. Ascashon nanfoanfin futsafori Diospan tsain yoiquin icoinra huamatirofoquin. Futsan treinta iyamarai sesenta iyamarai cien yorafo icoinra huamatiroran, —ishon Jesús ato yoini.
MAT.13.24	Afanan Jesús ato tsain futsa yoini tapinonfo. Isca huaqui, —Diosin nantifi iquinano nanscarifi aquin nocofunun ushu sharafo fana. 
MAT.13.25	Fana sharafiashu ahuun noicasmamisiton yamu ahuun mau ano caa. Mau ifo ahuun oinmatifo oshano noicasmamisiton tashafori mau ano fana. Fanatan mau anoashu caa. 
MAT.13.26	Chipofin nan ushu shara foaicaino tashafori foaini. 
MAT.13.27	Ascano aqui fucashon mau ifo ahuun oinmatifoan yoinifo, “¿Ifon, min ushu shara min mau ano fanamamun? ¿Ahuuscaimun natian tashafori foaicaquin?” ishon yocanifo.
MAT.13.28	“Noco noicasmamisiton acaran,” huaiton. “¿Ascan nan tashafo non tsucai fotiromun?” huaifoan. 
MAT.13.29	“Ma. Man tasha tsucaino nan fana sharafori tsucapaiyamafiaquin man afori tsucatiro. 
MAT.13.30	Nanscanonquin. Chitunmisitian tashafo yafi fana sharafori foaitiro. Nantian un mau yonomisifo yoishquin isca huaquin, ‘Iquisi nan tashafo tsucacahuun. Nantifi nushasharahuu coashquinon. Asca huatanfin nan fanasharafori uhuun tapasi muran ua fushotacahuun,’ ” mau ifoan yoiaran, —ishon Jesús ato yoini.
MAT.13.31+MAT.13.32	Ascasho Jesús mostaza ushuhuunoa ato yoini ahuara futsa ato tapimashquin. Ato yoiqui isca huani, —Nocofunun ahuun mau ano mostaza ushu fanani. Rato fimi ushu futsacai mostaza ahuun ushu uhuapamashtatioma. Ascafia foaica fasi cuya itiro. Rato pushu umainti fimi charo fanacai mostazatioma. Ihui noconan rafutiro. Ascatan yosiano puiyafo ahuun tushpahuu tsaotiro. Nanscarifiai Diosin ahuun yorafo iquisi fustirasi ifiashu chipo paratama caitioran, —ishon ato yoini.
MAT.13.33	Ascan Jesús ahuara futsa ato yoini Diosin nantifi yora iquinai cuscan tapinonfo. Afanan ato yoiqui isca huani, —Diosinmain ahuun yorafo ahuusca huatiroquin un mato tapimai. Diosin ahuun yorafo nantifi ato iquifain ato yonotiro. Ainfoan farashati ichapamashta harinaya osishon camisconano farashinitiro. Nanscarifiai Diospan yorafoan nan icoinra huamafo muranshon nantifi ato shara huatiro, —ishon ato yoini.
MAT.13.34	Ascatan ahuarahuunoa yoiqui Jesús ato yoini tapinonfo. 
MAT.13.35	Nannori Diosin tsain yoimisiton nan Jesús yoinon pacoai cuscan cunuqui isca huani,
MAT.13.35	“Un ato ahuara futsahuunoa ato yoi ato tapimashquin. Upa Diosin nantifi onihuani chain tsoan ascara nicayomisima cuscarafo un ato yoishquiran,”
MAT.13.35	ishon yoini cuscacoin man aa.
MAT.13.36	Ascatan yorahuanrasi anoashu cai pushu muran iquini. Ascano non afu rafuafo aqui caashon non yocani, —Ifon, min trigo muran faasi foaitirohuunoa yoia cuscacai non tapiama. Shafacafi noco yoihuu non tapisharanon, —ishon non yocani.
MAT.13.37	Ascaiton noco cumani, —Diosifi ua nichiniquin. Un nan ushu fanamisi shara cuscara inon. 
MAT.13.38	Nan maufin nantifi manifotihuunoaqui. Ascan nan ushu sharafofin Diospan yorafohuunoaquin. Ascan faasifin icoinra huamafona nan yoshin chaca ahuun yorafoquin. 
MAT.13.39	Ascan nan mau ifo noicasmamisi nanfin Satanasquin. Ascan nan fana fiaifotianhuunoafi nan manifoti cuyotirohuunoaquin. Nan fana fimisfofin Diospan oinmatifo afu nai muran icafo.
MAT.13.40	Nan faasi mushashon coafo cuscan huaquin. Nan manifoti cuyoaitian. 
MAT.13.41	Uhuun oinmatifo ufu nai muran icafo un nichishquin nantifi futsa chaca huamamisifo yafi nan chaca huafafainaifo uhuun yorafomaqui ato pashcashcani. 
MAT.13.42	Ascashon nan omitsiscapanacafo chi urumanhuan muran ato potano nannoashu fasi uaicani omitsiscacoinshcani. 
MAT.13.43	Ascaino nantianri Diospan yora shara icoinra huafoti aton Upa Dios icanoashu fari chasha cuscarafo. Ascacun manmain ua nicatiroquin ua nicacahuun. Uhuun tsain maton nomuran nanucoincahuun.
MAT.13.44	Nocofunu mai futsa ano caa. Nannoa ahuara sharashta paratama ahuun pui nuua fuchia. Ascan fuchishon nannori afanan onua. Ascashu fasi unimacoinquin nan aya cuscati inanmitsashon nannoa mai fia nan ahuarashta paratama ahuun pui nuuari ahuuna inon. Nanscarifiai Diospan yorafo nantifi aya cuscan afiri inanmutiro Dios fu ipashcaquin.
MAT.13.45+MAT.13.46	Diosin ahuun yorafo ahuu cuscaramainquin afanan un mato yoiqui isca huai. Mafo inanmitsamisi cahuancacaini macush cuscara perla oshopa sharashtafo funafoanfafainni. Ascashon man futsa anoa fuchia ahuun pui paratama nuua fuchishon nan aya cuscati inanmitsashon ahuun rafanan nan perla fii ahuunacoin inon. Nanscarifiai Diospan yorafo nantifi aya cuscan afiri inanmutiro Dios fu ipashcaquin.
MAT.13.47+MAT.13.48	Ascano nushumisiton ahuun nushuti uhuapa pochishon shiman futsa futsatapafo fiini. Ahuun nushutininhuan shiman fospiano unuhuan cusumun cashon nini funi. Ascashon nan shiman chacafo nushuti murannoa tsucashon potani. Ascanshon nan piti sharafosi shihuati muran nanuni. 
MAT.13.49	Nanscarifiai manifoti cuyoaitian Diospan oinmatifo afu nai muran icafo nococashon nan chacafo yafi sharafo pashcanan huashcani. 
MAT.13.50	Ascashon nan chacafoti chi urumanhuan muran ato potashquin nannoashu uaiqui fasi omitsiscapashanonfo, —ishon Jesús ato yoini.
MAT.13.51	Ascatan afu rafuafonon Jesús noco yocaiton, —¿Un mato yoia cuscan nantifi man man tapiamun? —ishon noco yocaiton. —Ai. Min noco yoiai cuscan nantifi man non tapiaran, —non huaiton.
MAT.13.52	—Ratoran futsafoan Moisés yononi cuscan tapimamisifo nan Diosin ahuun yorafo iquinai cuscan tapiafo. Ascan nanfofin nan mafo inanmitsamisi cuscarafoquin. Mafo inanmitsamisiton yorafo nan yopaifo cuscan inantiro. Ahuara shunifo iyamarai funa ato inantiro. Nanscarifiai tsoan Moisés cununi cuscan yafi un mato rama Diospan yorafohuunoa tapimanai cuscan huafain marifi man futsafo tapimatiroran, —ishon noco yoini.
MAT.13.53+MAT.13.54	Ascano noco yoia cuscan ahuara futsa tapinonfo anaititan Jesús nan pushconi pushurasi ano nasoni. Ascatan Israelifoan aton ichananti pushu muran iquishon ato yoiaiton ahuun tsain nicacani mustairicatan yoinifo, —¿Ahuuscai na nocofunun fasi tapi sharacoianmun? Tsoan atiroma cuscan huapaiquifin atiroquin. ¿Tsoanco Jesús ascara tapimanamun? 
MAT.13.55	Nanfin ihui sapa yonomisiton ahuun facuquin. Ahuun ahuan Maria. Ahuun ushtofori Santiago yafi José non Simón non Judas. 
MAT.13.56	Ahuun poifori no fu imisifo. Man nonfin Jesús onanquin. Aacai ahuama. ¿Ascan ahuuscashomun ahuamamishti huatiroquin? —icashu yoinannifo. 
MAT.13.57	Ascashon nannori ahuunoa shinanchacaquicai tsoan icoinra huapainima.
MAT.13.57	Ascaiton Jesús ato yoiqui isca huani, —Nantifi mai anoshon Diosin tsain yoimisiton yoiai cuscan nicapaitirofo. Ascafia nan cainni anoshon fusticai tsoan nicapaitiromaran, —ishon ato yoini.
MAT.13.58	Ascano nannoshon icoinra huaiyamaifoan tsoan atiroma cuscan fustirasi huani.
MAT.14.1+MAT.14.2	Ascano nantian Herodes nan Galilea mai anoa ato niaifoan Jesushuunoa nicaquin ahuun oinmatifo yoini isca huaquin, —Nanfin Juanqui. Un tushtumayamua afanan man funia. Ascashofin Diospan curushuunshon tsoan atiroma cuscan huafafainiquin, —ishon ato yoini.
MAT.14.3+MAT.14.4	Herodes Juan rutumanataima yoiqui isca huani, —Niaifo Herodes, min ushto Felipe ahuun ahuin min fia. Ascaquicai min shara huama. Nocon shuni Moisés Diosin tsain cunuqui isca huani, “Futsan ahuin min fitiromaran,” ishon Moisés cununiran, —ishon Juanpan Herodes yoini. Ascaiton nicai Herodes fasi sinacoinquin ahuun ranushumuafo yononi Juan achishon cunu muran iquimanonfo. 
MAT.14.5	Ascashon Herodes Juan ruturiscapaifiaquicai funa rutunima yorafoanmain Juan fuchipaiyaifoanfin. Ascashon nanfoanri yoinifo, —Juanfin Diospan tsain yoimisiquin, —ishon ahuunoa yoinifo. Ascacun Herodes shinanquin isca huani, —Un Juan rutucun ua yorafoan asca huatiroran, —ishon shinanni. Yorafoqui ratuquin Herodes Juan cunu muran iquimafiashocai funa rutunima.
MAT.14.6+MAT.14.7	Ascano Herodes cainnitian yorafo ichananni fuusishcaquin. Ascashu ichananfoanno Herodías ahuun facu shomaya arusu aton ointaifi mononi. Nan Herodías Herodes ahuun ushto ahuin ini. Ascashu shomaya monoaino Herodes fasi unimacoinquin yoini, —¡Aicho! Min monoai cuscan un fasi miqui unimai. Ahuarashta fipaiquin ua yoihuu un mia inanon. Diosin tapia un mia icon yoiaiton min fipaiyai cuscan un mia inantiroran, —ishon yoini.
MAT.14.8	Ascashon cashon shomayaton ahua yoini. Ascacun nan ahuan yoia cuscan nasocura niaifo Herodes yoini, —Juan nan yorafo unu muran iquimapacumisi tushtuhuu. Purato naratashon ahuun mapo ua inanhuun, —huaino. 
MAT.14.9	Niaifon Herodes puusinima. Puusitama ahuun nomuran shinanqui isca huani, —¡Ohua! Un Juan tushtumapaima. Ascafia yorafoan un shomaya yoia cuscan man nicafo. Ascacun un asca huapaiyamafiaqui un aquicairan, —ishon shinanni. 
MAT.14.10	Ascashon niaifoan ahuun ranushumua yononi, —Juan tushtushon ahuun mapo ua fushotahuun, —huani. 
MAT.14.11	Ascaino cashon ranushumuaton Juan tushtushon ahuun mapo purato naratashon funi. Fushon niaifo inancun nan niaifoanri shomaya inanni. Ascano shomayaton arifi ahua inanni. 
MAT.14.12	Ascashon afu rafumisifoan Juan nicacani focashon ahuun caya mai huanifo. Ascatan focanashu Jesusqui chaninifo.
MAT.14.13	Ascashon Herodes Juan tushtuma nicai Jesús shashon tsoa icama ano cani. Jesús caa nicacani pushufoti anoashu yorahuanrasiton naman mufainifo. 
MAT.14.14	Ascashu nocoquin Jesús oian yorahuanrasi oin atohuun ramapaini. Nannoshori isinincai futsafo ato cayahuapacuni.
MAT.14.15	Ascano man fari caino non afu rafuafo aqui cashon non yoini, —Yorafo nichihuun. Man fari caiquin. Fonaincaniquin. Pushurasi ano yafi a chaima icafoanno ato nichihuun anoshon tushu huanonfo, —ishon non yoini.
MAT.14.16	Ascaiton noco cumani, —Ma. Noncai ato nichima. Mafirocon ato piimacahuun, —noco huaiton. 
MAT.14.17	—Nonfin nuno misi siete yafi shiman rafu ayaquin, —ishon non yoini. 
MAT.14.18	Ascaiton, —Ua fishotacahuun, —noco huani. 
MAT.14.19	Ascashon yorahuanrasi yoini, —Nanno faasi camaqui tsaocahuun, —ato huani. Ascatan shiman rafu yafi misi mucu fustiti tsomashon nai ari foisinifoantan Apa Dios cufinquin, —¡Aicho! Upan, mihuunshon un ato pimai. Min fasi sharacoincun, —huatan. Misi torupacutan shiman rafu ya osishon noco inanni non ato pashcanan huapanon. 
MAT.14.20	Ascashon picani mayancoinnifo. A picaquin tushu huafo non afu rafumisifoan doce shihuati fospi huani. 
MAT.14.21	Nan piaifo cinco mil nocofunufoosi ini. Ainfofo yafi facufocai non tanan huanima. Asca nanfoanri ato futan piinifo.
MAT.14.22	Ascashon ato pimaquin anaititan Jesús noco yoiquin isca huani, —Shashon rufofo oquiri pocui focahuun. Un na yorafo ato nichiyonon, —ishon noco yoini. 
MAT.14.23	Ascashon man ato nichiqui anaititan arus fusti machi ano caashon Apa Dios fu tsainni. Man fari caino arus fusti ini. 
MAT.14.24	Ascatan afu rafuafo shasho caino ian nushmancayan nocoqui fuuhuan noconi. Ascashu ian fuchoquin noco catima huani.
MAT.14.25	Ascashu man faquishiaino non oian Jesús ian fumancayan nocoqui ofiaitocai non onannima. 
MAT.14.26	Onanshma ratucoin non fiisini. “Yoshiran,” icashu non fiisicaiton. 
MAT.14.27	—Unqui. Ratuyamacahuun, —ishon Jesús noco yoini.
MAT.14.28	Ascaiton Pedronun yoini, —Ifon, minmainquin uarifi mia ano cunahuu. Urifi un ian fumancayan canon, —huaiton. 
MAT.14.29+MAT.14.30	—Ohuu, —Jesús huaino Pedro shasho naquinoashu fotopacucahuan ian fumancayan Jesús ari caafiain oian fuunhuaquin ian fuchoaiton oin ratui iquipacucahuanqui yoini, —Ifon, ua ari mutsoinifoanhuun, —Pedronun huani. 
MAT.14.31	Ascaiton Jesús samamashta mutsoinifoanquin yoini, —Miancai ua icoinra huacoinnama. Ahuuscaquimun mian icoinra huamaquin, —ishon Jesús yoini.
MAT.14.32	Ascantan nan rafu shasho muran nanuinifoanafono fuu nishmapacufoanni. 
MAT.14.33	Ascano non shasho murannoafo fasi aqui unimacoinquin non yoini, —Iconfinquin min Diospan Facu, —ishon non yoini.
MAT.14.34	Ascatan ian pocufaini Genesaret ano non noconi. 
MAT.14.35	Ascashu non nocoaiton nannoafoan samamashta Jesús onancashon a chaima icafori ato tapimanaino nicafuracani fucaquin aton yora isinincaifo Jesusqui ihuunifo. 
MAT.14.36	Ascano fucashon Jesús yoinifo, —Noco yora isinincaifo min sahuuti cupanan fusti ato muumahuu cayanonfo, —ishon yoinifo. Ascatan ahuu sahuuti muuncanashu cayapacunifo.
MAT.15.1	Ascano Fariseofo yafi Moisés cununi cuscan tapimamisifori Jerusalén anoashu Jesusqui funifo. 
MAT.15.2	Fucashon yoinifo, —¿Ahuuscaimun nocon shunifoan piataifoma muchoquimupaonifo cuscacai mifu rafuafoan asca huapaicanimaran? —ishon yoiaifoan. 
MAT.15.3	Jesús arifi ato yocani, —Ascan ahuuscai marifi maton fuyamisi fustisi man tanapaiyain. Ascashofin Diosin yononi cuscan huatamarocon nan maton shunifoan amaquiri yosimisifo cuscan marifi man nansca huamisiquin. 
MAT.15.4	Ascacun Upa Diosin yonoqui isca huani, “Maton upa yafi uhua nicasharafain ato shara huacahuun. Ascan tsoan apa iyamarai ahuaqui tsain chaca huacun ato rutumacahuun,” ishon yononi. 
MAT.15.5+MAT.15.6	Nannori yononifianicun manfin noco yorafo yoiquin isca huamisiquin, “Maton upa iyamarai mato uhua man yoiqui isca huatiro, ‘Nantifi uhuun pui un aya cuscan mun Dios inan. Ascacun un mia ahuara inanpaifiaquicai un mia inainmaran,’ ” ishon yoiquicai mato upa yafi uhua man afanan ahua inantiromaran, ishon man fasi ato amaquiri yoimisi. Anori yoiquicai Diosin yononi cuscacoin man aima. Ascaquifin nan mato fuyamisi fusti man tanaqui. 
MAT.15.7	Ascashufin man paramitsamisifoquin. Nan Diosin tsain yoimisi Isaías inon pacoai cuscan icocoinquin matohuunoa yoiqui isca huani,
MAT.15.8	“Nan yorafoan uhuunoa yoisharamisifiashocai aton nomuranshon ua shinancoianfoma. 
MAT.15.9	Ipaitsi ichananshu fanaincai ua cuficani. Yorafo tapimamisifo cuscacai Diosin tsaincoinma. Nanfoan aton nomuran shinainfo cuscan futsafori yosimisiforan,”
MAT.15.9	—ishon Isaías cununi.
MAT.15.10	Ascashon nannori Fariseofo yafi Moisés cununi cuscan tapimamisifo ato yoitan Jesús yorahuanrasi cunaquin isca huani, —Uqui fucahuun un mato yoinon. Ua nicafain un mato yoiai cuscan tapisharashcaquin. 
MAT.15.11	Ahuarafo non piatocai noco ointi chaca huatiroma. Nocofununfin ahuun nomuranshon nan shinain cuscan yafi nan yoia cuscan chaca huatiroquin, —ishon ato yoini.
MAT.15.12	Ascaino non afu rafuafo aqui cashon non yocani; —¿Ifon, man min tapiamun nan rama min Fariseofo yoiai cuscan nicacani sinacaniran? —ishon non yoini. 
MAT.15.13	Ascaiton noco yoiqui isca huani, —Mau ifoancai ahuara chacafo fanatiroma. Ascatama afin foaicun tsucashon potatiro. Nanscarifi aqui uhuun Upa Dios nai muran icatocai nan Fariseofo yonoama futsafo ahuun tsain tapimanon. Ascacun nanfo chipo omitsiscapanacafo muran ato potashquin. 
MAT.15.14	Ascacun nanfo shinanyamacahuun. Fushocai afu fusho raqui iyotiroma. Iyopai afu shato muran pacutiro. Nanscarifiai Fariseofoancai Diosin tsain tapishoma futsafo yositiroma atofu funotiro. Ascashu Dios ari tsoa nocopacunacafomaran, —ishon ato yoini.
MAT.15.15	Ascaiton Pedronun yoini, —Min ato yoia cuscan shafacafi noco tapimahuun, —ishon yoini.
MAT.15.16	Ascaiton Jesús noco yoiqui isca huani, —¿Ascan marifimun man nicasharama? 
MAT.15.17	¿Man tapiamamun ahuara man piacai mato shaqui muran nituima? Ascatama manrocon aya poitiro. Ascan nantocai mato chaca huamatiroma. 
MAT.15.18	Ascashon mato nomuran man shinanchacai cuscan huafain yoiashuri man chacacoin itiro. 
MAT.15.19	Ascano aton nomuranshon ahuara chaca shinanfo cuscan nanscacoin huatirofo. Shinanchacafain rutumitsamisi icain aton ahuinma fu nocofunufo icaifoanno ainfofori nanscarifiaifoanno. Ascashon ahuarari onufain futsahuunoa ahuara chaca yoiqui parafain roanmitsamisi itirofo. 
MAT.15.20	Nan chacafoanfin yorafo chaca imatiroquin. Ascan nan noco shunifoan apaonifo cuscan muchoquimushoma non piatocai nocon nomuran noco shinanchacamatiromaran, —ishon Jesús noco yoini.
MAT.15.21	Ascacaini Jesús nocofu anoashu cai nan pushurasi Tiro ano yafi Sidón ano cani. 
MAT.15.22	Nannoashu Cananea anoa ainfo Jesusqui noconi. Nocoshon yoini, —Ifon, minfin David ahuun funaquin. Uhuun ramapaihuu. Uhuun facu ainfoshta fasi omitsiscai. Yoshin chaca ahuun nuushon omitsisca huamisi. Uhuun facu ua caya huashopun, —ishon yoiriani. 
MAT.15.23	Ascaiton nicafiaquicai Jesús cumanima. Ascaiton non afu rafuafoan yoini, —Ifon, na ainfoan mia yocariaquin noco fucash huaiquin nichihuun, —ishon non yoini. 
MAT.15.24	Ascashon Jesús ainfo yoini, —Uhuun Upa Diosin ua Israel ano fusti nichini. Nanfomain nan chashoanun facu funoa cuscarafocun. Ascan uacai caifo futsa ano nichinima, —huaiton.
MAT.15.25	Nicaiyainfo Jesús naman ratoconun mai chachipacufoan yoini, —Ifon, uhuun facushta ua cayahuashopun, —huani. 
MAT.15.26	Ascaiton Jesús afanan cumani, —Apacai ahuun facufoan tushu pashnafo inantiroma. Ascaracai sharama. Nanscarifi aqui Upa Diosin ua yonoa cuscan un Israelifo fusti un shara huashonon. Ascacucai un caifo futsa ano catiroma ato shara huashoshquin. Un asca huaino nan Israelifo funotiro, —ishon yoiaiton. 
MAT.15.27	Ainfoanri yoini. —Icon, Ifon. Ascafia ahuara piqui tushu huafo sapa camaquinoashu potomishti pacuaiton pashnafoan pitirofo. Nanscarifi aquin Upa Diosin mia Israelifo ano nichini min ato shara huashonon. Ascafia mani futsafori miqui nocoaifoan nanfori min ato caya huatiro. Ascashon min ato shara huashoainocai Israelifori funotiromaran, —ishon yoiaiton. 
MAT.15.28	—Min ua fasi icoinra huacoinna. Ascacun min ua yoca cuscan un mia ashoiran, —ishon Jesús nan ainfo yoini. Asca huatanaino ainfo ahuun facu cayariscatani.
MAT.15.29	Asca huatan anoashu Jesús no fu cai Galilea ian cusumunri cani. Nannoashu cai machi ano inashu tsaoni. 
MAT.15.30	Ascano yorahuanrasi aqui funifo. Fucaquin isinincaifo ihuunifo Jesús ato caya huanon. Isinincai futsa futsatapafo. Futsafo nipaiqui ranainfo ihuufain fushofo ihuufain ahuun caya mumamafo ihuufain tsaintiromafo ihuufain isinincai futsafori Jesusqui ihuunifo. Ascacun nantifi Jesús ato cayapacuni. 
MAT.15.31	Ascashon ato caya huaa oincani mustairicatan yorafo afi ranan yoinancaquin yoinifo, —Noncai iscara oinyomisima. Tsaintiromafo natian tsaincani. Ahuun caya mumamafori natian man niisharafo. Nipaiqui ranainfori natian niisharatirofo. Jesusfin ahuamamishti huatiroquin. Israelifoan nocon Dios fasi sharacoinran, —ishon yoinifo.
MAT.15.32	Ascatan non afu rafuafo noco cunashon Jesús noco yoiqui isca huani, —Un na yorafohuun ramapai. Ufu rafu non fusti oshatan icafo. Afanan tsoa tushu ayama. Ahuashtacai picanima. Ascacun uncai ato tushuoma nichipaima. Fasi fonaincani shaca fuatiroforan, —ishon noco yoini. 
MAT.15.33	Ascaiton non cumani, —Nuno tsoa icamanocai non tushu fuchitiroma na yorahuanrasi pimashquin, —ishon non yoiaiton. 
MAT.15.34	Noco yocani, —¿Ahuuti misi man ayamun? —noco huaiton. —Siete non shiman ranananri non ayaran, —ishon non yoini.
MAT.15.35	Ascaiton Jesús yorafo yoiqui isca huani, —Nanno tsaocahuun, —ato huani. 
MAT.15.36	Ascatan ato yoia cuscan tsaoafoanno Jesús misi siete non shiman rananri finifoantan Apa Dios cufini, —¡Aicho! Upan, mihuunshon un ato pimai. Min fasi sharacoinquin, —huatan. Misi yafi shiman torupacutan non afu rafuafo noco inanni. Ascacun yorahuanrasi norifi non ato pashcashopacuni. 
MAT.15.37	Ascashon nantifiton picani mayancoinnifo. Ascano man piqui tushu huafo siete shihuati non fospi huani. 
MAT.15.38	Ascan nan piaifo cuatro mil nocofunufoosi ini. Ainfofo yafi facufocai non tanan huanima. Ascafia nanfoanri ato futan piinifo. 
MAT.15.39	Ascatan Jesús nantifi yorahuanrasi nichitan. Noco nanuquifaini cai mai futsa ahuun anu Magadán ano no cani.
MAT.16.1	Ascashu Magadán ano man non nocoano Fariseofo yafi Saduceofori Jesusqui funifo. Ascano fucashon yocanifo. —Minmain Diospan facucoinquin nan Diosin nai aria icahuunshon tsoa atiroma cuscan noco ismahuu non mia icoinra huanon, —ishon yoinifo. Ahuunoa ahuara chaca ato niaifofo yoipaicaquin. 
MAT.16.2	Ascaifoan Jesús ato cumani, —Manfin yoiquin isca huamisiquin, “Man fari caino imi poshnan. Ascan funamanrifi nai shara itiroquin,” ishon man yoimisi. 
MAT.16.3	Ascashon shafaino nai choshtacun man yoimisi, “Nai choshtapan fupoa. Ascan natian oi fuiran,” man huamisi. Ascashon nai foisquin man tapitiro oi fuyamaraimain ahuuscaiquin. Ascan ahuuscaquitsi Diosin mato yoiai cuscan man icoinra huapaima. Natian ahuara ahuuscarai cuscacai man tapiama. 
MAT.16.4	Man ua icoinra huayamafain chacafiashon man ua yocai. Ascafia tsoan atiroma cuscan un Diosihuunshon huatirofiacai un mato ismaima. Man oinpaifiaiton. Nan Diosin Jonás ani cuscan nan fusti man chipo oinshquiran, —ishon Jesús ato yoini. Ascatan atomaquinoashu cani.
MAT.16.5	Ascano man ian pocufaini cashon non shinanni, —Non tushu ointiaquimacuranaran, —ishon non yoini. 
MAT.16.6	Non ascaiton onanshon Jesús noco yoini, —Oinfain. Fariseofo futan Saduceofoan aton misi farashati cuscara fiyamacahuun, —ishon noco yoiaiton. 
MAT.16.7	Nicai nofi ranan non yoinanni, —¿Ahuuscaimun Jesús noco yoiqui isca huaiquin, “Fariseofo futan Saduceofoan aton misi farashati fiyamacahuun,” noco huai? Non tushu fucuma racan noco isca huaiquin, —icashu non yoinanni.
MAT.16.8	Ascano nan non yoiai cuscan onanshon Jesús noco yoini, —¿Ahuuscaquimun tushuhuunoasi man yoicai? Mancai ua icoinra huaa sharacoiantaima. 
MAT.16.9	Ascashon mancai tapisharataima. ¿Un mucu fustiti misihuunshon cinco mil nocofunufo un pimaita nan man shinainmamun? ¿Ahuuti shihuati fospia tushuita man ointiaquimamun? 
MAT.16.10	¿Nan siete misihuunshori un cuatro mil yorafo pimaita nanri man man ointiaquimanamun? ¿Ahuuti shihuati fospia tushuitamun man ointiaquimamun? 
MAT.16.11	¿Ascan ahuuscai un mato tushucoinhuunoa yoiyamafiaiton man tapimamun? Unfi tushuhuunoa yoi cafisca huaquin nan Fariseofo futan Saduceofoan yosiaifo cuscahuunoa un mato yoiqui, —ishon noco yoini. 
MAT.16.12	Ascashon Jesús noco yoiai cuscan nicaquin non tapini tushucoinhuunoa yoitama naan Fariseofo futan Saduceofoan noco amaquiri tapimapaiyai cuscan Jesús noco yoini.
MAT.16.13	Ascatan Jesús no fu mai futsari cani. Nan mai ahuun anu Cesarea Filipo. Nanno nocoshon Jesús noco yoini, —Unfin Diospan Facufiashu un nocofunucoinquin, —ishon yoitan afanan noco yocani, —¿Yorafoan shinanmun un tsoaquin? —ishon noco yocaiton. 
MAT.16.14	Non cumaquin isca huani, —Futsafoan yoiafin min Juanquin. Nan yorafo unu muran iquimapacumisi, ishon yoiaifoanno futsafoanri yoiquifin min Eliasquin. Ascano futsafoanri yoiafo minfin Jeremiasqui. Ascan futsafoanri yoiafo minfin nocon shunicaifo Diosin tsain yoimisi futsa afanan funiaquin, —ishon noco yoiaiton. 
MAT.16.15	Afanan noco yocani, —¿Asca marifi man shinanmun un tsoaquin? —noco huaiton. 
MAT.16.16	Ascaiton Pedronun cumani, —Minfin Cristoquin. Nan Diosin nipanacaton mia catonni min ahuun facuran, —ishon yoaiton. 
MAT.16.17	Ascaiton Jesús cumani, —Simón, minfin Jonás ahuun facuquin. Diosin mia noiquin mia shara huaa. Rato nocofununcai mia tapimanama un Diospan facu. Uhuun Upa Diosin nan nai muran icaton mia tapimana.
MAT.16.18	Un mia afanan yoi. Minfin Pedroquin, —ishon Jesús yoini. Ascan Pedrofin Israeli tsainman toquirininhuan. Tsoan putsiquitiroma. Ascasho Jesús afanan yoiqui isca huani, —Min yoia cuscahuunshon futsafoan aarifi icoinra huashquicani. Ascaifoan uhuun yorafo un ato imashquin. Yoshin chacafoan aaton curush huahuunshon ato namapaifiaquicai ato shatuyamafain aato finontiroma. 
MAT.16.19	Tsoan shafi ya fupoti fuputiro yorafo pushu muran iquimashquin. Nanscarifi aquin un mia yonoi uhuunshon min yorafo uhuunoa yoitiro uhuun yorafo inonfo. Ascashu uhuun Upa icano iquitirofo. Min yorafo yosiai cuscan tsoa nicacasmai uhuun yora itiroma Upa Dios fu ipashcaquin. Nannori Diosin yoini. Ascan min yorafo yosiai cuscan tsoa icoinra huai uhuun yora itiro Upa Dios fu ipashquin. Nannori Upa Diosin yoini. Ascacun un mia yonoi min futsafo tapimatiro Upa Dios icano iquinonfo. Un mia shafi inain cafisca huai min ato fupushotiro iquiashu afu ipanonfo. Ascashon tsoan min yoiai cuscan icoinra huayamashocai iquitiroma afu ipashquin. Ascan tsoan min yoiai cuscan icoinra huacoinnashu afu ipashquin, —ishon Jesús Pedro yoini. 
MAT.16.20	Ascatan non afu rafuafo futsafori noco yoiqui isca huani, —Unfin Cristoquin tsoa yoiyamacahuun, —noco huani.
MAT.16.21	Ascatan nantian yafi nan achiaifotian Jesús noco shafacafi yoiqui isca huayofafainpaoni, —Un Jerusalén ano cai. Nannoshon nocon niaifofoan ua omitsisca huafain ua ato rutumafiafo osha rafu non fustitan un afanan funishquiran, —ishon noco yoini. 
MAT.16.22	Ascaiton Pedronun Jesús mutsofaitan yoini, —Ifon, ascayamahuu. Miacai tsoan rutupacunacama, —huaiton.
MAT.16.23	Jesús ifiacucahuan Pedro yoini, —Satanás catahuun. Min ua amaquiri shinanchacamapai. Upa Diosin shinain cuscacai shinantama nan nocofunufoan shinainfo cuscan min shinanran, —ishon Jesús yoini.
MAT.16.24	Ascatan non afu rafua futsafori noco yoiqui isca huani, —Tsoan ua tanapaisharaquicai afi apaiyai cuscan huatiroma. Ascatama nan un yoiai cuscacoin huatiro. Ascashon shinanqui isca huatiro, “Ua omitsisca huafiaifoanno uncai uhuun Ifo potapacunacama. Ahuunshon ua rutufiaifoanno un tanaqui unupacunacamaran,” ishon man shinantiro. 
MAT.16.25	Ascan tsoan shinanqui isca huai, “¡Ohua! Un Jesús tanaiton raca ua omitsisca huacanicati,” ishon shinanquin uhuun tsain cachiquiri huaa. Nanscara yorafo naashu omitsiscapanacafo. Ascan tsoa uhuunoashu omitsiscacai naa. Nanscara yorafofin nacanashu ufu isharapacunacafoquin. 
MAT.16.26	Ascan ratoran futsa nantifi manifoti anoafo ahuara fia ahuunacoin ifiashu amaqui naino nantifi ahuunafo funotiro. Ascashu nantifi ahuuna iyopaonifia omitsiscapanacafo muran cainocai afanan ahuashta itiroma. Ahuaracai Dios inantiroma afu ipashqui.
MAT.16.27	Ascatan un chipo nai murannoashu mai ano fotoaino nan uhuun Upa cuscaracoin iishqui. Ascashu un chasha curanaino uhuun oinmatifo ufu nai muran icafo ufu fotoshcani. Nantianri un nantifi yorafoan aton niaifocoin iishquin. Ascashu nan yorafoan acafo cuscan un ato inanpacushquin. Nan shara huamisifo un ato inansharafain un ato unimamashquin. Ascan nan chaca huamisiforicai un ato ahua inansharashquima. 
MAT.16.28	Ascacun icon un mato yoi. Man futsa nuno ufu niaton naataishoma un maton niaifo Upa Dios cuscaracoin un icaiton man oinshquiran, —ishon Jesús noco yoini.
MAT.17.1	Ascano man seis osha finontan Jesús Pedro non Juan non Santiagori machi cuya pochininshon ato iyoni. 
MAT.17.2	Ascan nannoashu aton ointaifi Jesús ahuun yora mumacoin fianananriscatanaino ahuun fusori fasi chashacointani. Nan fari chashai ointsa. Ahuun sahuutiri oshopacoin nan yoa rama furoa ointsa ini. 
MAT.17.3	Ascaino nantianri Moisés yafi Elías aqui niriscatanifo. Ascashu nan rafu Jesús fu tsaincaiton oinnifo. 
MAT.17.4	Ascaiton Pedronun yoini, —Ifon, nuno non icashara itiro. Man ascapaiyaiton un mato tapasi rafu non fusti huashotiro. Mina futsa non Moisésna futsa non Eliasna futsa un mato ashotiroran, —ishon yoini.
MAT.17.5	Ascashu Jesús fu tsaincaino coin osho sharacoin atoqui cuyopacuni. Ascaino coin murannoa oi nicanifo yoiqui isca huaiton, —Nanfin uhuun Facuquin. Un fasi ahuun noi. Nanfin un catoanquin. Un aqui unimacoin. Ascacun a nicacoincahuun, —ishon Upa Diosin yoini. 
MAT.17.6	Ascaiton nicacani fasi ratucoincani fuopacufoannifo. 
MAT.17.7	Ascaifoan Jesús ato pumanqui yoini, —Funicahuun. Ratucaquima, —ishon ato yoini. 
MAT.17.8	Ascaiton foisinifoanquin oianfo Jesús fusti nia ini.
MAT.17.9	Ascatan machi pochininnoashu fotoshon Jesús ato yoiqui isca huani, —Nan man rama oian cuscan tsoashta yoiyoyamacahuun. Nan un naashu afanan funiano man rama oian cuscan man yorafo yoitiroran, —ishon ato yoini.
MAT.17.10	Ascaiton nicacaquin afu rafuafo yocanifo, —¿Ascan ahuuscaquimun Moisés cununi cuscan tapimamisifoan noco yoimisifo isca huaquin, “Nocon Numamisi Cristo nan Diosin catoan nocoqui oataima rufofo Elías oshquiran,” ishon noco yoimisiforan? —huaifoan. 
MAT.17.11	Jesús ato yoini, —Icon. Elías rucun oitautiro. Oshon nantifi ato imasharapai aton chaca shatunonfo. 
MAT.17.12	Ascan man ofiacucai tsoan onannima. Nan chaca huapaiyaifo cuscan fusti nan chaca huanifo. Nanscarifi aquin ua omitsisca huashcaniran, —ishon Jesús ato yoini. 
MAT.17.13	Ascaiton nicacani afu rafuafoan shinantani nan Juan yorafo unu muran iquimapacumisihuunoa ato yoiai cuscan tapinifo.
MAT.17.14	Ascatan machi anoashu fotocuranaino yorahuanrasi aqui noconifo. Ascaino nannoshon nocofunun ratoconun mai chachipacufoan Jesús yoini, 
MAT.17.15	—Ifon, uhuun facuhuun ramapaihuu. Yoshin chaca ahuun nuushon fasi omitsiscamai. Chii muran potafain unu muranri potatiro. 
MAT.17.16	Uhuun facu mifu rafuafo ano un iyofiacai tsoan caya huama, —ishon yoiaiton. 
MAT.17.17	Ascaiton Jesús non afu rafuafo noco yoini, —¡Ohua! Mancai ua icoinra huacoinnama. Man fasi amaquiri shinanmisi. ¿Ahuutia un matofu icamun man ua nicayamacaiyai? —ishon noco yoini. Ascatan facun ahuun apa yoini, —Min facu ua ihuushonhuun, —huani. 
MAT.17.18	Ascaiton furun ihuushocun Jesús yoini, —Minfin yoshin fasi chacacoinquin. Na facumaquinoashu catahuun, —ishon Jesús curushcain yoiaino cayariscatani.
MAT.17.19	Ascatan non afu rafuafosi Jesús fu tsaintan non yocani, —¿Ahuuscaimun norifi non yoshin chaca facumaquinoa potamaquin? —ishon non yocaiton. 
MAT.17.20	Noco afanan yoini. —Manfin ichapama ua icoinra huaaquin. Ascacun un mato icon yoinon. Nan mostaza ushu uhuapamashtacoinfia foaicashu yosia uhuapacoin itiro. Nanscarifiai man ua ichapama icoinra huaquin tau huatiro. Ascan chipo uhuun tsain maton nomuran nanucoinshon man ua fasi icoinra huaqui finacointiro. Ascashon man machi yoitiro shucucaitahuun man huaino shucucaini futsa ano catio. Ascaino ua icoinra huacoinshon nan man apaiyai cuscacoin man huatiroquin. 
MAT.17.21	Ascan man Upa Dios cufiyanan piqui tunuyamashocai nan na cuscara yoshin chaca man potatiromaran, —ishon Jesús noco yoini.
MAT.17.22+MAT.17.23	Ascatan Galilea ano nocofu caquin afanan Jesús noco yoiquin isca huani, —Un mato yoimisi cuscan afanan un mato yoi. Futsan ua ato achimashquin ua rutunonfo. Ascafia osha rafu non fustitan un afanan mai murannoashu funishquiran, —ishon Jesús noco yoini. Ascaiton nicaquin non fasi shinancoinni nocon nomuran noconi.
MAT.17.24	Ascatan nannoashu non cai Capernaum pushurasi ano non noconi. Nanno non nococun nan Dios fu tsainti pushu murannoa pui fimisifoan Pedro yocanifo. —Man min tapia nocon caifoan faritifi pui inanfo Dios fu tsainti pushu muran yonoafoan nan yopaifo cuscan ahuun finonfo. ¿Ascan mato Ifo Jesús arifi man inanmisimun? —ishon Pedro yocaifoan.
MAT.17.25	Pedronun ato cumani, —Aifain. Naanfin inanmisiquin, —ishon ato yoini. Ascashu Jesús man pushu muran iquiano Pedro arifi iquini. Ascaiton Jesús Pedro yoini. —¿Maifoti anoa niaifofoanmun ahuun caifocoin pui fiapai iyamarai mai futsa ariafo yocaiqui? ¿Pedro, asca min raquiri shinainmun? —ishon Jesús Pedro yocaiton. 
MAT.17.26	—Mai futsa ariafo fiantiroran, —ishon Pedronun cumani. 
MAT.17.27	Ascaiton yoini, —Min ua cuma cuscan iconfia non na pui fimisifo nocoqui shinanchacamapaima. Ascacun ian ano catahuun shuamaquin shiman fiishquin. Ascashon ahuun shaqui murannoa toro fuchishon min fitiro uhuuna yafi mina nan Dios fu tsainti pushu murannoa pui fimisifo nocohuunshon ato inanshquin, —ishon Jesús yoini.
MAT.18.1	Ascaiton non Jesús yocani. —¿Ifon, ratotocaimun Dios icari fasi finoncoianquin? —ishon non yocaiton.
MAT.18.2	Jesús facu cunani, —Facushta, nuri ohuu, —huaino ocun ato nastui nimani. 
MAT.18.3	Ascashon ato yoini, —Un mato icon yoi. Man shinan futsayamashu nan facu cuscara man iqui. Man ascayamacai Dios icari man noconacama. 
MAT.18.4	Ascacun na facu apa yafi ahua nicafain icoinra huatiro cuscan ratoran futsan ua icoinra huacoinnashu nanfin uhuun Upa Dios icariashu fasi finoncoian iishquiquin. 
MAT.18.5	Asca ratoran futsan uhuunshon facufo shara huafin nan uari shara huai cafisca huai.
MAT.18.6	Ascafia ratoranfoan ua icoinra huafuna futsan chaca huamai nancaifin fasi onaintimaquin finacoinquin. Chaca huamataima toquiriya tunushushon unu noacoin muran potafin shara icuanaquin. 
MAT.18.7	Ascano nan icoinra huamafoan futsafo chaca huamamisi. Ascafia nanfocaifin fasi omitsiscacoinshcaniquin. Ascashon mato chaca huamapaifafaincani. Ascafia nan futsa chaca huamafocaifin fasi omitsiscai finacoinshcaniquin. 
MAT.18.8	Ascano mato mucuman man chaca huacun mushatumushon potacahuun afanan chaca huashquima. Man raquira caquin chaca huashon mato tau shatuhuu potashquin afanan chaca huashquima. Man mumamafiashu Dios icano caafin sharacaiqui. Mumafiashu man omitsiscapanacafo muran cacuana. Nanno chii urumanhuan matsinacama. 
MAT.18.9	Nanscarifiai ahuara oinquin chaca huashon mato furo tsucahuu potashcaquin afanan chaca huashquima. Niyoashu furo fustiya man Dios icano caafin sharacaiqui. Ascan niyoashu furo rafuya man omitsiscapanacafo muran cacai sharama. Nanno chii urumanhuan matsinacama.
MAT.18.10	Facufohuunoa isca huaqui shinanyamacahuun, “Na facucai ahuamaran,” ishon atohuunoa shinanyamacahuun. Un mato cayacafi yoi Upa Diosin ahuun oinmatifoan facufo cushusharafafainmisifo. Nan oinmatifori Upa Dios fu ifafaincani. 
MAT.18.11	Ascacun nantifi yora funoafo numayoifin un oaquin. Ascashon un aton chaca soashona isharapacushanonfo un oni.
MAT.18.12	Ascano un mato yoinon. Ratoran futsa cien chashoan ayafiano fustishta amaqui funoano atirifi nan noventa y nueve faasi fununun potayofaintio a fusti funoa funayoicaquin nan fuchiaitian. ¿Ascan man ahuu cuscara shinantiromun? 
MAT.18.13	Ascashu noventa y nueve ahuun chashoanfoqui unimafiaicai nan funoa fusti fuchiaquicaifin fasi unimai finacoinquin. 
MAT.18.14	Nanscarifiai maton Upa Dios nan nai muran icatocai nan ua rama icoinra huafo fustishta funopaima.
MAT.18.15	Ascacun tsain futsari un mato yoi. Ua icoinra huaa futsan mia chaca huacun aqui cashon mia chaca huaa cuscan nan fusti yoihuu. Min yoiai cuscan nicashquin yoinon, “Ai. Mian yoia cuscan icon. Un mia chaca huaa. Ascacun ua rau huapun,” ishon yoitiro. Ascaquifin mihuunoashu afanan Diosqui nasoaquin afanan mifu rafushquin. 
MAT.18.16	Asca min yoiai cuscan mia nicacasmaiton icoinra huaa fusti iyamarai rafu iyohuu nan nocofunun yoiai cuscan nicaquin arifi icoinra huanonfo. 
MAT.18.17	Ascafia nan rafuri nicapaiyamaiton icoinra huafo ichanainfotian nannoshon nantifi tapimahuu. Asca nan ichananfori nicacasmaiton nanfoan yoitirofo, “Aacai afanan Diospan yoracoin cuscaramaran,” ishon.
MAT.18.18	Ascacun un mato icon yoi. Ahuara man nunoshon yoia cuscan arifi Dios nan icanoshon nannori yoi. Nanscarifiai man ahuara nunoshon yoiyamaino arifi Dios nan icarishon yoitiroma. 
MAT.18.19	Afanan un mato yoi. Man rafu nuno mai ano ichananshon nannori rafu shinanqui man ahuara yocaiton nan uhuun Upa Dios nai muran icaton mato ashoshqui. 
MAT.18.20	Ascashu rafu iyamarai rafu non fusti yora ua icoinra huashu ichanainfoanno urifi un atofu ichanainran, —ishon Jesús noco yoini.
MAT.18.21	Ascaiton Pedronun yocani —¿Ifon, futsan ua chaca huafafainaitomun un rau huaquin ahuuti huatiroquin? ¿Siete un rau huaquin huatiromun? —huaiton. 
MAT.18.22	Jesús cumani, —Ma. Siete huaquima. Nan mia chaca huafafainaiti min rau huatiroran, —ishon yoini.
MAT.18.23	—Ascacun un mato yoiai cuscan nanfohuunshon man tapitiro ahuu cuscaramain Diosin ahuun yorafo iquifain ato yonotiroquin. Isca huaquin mato tapimai. Niaifoan ahuun oinmatifo cunani nan nifiafo cuscan inanonfo. 
MAT.18.24	Ascano nan oinmati futsan ahuun niaifo fasi ichapacoin millones nificun aqui ihuunifo. 
MAT.18.25	Nan nifian cuscacai ahua inantiro inima. Ascacun ahuun niaifoan yoiqui isca huani, “Min ua ahua inantiroma. Ascacun un mia niaifo futsa inain min ahuun yonomati inon. Nanton mihuun rafanan ua pui inanon. Ascacun un mia inanfain min ahuin yafi min facufo non min mafofori nantifi min aya cuscan un inanmitsai ahuun rafanan min ua nifian cuscan fiishquin,” ishon niaifoan yoiaiton. 
MAT.18.26	Nicaquin oinmatinin ahuun ratoconun mai chachishon yoiqui isca huani, “Ifon, uhuun ramapaihuu. Funayamapun. Un mia nifian cuscafin un mia chipo nantifi inainqui,” ishon yoini. 
MAT.18.27	Asca huaiton nicai niaifo ahuun ramapaiquin yoini, “Afanan ratuyamahuu. Natian min ua nifian cuscan un afanan shinainma. Min ua inanyamafiaiton nantifi un soai min ua afanan nifinonma. Ascacun casharatahuun,” huani.
MAT.18.28+MAT.18.29	Ascano niaifoan ahuun pushu murannoashu caqui afu oinmati futsa fuchini. Nantori nan ichapamashta nifian ini. Shafa fusti yonona nifian ini. Ascafiacun aqui nocoshon tumosfain achishon yoini. “Mian nifian cuscan ua inanriscahuu,” huaiton ratoconun mai chachishon yoini, “Funayamapun. Un mia inanon,” huani. 
MAT.18.30	Asca huafiaitocai futsa manapainima. Ascatama futsanrocon cunu muran iquimani nan nifian cuscan inaintian amuran iyonon. 
MAT.18.31	Ascaiton oincani oinmati futsafo fasi ahuun ramapaicoinnifo. Ascano focashon nan acaiton oian cuscan niaifoqui chaninifo. 
MAT.18.32	Ascano focashon yoiaifoan nicaquin niaifoan ahuun oinmati cunashon yoini, “Minfin fasi chacacoinquin. Mian fasi ichapacoin nififiashon min yoiqui isca huaa, ‘Ifon, manayopun. Un mia nifian cuscan un mia inanon,’ ishon mian yoiaiton un mia nantifi soashona. 
MAT.18.33	Ascacun un mihuun ramapaia cuscan nanscarifi aqui mifu oinmati futsa min ahuun ramapaia shara icuana. Ascatamarocon min ahuun ramapaiamaran,” ishon niaifoan yoini. 
MAT.18.34	Ascashu fasi sinacoinquin niaifoan oinmati cunu muran iquimafain fasi onaintimashqui. Ascashon ahuun oinmatifo yonoqui isca huani, “Nan ua nifian cuscan nantifi ua inanyamaiton cunu muranshon cainmayamacahuun,” ishon nan yora omitsisca huamisifo ato huani.
MAT.18.35	Nanscarifi huaquin ratoran futsan mato chaca huafiacun man ato rau huayamaino niaifoan ahuun oinmati chaca onaintimana cuscan huafain nanscarifi aquin nan uhuun Upa Diosin nai muran icaton matori onaintimashquiran, —ishon Jesús noco yoini.
MAT.19.1	Ascano tsainqui anaititan Jesús nocofu Galilea anoashu Judea mai unu Jordán ocuma futsa cani. 
MAT.19.2	Ascaiton yorahuanrasiton mufaincun nannoshon nan isinincaifoti ato caya huani.
MAT.19.3	Ascaino Fariseofo Jesusqui funifo. Amaquiri cumamapai fucani. Ascacun yocanifo, —¿Moisés cununi cuscan nocofunun ahuin unupaiquin unutiromun? ¿Nocofunun ahuin ahuuscarashta aiton unutiromun? —ishon yocaifoan.
MAT.19.4	Jesús ato cumani, —¿Man Moisés cununi cuscan oinmisimamun? Diosin nantifi onihuani. Tau huaquin nocofunu yafi ainfo onihuani. 
MAT.19.5+MAT.19.6	Ascano Diosin yoiqui isca huani, “Ascacun nocofunun ainfo fiaino apa yafi ahuamaqui pashcashu ahuin fu itiro. Ascashu nan fusti shinantsa ashcaquin,” ishon cununiquin. Ascacun Diosin ato fianan huaa cuscan afanan tsoa pashcanantiromaran, —ishon ato yoiaiton.
MAT.19.7	Yocanifo, —¿Nan iconfiacun asca ahuuscaquimun Moisés yonoquin isca huaniquin? “Tsoan ahuin unupaiquin iquisi cunushoquin isca huatiro, ‘Un afanan mia fipaima. Mun mia unuiran,’ ” ishon Moisés cununiran, —huaifoan. 
MAT.19.8	Afanan ato cumani, —Manfin nan maton shunifo cuscaraquin. Nanfoanri Dios nicacasmapaonifo. Nanscarifi huaqui marifi man nicacasmai. Ascacun rama man yoia cuscan nannori Moisés cununi. Ascafiacai Diosin tau huaqui anori yononima. 
MAT.19.9	Ascacun un mato cayacafi yoi. Ratoran futsan ahuun ahuin nocofunu futsa fu iyamafiacun ahuin unui futsa fiishquin. Asca huaquifin nanton chaca huaiquin. Nan ahuun ahuinma fu iquin cafiscairan, —ishon Jesús ato yoini. 
MAT.19.10	Ascaiton nicaquin non afu rafuafoan yoini, —Nanscaracun nocofunu yafi ahuin fiananfoma shara icuanaran, —non huaiton.
MAT.19.11	Jesús noco cumani, —Un yoiai cuscacai atirifi yorafoan tapitirofoma. Nan Diosin ato shinanmanafoansifin tapitirofoquin. 
MAT.19.12	Ascano atirifi nocofunufocaiyainfo fu fianantirofoma. Atirifi nan cainni cuscan ainfo fu itiroma. Ascan futsafoan atirifi chaca huatiro ainfo fu inonfoma. Ascaino atirificaiyainfo fu fiananfoma Dios yonosharashoshcaquin. Ascacun tsoa ahuionma itiromainquin nan un mato yoiai cuscan nicacahuun, —ishon Jesús ato yoini.
MAT.19.13	Ascaino yorafoan aton facumishti Jesusqui ihuunifo ato manmanpacuquin Apa Dios cufishonon. Asca huafiaifoan non afu rafuafoan ato yoini, —Maton facufo ihuutan nocon Ifo fucash huayamacahuun, —ishon non ato yoiaiton. 
MAT.19.14	Jesús noco yoini, —Ato nitun huayamacahuun uqui funonofo. Uhuun Upa Dios niaifo icariafofin nan facumishti cuscaraforiquin, —ishon yoini. 
MAT.19.15	Ascashon facufo manmanpacutan Jesús cani.
MAT.19.16	Ascano pushcohuai Jesusqui caashon yocani, —Tapimamisiton minfin sharacoinquin, ¿Unmun ahua shara huatiroquin Dios fu ipashashquin? —ishon yocaiton. 
MAT.19.17	Jesús cumani, —¿Ahuuscaquimun mian yocaiquin ahuara sharahuunoa? Nannofin fustiquin shara. Naanfin Diosiquin. Ascan min Dios fu ipapaiquin nan noco yononi cuscan nicacoinfain nan yoia cuscacoin min huatiroran, —huaiton. 
MAT.19.18	—¿Rato noco yononicaimun un nicacoinfain nan yoia cuscan un huaiiqui? —ishon yocaiton. Jesús yoini, —Futsa rutuyamahuu. Min ahuinma fu iyamahuu. Ahuara onuyamahuu. Chaniri yoiyamahuu. 
MAT.19.19	Upa yafi uhua nicasharafain ato shara huahuu. Nan mifiri min noiai cuscan futsafohuunri noihuu, —ishon yoaiton. 
MAT.19.20	—Nantifi min ua yoiai cuscan mun nanscacoin huaa. ¿Ascan ahua futsamun un ahuusca huatiroquin ahuunoashu isharashquin? —huaiton.
MAT.19.21	Afanan yoini, —Min Dios cuscara shara ipaiqui nantifi min aya cuscan inanmitsashon ahuun rafanan pui fiihuu ahuuomafo ato inanshquin. Min ascaitofin Upa Diosin nai muranshon mia ahuara sharacoin mucushoniquin. Asca huatan ua tanasharahuu, —ishon Jesús yoini.
MAT.19.22	Asca huaiton nicai nan pushcohuai puusinima. Mafo ichapayashu ahuun mafofo inanmitsacasmai. Ascatan Jesusmaquinoashu cani. 
MAT.19.23	Ascashu man caano Jesús noco yoiqui isca huani, —Un mato icon yoi. Yora mafo ichapaya fustirasi uhuun Upa Dios niaifo ari nocopaifiacani nocotirofoma. Nanfoan aton mafo ichapa shinanquicai tsoan Dios shinantiroma. 
MAT.19.24	Ascacun afanan un mato yoi. Nan ina camellocai acoya shoi muran finontiroma. Mimacaifi nocofunu mafo ichapaya Diosin niaifo ari nocotiromaquin, —ishon noco yoini.
MAT.19.25	Ascaiton nicacaquin non afu rafuafo mustairitan non yoini. —¿Ascan tsoa Dios fu nipatiromun? —ishon non yocaiton. 
MAT.19.26	Jesús nocoqui fusoacucahuan noco cumani, —Nocofunucai afiri numatiroma. Diosin fustitofin yorafo numatiroquin. Nantofin ahuamamishti huatiroquin. Nocofunufoan atiroma cuscan nan Diosin huatiroran, —ishon noco yoaiton. 
MAT.19.27	Pedronun yoini, —Ifon, nonfin nocon ahuarafo nantifi yafi nocon yorafo non pota furani mifu oaquin. ¿Ascan Diosimun noco ahua inainquin? —ishon yocaiton.
MAT.19.28	Afanan Jesús noco yoiqui isca huani, —Un mato icon yoi. Un chipo nantifi manifoti iquinaitian nantifiton ua oinshquicani uhuun Upa Dios cuscara sharacoin icaiton. Nantianri marifi nan ua tanamisi nocon caifo doce shoco Israelifo marifi man ato iquishquin. 
MAT.19.29	Ascatari tsoan uhuunshon ahuun pushu yafi ahuun yorafo potafain apa potafain ahuari potafain ahuun facufo yafi ahuun mairi potashon ua tanapaisharai. Nanscara yorafin uqui nocoaitian fasi paratama fiishquiquin. Ascashu ufu ipanaca. 
MAT.19.30	Ascafia yora ichaparasi niyoashu nan niaifo cuscarafo. Ascan naashucai afanan tsoa ahua ishquima. Nanscarifiai atirifi niyoashu nan ahuama shinantsafo. Ascafia naashu u futan futsafori iquishcani.
MAT.20.1	Ascano ahuu cuscaramain Upa Diosin ahuun yorafo iquinai cuscaraquin afanan un mato tapimai isca huai. Mau ifoan funamanrishta nocofunufo funai cani ahuun mau uhuapa ano yonoi fononfo. 
MAT.20.2	Ascano ato fuchishon yoiqui isca huani, “Uhuun mau ano yonoi focahuun. Nan man shafa fusti yonoa cuscan un mato inain. ¿Ascan sharamun?” ato huaiton. “Ai. Sharafinquin,” huanifo. Ascashon ahuun mau ari ato nichini.
MAT.20.3	Ascatan man fari cuyainano mau ifoan caaquin oian plaza ano nocofunufo nia ini tsoa yonoima. 
MAT.20.4	Ascaiton mau ifoan ato yoini, “Uhuun mau ano yonotacahuun un mato ahuun rafan inansharanon,” ato huaiton. Nicacani fonifo yonoi focani. 
MAT.20.5	Ascano mau ifo afanan fari masafinin racano caaquin oian atirifi nocofunufoan ahuushta huatama niafo oinquin. Ato yoini, “Uhuun mau ari fotacahuun,” ato huaino man foafono. Afanan man fari cushca cainnaino macushcamuano atirifi fuchishon nanscarifi huaquin ato nichini. 
MAT.20.6	Ascatan man yatai fari nii manaon caano mau ifoan afanan caaquin atirifi fuchini yonocanima niafoan. Ascaiton ato yocani, “¿Ahuuscaimun nan shafatisho yonotama man niaquin?” ishon ato yocaiton. 
MAT.20.7	Cumanifo, “Tsoan ahuashta noco yonoamaran,” huaifoan. “Ascacun marifi uhuun mau ari ua yonoshotacahuun,” ato huani.
MAT.20.8	Ascashon man yamuaino mau ifoan yonona niaifo patashari yononi, “Ua yonoshonaifo cunahuu nan yonoafo rafanan ato inanshquin. Ascashu ato inanqui tau huahuu nan ahuun unutaqui foafo yafi nan foi tauafo,” ishon yononi. 
MAT.20.9	Ascaino man fari nii manaon caano foafo. Nanfo ato inanni naan shafa fusti yonoa shinantsa huaquin. 
MAT.20.10	Ascano nan funamanrishta yonoi tauafoan oincaquin yoinifo, “Mau ifoan ato inanshara. Ascan nonfin paratama yonoaquin. Ascacun noco fasi paratamacoin inainran,” ishon shinannifo. Ascafia nan chipo iquiafo ato inan cuscari ato inanqui huani. 
MAT.20.11	Ascashon ato yonohuunshon ato inainton fiicani mau ifoqui tsain chaca huacani afi ranan yoinancaquin yoinifo. 
MAT.20.12	“Ascan nonfin nan shafatishon yonoaquin. Fari isicoin muran. Ascan man fari caino chipo fuafo min ato inan cuscan huaquin nocorifi min inainran,” ishon yoiaifoan. 
MAT.20.13	Mau ifoan futsa cumaqui isca huani, “Uhuun yorashta. Uncai mia inanqui chaca huama. ¿Ascan manmun u futan shara huama man shafa fusti yonoaihuunoa? Man manfin ‘Shararan’ huaaquin. 
MAT.20.14	Ascan naquian min pui fiihuu min pushu ano catashquin. Ascan nan fari man nii manaon caano yonoafo nan un mia inain cuscan nanfori un ato inansharapai. 
MAT.20.15	Nan un ato inanpaiyai cuscan un ato inantiro. Nanmain uhuun puicufin. ¿Ascan ahuuscaquin nan faricaino yonoafo yafi man uqui shinain chacaimun? Unfin futsafori shara huapaiquin,” ishon mau ifoan ato yoini.
MAT.20.16	Ascan nanscarifiai Upa Diosin nan icoinra huaqui tau huafo ato shara huaa cuscan huaquin nan chipo icoinra huafori nanscarifi ato shara huairan, —ishon Jesús ato yoini.
MAT.20.17	Ascashu Jesús Jerusalén ano caquin doce non afu rafuafo noco fusti futsano iyoni nannonshon noco yoiquin isca huani, 
MAT.20.18	—Non Jerusalén ano canon. Nannoshon futsan ua ato achimai nan nocon niaifofo futan Moisés tsain tapimamisifoanri ua chaca huacaquin yoicani isca huacaquin, “Jesús rutucahuun,” ishon yoifocani. 
MAT.20.19	Ascashon caifo futsafori ua inancani nanfoan ua cashu mutsama huafain fichi cunoqui tuchiaton ua coshacani. Ascatan ihui coyan iquinanqui ua mastacani un nanon. Ua asca huafiafo osha rafu non fustitan Upa Diosin afanan ua funimairan, —ishon noco yoini.
MAT.20.20	Ascano Zebedeo ahuun facu rafu Juan yafi Santiago ahuan ato Jesusqui iyoni. Ascatan aqui nocoshon ahuan Jesús ratoconun mai chachishoni. Ahuara futsa yocapaiquin. 
MAT.20.21	Ascaiton Jesús yocani, —¿Min ahua yoipaimun un mia ashonon? —huaiton. —Ifon, Upa Dios icari nantififain min aton niaifo icaitian uhuun facu rafu mifu niaifo patashari ato imahuu. Ascatan niaifoan ahuun tsaoti ano min tsaoaitian uhuun facu rafutan mia naqui huashu tsaononfo, —ishon yoiaiton. 
MAT.20.22	—Man ua yocai cuscacai man tapiama. ¿Un omitsiscashquiain cuscan man ufu omitsiscatiromun? —ishon Jesús ato yocaiton. Cumanifo, —Ai. Non mifu itiroran, —huaifoan. 
MAT.20.23	Ato cumani, —Icon marifi man omitsiscai. Ascafia uncai yoitiroma tsoanmain ua naqui huashu tsaoicai. Uhuun Upa Diosin fustitofin tapiaquin. Nan catoanfosi ufu nanno tsaotiroran, —ishon ato yoini.
MAT.20.24	Ascaiton nicai non afu rafuafo atirifi mucu rafuti nan nanu rafuqui non fasi sinacoinni Jesús naqui huashu tsaopaiyaifoan nicai. 
MAT.20.25	Non ascaiton tapishon Jesús noco cunashon yoiqui isca huani, —Uqui fucahuun un mato yoinon. Nan icoinra huafoma niaifofoan ato curushcain yonofafainmisifo. Aton niaifo patasharifoanri ato yoiqui isca huamisifo, “Nonfin mato ifoquin. Ascacun non mato yoia cuscan man noco ashorisca huatiroran,” ishon curushcai ato yoimisifo. 
MAT.20.26	Ascafiaifoanno ato cuscara iyamacahuun. Man ratoran futsan niaifo ipaiqui maton oinmati man shara huafafainmisi itiro. 
MAT.20.27	Ascatan man futsan futsafori finonpaiyaino ahuun yonomati man itiro. 
MAT.20.28	Nanscarifiai futsa ua ashononcai un oama. Ascatamarocon un futsafo ashoyoi ua oa. Ascatari un atohuunoashu naashquin un oni afanan Satanás ato ifon inonma, —ishon noco yoini.
MAT.20.29	Ascatan non Jericó anoashu caiton yorahuanrasifain noco mufainifo. 
MAT.20.30	Ascaino nannori fai cusumun fusho rafu tsaoafo ini. Jesús fain caiton nicaquin nan rafutan cunanifo isca huaquin, —Ifon, minfin David ahuun funaquin. Nocohuun ramapaipun, —ishon cunanifo. 
MAT.20.31	Ascaifoan yorahuanrasifain ato asca huanifo afanan tsainonfoma. Ato asca huafiainfoanno oi ashcafinin afanan cunanifo, —Ifon, minfin David ahuun funaquin. Nocohuun ramapaipun, —huariaifoanno. 
MAT.20.32	Jesús nituacucahuan ato cunashon yocani, —¿Un mato ahua ahuusca huashotiromun? —ishon ato yocaiton. 
MAT.20.33	—Ifon, non fasi oinpaicoin, —huaifoan. 
MAT.20.34	Jesús atohuun ramapaiquin aton furo muainno cayariscatan oinsharanifo. Ascashon nan rafutari Jesús mufainifo.
MAT.21.1	Ascatan non Jesús fu cai Jerusalén chaima non noconi. Nan chaimari pushurasi futsa ahuun anu Betfagé machi Olivo tunanman ini. Nanno nocoti chaima Jesús afu rafuafo rafu pushurasi Betfagé ano ato nichini. 
MAT.21.2	Ato nichiataima ato yoiqui isca huani, —Nan pushurasi ano fotacahuun. Nanno nocoshon man oian burro facuya nushua man fuchicai. Nan tupushon nuri ua ihuushotacahuun. 
MAT.21.3	Futsan mato yocaiton ato yoicahuun, “Nocon Ifo yopaiton non iyoshoni cai. Ascafia non mato nasorisca huairan,” ishon ato yoitacahuun, —Jesús ato huani.
MAT.21.4	Jesús acai cuscan huaquin nannori ahuunoa Diosin tsain yoimisiton cununi. 
MAT.21.5	Ascano cunuquin isca huani,
MAT.21.5	“Jerusalén anoafo yoihuu isca huaquin, ‘Oincapon. Mato niaifocoin matoqui oi. Nan burropan facu camaqui tsaoashu matoqui oi. Nancai nocofunu ahuaton curafiapaitama shara fustisi oitsii huafain fusti yoitiroran,’ ”
MAT.21.5	ishon Diosin tsain yoimisiton ahuunoa cununi.
MAT.21.6	Ascatan nan rafutan Jesús ato yoia cuscacoin huashonifo. 
MAT.21.7	Ascashon burro yafi ahuun facu Jesús iyoshonifo. Iyoshocata burropan facu camaqui ato camisa fucashonafoanno acamaqui Jesús tsaoinacahuani. 
MAT.21.8	Ascatan caiton yorahuanrasifoan fai naman cayan afufori aton camisafo fucashonifo. Ascaino atirifiton shupa shatushon nan caifufori nichinifo. 
MAT.21.9	Ascano nan yorahuanrasi afufori foaifo futan acachori foaifoan nantififain oi ashcafinin yoinifo.
MAT.21.9	ishon yoinifo.
MAT.21.10	Ascashu Jesús Jerusalén ano caiton nicacani nantifi yorafo mustairicatan afi ranan yocanonannifo, —¿Tsoamun naaquin? —icashu.
MAT.21.11	Ascaifoan nan Jesús fu foafoan yoinifo, —Nanfin Jesusquin. Diosin tsain yoimisi. Nanrifi pushurasi Nazaret nan Galilea anoaquin, —ishon yoinifo.
MAT.21.12	Asca huatan Jesús Israelifoan Dios fu tsainti pushu muran iquitoshiquin oian amurannoashu ahuara inanmitsashon pui fiaifoan oinqui nan sapa acamaquishon pui fiaifo finifoan arasaquin futsani. Ascashon nan ruhui inanmitsaifoan aton tsaotiri finifoan potaquin futsani. 
MAT.21.13	Ascashon Jesús ato yoini, —Diospan tsain cunuquin isca huani, “U fu tsainti pushu muranshon man ua fusti cufitiroran,” ishon cunufiani nan yomutsofoan ichananti cuscara man huapairan, —ishon ato yoini.
MAT.21.14	Ascaino fushofo yafi nipaiqui ranainfo Dios fu tsainti pushu muran Jesusqui funifo. Ascacun ato caya huani. 
MAT.21.15	Ascaiton nan Dios fu tsainti pushu muranshon unimacaquin facufoan oi ashcafinin yoinifo, —¡Aicho! Nan David ahuun funa Jesús fasi shara. Ascacun nan shara huahuun, Upa Diosin, —ishon yoinifo. Tsoan atiroma cuscan huaquin Jesús ato shara huashomisi ascaifoan nicai Israelifoan niaifofo yafi Moisés tsain tapimamisifo sinacoinnifo. 
MAT.21.16	Ascashon nanfoan Jesús yoinifo, —¿Nan facufoan yoiaifo cuscan min nicaimamun? —ishon yocaifoan ato cumani, —Aifain. Munfin nicaiquin. ¿Ascan marifi nan Diosin tsain cununi cuscan man man nicamisimun? Cunuqui isca huani,
MAT.21.16	“Mihuunshon facufoan mihuunoa tsain shara yoicaniran,”
MAT.21.16	—ishon cununi.
MAT.21.17	Anori ato yoitan atomaquinoashu no fu cai pushurasi ahuun anu Betania ano cani. Nanno osha fustiyoni.
MAT.21.18	Iyoconaino Jesús Jerusalén ano cai fonaincoinni. 
MAT.21.19	Ascashu caquin oian fai cusumunri fana higuera fuchini. Ahuun fimi pipaifia ahuun puifosi ini. Ascacun nan fana Jesús yoiqui isca huani, —Afanancai min fiminacamaran, —ishon yoini. Yoiquin asca huaino fana tsasisiriscatani.
MAT.21.20	Ascaiton oin non afu rafuafo non mustairini. Ascashon non yoini, —¿Ahuuscashumun nan fana tsasiriscaaquin? —ishon non Jesús yocaiton.
MAT.21.21	Noco yoini, —Un mato icon yoinon. “Un icoinra huai iyamarai un icoinra huaimaran,” ishon shinantama man icoinra huacoinshon un fana tsasi huaa cuscan marifi man nanscarifi huatiro. Ascashon machiri man yoitiro, “Tsucucai. Unuhuan muran pacuhuu,” man huaino unuhuan muran pacuriscatiro. 
MAT.21.22	Ascacun man icoinra huacoinshon ahuarashta man Upa Dios yocaiton mato ashotiroran, —ishon Jesús noco yoini.
MAT.21.23	Asca huatan Jesús Israelifoan aton Dios fu tsainti pushu muran iquishon ato yoiaino Israelifoan aton niaifofo aqui funifo. Aqui fucashon yocanifo, —¿Min acai cuscan tsoan mia yonoamun? —ishon yocaifoan. 
MAT.21.24+MAT.21.25	Jesús ato cumani, —Urifi un mato yocai. ¿Juanpan yorafo unu muran iquimapacuni tsoan yonoa asca huanimun? ¿Diosin iyamarai nocofunufoan yononifomun? Man ua cumasharaiton urifi un mato cumatiroran, —ishon ato yoiaiton. Nicacani afiranan yoinannifo —Diosin Juan nichiniran non huaiton Jesús noco yoitiro, “¿Ascan ahuuscaquin man Juan icoinra huamamun?” noco huatiro. 
MAT.21.26	Ascan Juan nocofunufoan nichiniran non huaino yorafo nocoqui sinatirofo. Nantifi yorafoanmain yoimisifo “Juanpan Diosin tsain yoimisiran,” ishon. Ascacun noco asca huatiroforan, —icashu niaifofo yoinannifo atoqui musucani. 
MAT.21.27	Ascashon Jesús yoinifo, —Noncai tapiama tsoanmain Juan yonoaquin, —ishon yoiaifoan. Jesús afiri ato yoini, —Urificai un mato yoima tsoanmain ua yonoa un ahuarafo huaiquin, —ishon Jesús ato yoini.
MAT.21.28	Asca huatan ato yocani, —¿Man raquiri shinainmun? Nocofunu facu pushcohuai rafuya ini. Ascashon furu iyoa apan yoini, “Upashta, nocon mau ano yonotahuun,” huaiton. 
MAT.21.29+MAT.21.30	Furumun cumani, “Ma, upa, un yonoicaimara,” huafiashu chipo shinan futsashu cani. Ascashon furu chipocuri yoini, “Upashtan, nocon mau ano yonotahuun,” huaiton. “Ai, upa. Mun yonoicairan,” huafiashucai canima. 
MAT.21.31	¿Ascan rato ahuun facu rafu nan apa yoia cuscacoin animun? —ishon Jesús ato yocaiton. —Nan iyoaran, —ishon cumaifoan. Afanan ato yoini, —Un mato icon yoi. Nan yora chacafo niaifo pui fishomisifo yafi ainfo furomafoanri ua icoinra huacanashu nanfo Diosin nantifi iquinai ano iqui tautirofo. Ascan mancai ari iquitiroma. 
MAT.21.32	Juanpan mato yoisharapaoni isca huaquin, “Man chaca huamisi cuscan shatufain natian Dios shinancahuun,” ishon mato yoipaoni. Ascafiacai man icoinra huanima. Nan niaifo pui fishomisifo futan ainfo furomafoanri icoinra huaifoan oinfiaquicai maton chaca shatuyamafain man icoinra huamisimaran, —ishon Jesús ato yoini.
MAT.21.33	—Nicacahuun un afanan ahuara futsahuunoa un mato yoi mato tapimashquin. Mau ifoan ahuun mau ano fimi ahuun anu uva fanani. Ascashon ahuun fimi ica cuscan toquiri cunuacuni ahuun fimi fana ahuaton chaca huanonma. Asca huatan mai quini huashon amuran uva huashon ahuun tau puama puama anifo ahuun fimi unu fiishcaquin. Ascashon toquiri cuyacoin masoni anoshon ahuun yonomatinin cushushonon. Asca huaquin anaitishon futsafo yoini ahuun mau cushushononfo. Asca huafaini mau ifo mai futsa ano cayoni. 
MAT.21.34	Ascashu man fimi ano mau ifoan ahuun oinmati futsafo mau ano nichini ahuun fimi fishononfo. 
MAT.21.35	Ascano nocoafoan fimi cushumisifoan ato achicashon futsa sutufain futsa rutucoinfain futsari toquirinin tsacaqui futsanifo. 
MAT.21.36	Ascano mau ifoan ahuun oinmati ichapama nichiqui tau huani. Ascashon afanan acachori fasi paratama nichini. Ascafia nanfori ato chaca huanifo. 
MAT.21.37	Ascashon mau ifoan shinanni, “Uhuun facucoin un nichicuraca nicatirofoati,” ishon ahuun unutaqui furucoin nichini. 
MAT.21.38	Ascashon apa nichian caiton oincani nan fimi cushumisifo ahuun yoinancaquin yoinifo, “¡Oincapon! Mau ifoan ahuun facu oi. Na maufin apanaquin. Ascafia apa chipo ahuun facu inanshquin. Ascacun non rutunoncahuun nocona mau inon,” icashu yoinannifo. 
MAT.21.39	Ascatan furu iquicuranaiton achicashon mau tsisumun sharafoshon rutunifo.
MAT.21.40	¿Ascan mau ifo oshon nan fimi cushumisifo ato ahuusca huashquimun? —ishon ato yocaiton. 
MAT.21.41	Cumanifo, —Nan yora chacafo rutui atohuun ramapaitama nanonfo. Ascashon ahuun mau futsafo cushumani cushusharashononfo. Nanfoan man fimicun cashcu futsa mau ifo inanonfo, —ishon yoiaifoan.
MAT.21.42	Jesús afanan ato yoiqui isca huani, —¿Diosin tsain cununi cuscan man man oinmisimamun? Isca huaquin cununi,
MAT.21.42	“Pushu yonomisifoan pushu quishi shara potanifo. ‘Nan sharamaran’ ishon potafiafo pushu ifoan afanan fiini nanhuunoashu pushu mutsisipa inon.” Nanscarifiai niaifofoan Diospan facuhuunoa isca huaqui yoishquicani, “Nacai ahuama. Sharamaran,” ishon yoiqui potashcani. Ascafia Upa Diosin ahuun facu catoan ahuunoashu nantifi ahuun yorafo nipanonfo. Ascacun non yoitiro “Diosin Furunhuunshon aca cuscan fasi shararan,” ishon cununi.
MAT.21.43	Ascacun Diosin maton niaifocoin ipai ahuun yorafo ato iquifai ato iquipacushquin. Ascafia man Dios nicacasmaiton futsafo catonshquin a fu ipanonfo. 
MAT.21.44	Unfin nan pushu quishi cuscaraqui. Futsafoan uhuunoa cayacafi tapimana cuscan icoinra huayamashu funocoinshcani. Un atoqui sinaqui omitsiscapanacafo muran un ato potashquin, —ishon Jesús ato yoini.
MAT.21.45	Ascaiton nicacani Israelifoan aton niaifofo futan Fariseofoan tapinifo atohuunoa Jesús yoiaiton. Nanfoan icoinra huafomahuunoa ato yoini. 
MAT.21.46	Ascano ahuun yoinannifo, —¿Ahuuscashomain non Jesús ato achimanan ranushumuaton rutunon? —ishon shafatifi shinannifo. Ascafiaifoanno yorafoan yoinifo Jesús Diospan tsain yoimisiran ishon ahuunoa yoinifo. Ascacun na yorafoan yoiaifo cuscan tapinifo niaifofo yafi Fariseofoan yorafoqui musucaquin Jesús achimatai inifoma.
MAT.22.1+MAT.22.2	Afanan Jesús ato yoiqui ahuara futsa ato tapimanon isca huani, —Upa Diosin niaifoan ahuun yorafo iquinaimain ahuu cuscaraquin un mato yoinon. Ua nicacahuun. Niaifoan ahuun facu ainfo fiaino ato chanihuani ichananshon ato futan pifain atofu fasi unimashquin. 
MAT.22.3	Ascano man itisharashon ahuun oinmatifo nichini nan ato chani huaifo ato ihuitanonfo. Ascafiacai tsoan opainima. Fucasmarocon anifo. 
MAT.22.4	Ascatan afanan oinmati futsafori nichiqui yoini, “Ato yoitacahuun. ‘Uhuun facu ainfo fiaino mun tushu itishara huaaquin. Moi rafu rutufain yoina shoa sharari un rutuaqui pii funonfo.’ Nannori ato yoitacahuun,” ato huani.
MAT.22.5	Ascano focashon ato yoifiafo afanan fucasmanifo. Atirifi aton mau ari fonifo, pashaifocani. Atirifiri ato inanmitsati ari fonifo. 
MAT.22.6	Ascan atiri nanno nituafoan niaifoan ahuun oinmatifo achicashon ato sutufain atirifi ato rutucoinnifo. 
MAT.22.7	Ascano ahuun oinmatifohuunoa nicai niaifo fasi sinacoinquin ahuun ranushumuafo nichini a rutumitsamisifo ato rutuqui cuyofain aton pushufo coanonfo.
MAT.22.8	Asca huatan niaifoan ahuun oinmati futsafo yoini, “Uhuun facu ainfo fiaino un tushu ichapa itishara huaa ato futan piishquin. Ascafia futamarocon fasi chaca huafo. Asca huashucai afanan futirofoma. 
MAT.22.9	Ascacun nan fai uhuapafo nanno nan yora ichapa fotirofo ano fotacahuun. Ratoran futsafo fuchicashon ato yoicahuun Funonfo,” ishon yoini. 
MAT.22.10	Ato asca huaino focashon nan fai uhuapafo anoa ratoran futsafo fuchicashon ato ihuunifo. Yora sharafo ihuufain yora chacafori ihuunifo. Ascano nan niaifoan ahuun facun ainfo fiai pushu muran yorahuanrasi fospicoinnifo.
MAT.22.11	Ascatan niaifo pushu muran iquini nantifi fuafo ato oinpai. Ascashon oian nantififain sahuuti shara sahuuafo ini. Niaifoan ahuun facu ainfo fiaino sahuuti funa sharacoin ato sahuumani. Ascafiaquin oian nocofunu futsan sahuuti shuni sahuua niaifoan fuchini. 
MAT.22.12	Fuchishon yoiqui isca huani, “Ahuuscai sahuuti sharacoin un ato sahuumana cuscan min sahuuamamun. ¿Ahuuscai ascara min iquiamun?” ishon yocafiainocai nan nocofunu pusinima. 
MAT.22.13	Ascaiton niaifoan ahuun oinmatifo yononi, “Nan nocofunu munushfain onushushon faquish muran potacahuun. Nannoashu uaicaifoanno omitsiscapashanon,” ishon ato yoini.
MAT.22.14	Nanscarifiai Upa Diosin yora ichapa cuna a icano funonfo. Nan ahuun facu noiaifosi afu ipanacafo. Ascafia Upa Diosin fustirasi ato catoin nan icoinra huafosi afu ipashanonfo, —ishon Jesús ato yoini.
MAT.22.15	Ascatan Jesús ato yoiai cuscan nicacani Fariseofo Dios fu tsainti pushu murannoashu chifi focanashu yoinannifo, —Non Jesús ahuara yocanon. Noco amaquiri cumaquin chaca huaiton non cunu muran iquimanon, —icashu ahuun yoinannifo. 
MAT.22.16	Ascashon Herodes ahuun tanamisifo yafi atohuunshon tapimisifori Jesusqui nichinifo cucun huaquin yocatanonfo. Ascano focashon yocaqui isca huanifo, —Tapimamisiton, man non tapian min icocoin fusti noco yoifafainmisi. Upa Diosin noco amapaiyai cuscan nannoricoin min noco cayacafi yoimisi. Mincai ahuara yoipai ranomisimari. Nan min noco yoiai cuscan cayacafi min yoimisi. Ahuaricai min fomamisima. Yora ahuaton cunama min yoimisi cuscan huaquin niaifofori min yoitiro. 
MAT.22.17	Ascacufin min shinain cuscari noco tapimahuu. ¿Nan Romanonfoan aton niaifo Cesari pui inanfo cuscan norifi non inantiromun? —huaifoan. 
MAT.22.18	Nan fuparamitsamisifoan cucun huaquin yoiaifo cuscan onanshon Jesús ato yoini, —Fuparamitsamisifoan manfin ua amaquiri cumamapaiquin ranushumuafoan ua achicashon ua cunu muran iquimanonfo, —ishon ato yoitan. 
MAT.22.19	—Toro ua ismacahuun. Nan man ahuunshon niaifo inanmisi, —ato huaiton. Toro fushonifo. 
MAT.22.20	Ascashon Jesús ato yocani, —¿Tsoa ointsa torohuun nuamun? ¿Tsoan ahuun anuri nuamun? —ishon ato yocaiton. 
MAT.22.21	—Niaifo Cesarinnaran, —huaifoan. —Ascan Cesarinacun nan inancahuun. Ascan Diosinacun Diosiri inancahuun, —ishon ato yoiaiton.
MAT.22.22	Nicacani fasi mustairicatan yoinifo, —Jesús yoiai cuscacai tsoan tafitiromaran, —icashu afi ranan yoinannifo. Ascatan amaquinoashu pashcafaini fonifo.
MAT.22.23	Ascano nan shafatari Saduceofo Jesusqui funifo. Nanfoan shinanquin isca huamisifo, —Yora naashucai afanan funinacamaran, —ishon yoinifo. 
MAT.22.24	Ascan nanfo Jesusqui fucashon yocanifo, —Tapimamisiton, noco shuni Moisés noco cunushoqui isca huani,
MAT.22.24	“Nan ratoran futsa ahuin futan facu acashma naano afu nanua futsan ahuun facahua fitiro a futan facu aashqui,”
MAT.22.24	ishon cununi. 
MAT.22.25	Un mia yoinon. Siete nanupacuafohuunoa. Nanfo nocofu iyopaonifo. Aton iyoacoin ahuinyain tauni. Ascafiashon a futan facu acashma nani. Ascano chipocuton ahuun facahua fiini. 
MAT.22.26	Ascashu arifi a futan facu acashma naani. Ascano chipocu futsari fiini. Arifi a futan facu acashma naani. Nanscasiai. Ascapacutan amaqui nai cuyonifo. Aqui facu ayamacaicani. 
MAT.22.27	Ascatan ahuun unutani ainfori naani. Facu nanuyamacai. 
MAT.22.28	¿Ascan ratotocaimun nai muranshon nan yorafo naashu funiaifotian fiishquiquin nan fusti fipashquin amaqui nai cuyoafo? —ishon yocaifoan.
MAT.22.29	Jesús ato cumani, —Man man funoa. Mancai Diosin tsain tapiamafain ahuun yonoricai man tapiama. Ascashofin amaquiri man ua yoiiquin. 
MAT.22.30	Naacanashu funiafocai Dios icari nocotan afanan fianannacafoma. Nantifi Diospan oinmatifo afu nai muran icafo cuscara iishquicani. 
MAT.22.31	¿Ascacun yora naashu funishquiaifohuunoa Diosicoinin mato cunushoni cuscan man man oinmisimun? 
MAT.22.32	Isca huaquin Diosin yoini, “Unfin Abraham non Isaac non Jacob afoan aton Diosiquin,” ishon yoini. ¿Yora naashu afanan funiyamaino ahuuscashumun Dios fu itiroquin? Ascafia ascarama. Yora man naafianishaquin afanan nia nanfofin Dios fu itirofoquin. Ascacun Upa Diosifin aton Diosiquin, —ishon Jesús ato yoini.
MAT.22.33	Jesús Saduceofo yoiai cuscan nicacani mustairicatan yoinifo, —¿Ahuuscashomun iscara tsain noco yoiquin? Tsain sharacoin iquinaran, —ishon yoinifo.
MAT.22.34	Ascano Jesús Saduceofo tsain shatumana nicacani Fariseofo afanan aqui funifo yocai fucani. 
MAT.22.35	Ascacun Moisés yononi cuscan tapicoian futsan Jesús amaquiri cumamapaiquin yocani, 
MAT.22.36	—¿Tapimamisiton, Moisés Diosin yonoa cuscan cununi. Ascan nan ratocaimun fasi shara finacaiaquin? —ishon yocaifoan. 
MAT.22.37	Jesús cumaqui isca huani,
MAT.22.37	“Nocon Ifo Dios noiqui fasi mato ointi muranshon noifain fasi mato nomuranshori noifain mato shinanfo yashon fasi noihuu,”
MAT.22.37	ishon Moisés cununi. 
MAT.22.38	—Nan yononicaifi fasi shara finacaiaquin. 
MAT.22.39	Futsari nanscaracuana yonoqui isca huani,
MAT.22.39	“Nan mifiri min musu huamuai cuscarifi aquin mia chaima icafori noihuu.”
MAT.22.40	Nantifi Moisés yononi cuscan yafi Diosin tsain yoimisifoan yosipaonifo nan Diosin yononi rafuhuunoa cununifo. Dios yafi futsafo noicoinquifin nantifi Diosin yononi cuscacoin man aiquin, —ishon Jesús ato yoini.
MAT.22.41	Ascashu Fariseofo afu ichananfoan Jesús ato yocani, 
MAT.22.42	—¿Nan Diosin catonni Cristohuunoa ahuu cuscara man shinanmun? ¿Tsoan funacaimun? —ishon ato yocaiton. —David ahuun funaran, —huaifoan. 
MAT.22.43	Ato yoini —¿Asca ahuuscai David Diospan Yoshin Sharahuunshon nan Diosin catonni yoiqui isca huanimun?
MAT.22.44	“Upa Diosin uhuun Ifo Cristo yoini isca huaquin, ‘Minfin ufu niaifocoinquin. Mia noicasmaifoan min ato finoncoian. Un ato shatumashquin mia afanan ahuusca huatiroma. Min ato iquiniran,’ ”
MAT.22.44	ishon Diosin yoini cuscan David cununi. 
MAT.22.45	¿Criston David Ifono ahuuscashucon ahuun funa itiromun? —ishon Jesús ato yoiaiton. 
MAT.22.46	Nicaquicai tsoan ahuashta cumatiro inima. Ascashu nantifi puusinifoma. Ascan anantiancai tsoan afanan Jesús ahuashta yocanima. Ato cayacafi cumaiton nicacanashu aqui ranonifo.
MAT.23.1	Asca huatan Jesús afu rafuafo yafi nanno niafo yoini, 
MAT.23.2	—Moisés cununi cuscan tapimamisifo futan Fariseofoan Moisés yononi cuscan mato tapimacani. 
MAT.23.3	Ascan mato tapimanaifo cuscan huacahuun. Ascafiashon nanfoan acai cuscan huayamacahuun. Nanfoan Moisés cununi cuscan mato tapimafiaquicai Moisés yononi cuscacoin acanima. 
MAT.23.4	Mato ahuara ihuucoin papimafiashocai aton mucuman ahuashta mupaicanima. Nanscarifiai Moisés yononi cuscan nantifi huacahuun. “Fustishta finonmayamacahuun,” ishon mato yonoafo. Moisés yononi cuscan fasi finonmafain mato huamacani. Ascano marifi apaifiaquicai man atiroma. Ascashu maton nomuran man omitsiscafiaitocai matohuun ramapaicanima. Mato yonomisifo cuscacai aafi acanima. 
MAT.23.5	Ascashon nanfoan acaifo cuscan futsafoan yoiqui isca huacani, “Nanfofin sharaquin,” ato huamapaicani. Diosin tsain fichiqui cunushon fumananqui nutafain ato sahuuti poyan ocuma rafu nutafain sahuuti chainipari sahuuafo. 
MAT.23.6	Ascatan picani ichananshu nan niaifoan ahuun tsaoti ano tsaoafo nantififain ato oinonfo. Nanscarifiai aton ichananti pushu anori shafacafi tsaotiofo. 
MAT.23.7	Ascashu nan yora ichaparasi anori fopaicani atohuunoa yoisharanonfo. Nanscafin apaicaniqui. “Tapimamisiton,” ato huaifoan nicapaicani.
MAT.23.8	Ascacun “Tapimamisiton,” ato huayamacahuun. Nocon tapimamisifin fustiquin. Naan nocon Ifo Dios. Ascashufin man nantifi yorahuantananquin. 
MAT.23.9	Ascashori tsoa nuno mai anoa Upa huayamacahuun. Nan nocon Upacoinfi nai ari icaquin. Nan fusti non upa huatiro. 
MAT.23.10	Ascatan “Iforan” ato huayamacahuun. Nocon ifofin fustiquin. Nan nocon Upa Dios. Nan man Iforan huatiro. 
MAT.23.11	Ascatari nan man ratoran futsa niaifo ipaiyaifi nantifiton ato oinmati itiroquin 
MAT.23.12	Tsoan nantifi finonpaifafaini naanfin Diosin ismashquiquin aacai ahuama. Ascan tsoa futsafoan aton oinmati cuscarashon ato shara huafafainai nanfin Upa Diosin chipo niaifocoin imashquiquin, —ishon Jesús ato yoini.
MAT.23.13	Ato asca huatan Jesús Moisés cununi cuscan tapimamisifo yafi Fariseofori yoiqui isca huani, —¡Ohua! Moisés cununi cuscan tapimamisifo futan Fariseofoan ua nicasharacahuun. Manfin fuparamitamisicoinfoquin. Upa Dios icano man yorafo iquimapaifiaquicai man ato iquimatiroma. Ascashu marificai man iquitiroma. Iquipaifiaifoan man ato catima huaa. Ascacun Diosin mato fasi onaintimaquin finacoinshquin. 
MAT.23.14	Ascashon man futsafo matohuunoa shinansharamapaifiai man fasi chacacoinfo. Ainfo tatuomafori parashon man pushu ato fian. Ascatan fasi chaicoinri man cufiriatiro matohuunoa shinansharanonfo. Ascafia manfin fasi fuparamitsamisicoinfoquin.
MAT.23.15	Ascashu man foanfafaitsia man shinain cuscan yorafori shinanmashquin. Ascaqui fusti fuchishon man icoinra huaa cuscan nanrifi man icoinra huama mato cuscara inon. Ascashon man futsa mato cuscara imano fasi chaca finacaia iiquin. Manfin fasi chacacoinfoquin. ¡Ohuashta! Nanrifi matofu omitsiscapanacafo muran cai.
MAT.23.16	¡Ohua! Ascacun Diosin mato fasi onaintimai. Manfin nan fusho cuscarafofiashon man futsafo tapimapaiqui ahuuscashomain Dios tanatirofoquin. Ascan ato tapimapaifiaquicai marifi man tapiama. Ascashon futsafo man yoiqui isca huamisi, “Tsoan yoiqui isca huai, ‘Dios fu tsainti pushu ahuun anuhuunshon un mia yoia cuscan un mia ashonon,’ huafiashon chipo man shinan futsashon man yoi ‘Nanscanonquin,’ ishon. Ascafia nan Dios fu tsainti pushu murannoa orohuunshon un mia ashoiran futsa huashon. Nanscacoin huashohuun. Ascan nan non yoia cuscan huashoyamaino ahuara chaca finontiroran,” ishon man yoimisi. 
MAT.23.17	Asca nan icon. Manfin nan fushon futsa iyopaiyai cuscarafoquin. Maton mapo curushcoin. Mancai ahua tapiama. ¿Ascan rato shara finacaiamun Dios fu tsainti pushu murannoa oro iyamarai Dios fu tsainti pushucoin? Nan Dios fu tsainti pushuanofin Dios itiroquin. Ascan nancaifin shara finacaiaquin.
MAT.23.18	Ascashon marifi man yoiqui isca huamisi, “Tsoan yoiqui isca huai, ‘Nan cufiti camaqui ahuara coamisifohuunshon un mia yoia cuscan un mia ashonon,’ huafiashon chipo man shinan futsashon man yoi nanscanonquin ishon. Ascafia, ‘Nan cufiti camaqui un Dios ahuara inanhuunshon un mia yoia cuscan un mia ashoiran,’ futsa huashon nanscacoin huashocahuun. Ascan nan min yoia cuscan huashoyamaino ahuara chaca finontiroran,” ishon man yoimisi. 
MAT.23.19	Manfin nan fusho cuscarafoquin. Mancai cayacafi shinantiroma. ¿Ascan ratocaimun shara finacaiaquin? Nan cufiti camaqui ahuara man inan iyamarai nan cufiticoin. Man cufiahuunshon ina man coashonaino Diosin matoqui unimatiro. Ascafia nan cufiticaifin fasi shara finacaiaquin. 
MAT.23.20	Ascashon Dios fu tsainti pushu murannoa cufitihuunshon futsa man yoiquifin nan cufiti camaqui ahuara man inan nancoin yoi cafisca man huaiquin. 
MAT.23.21	Nanscarafi aqui tsoan Dios fu tsainti pushuhuushon futsa ahuara yoiquifin nan Diosicoin yoi cafisca huaiquin. Nan muranmain Diosicun. 
MAT.23.22	Nanscarifi aqui tsoan Dios ica muranhuunshon futsa ahuara yoiquifin nan Diospan tsaotihuunshon yafi nan Dioscoinhuunshon man yoi cafisca huaiquin.
MAT.23.23	¡Ohua! Moisés yononi cuscan tapimamisifo futan Fariseofoan manfin fuparamitsamisicoinfoquin. Ascacun Upa Diosin mato fasi onaintimashqui. Moisés yononi cuscan nantifi mato fanafo atirifi man Dios inanmisi. Man asca huafiaquicai ahuara shara finacaia man huamisima. Ascashucai man futsafohuun ramapaiyamacain atori man shara huacoianmisima. Mato yorafoan ahuara chaca finonfiacun man ato shara huatamarocon man ato potamisi. Ascan man futsafohuun ramapaicai ato shara huafain ahuara ahuuscarafiaino man ato potayamaino Diosin matoqui unimatiro. Ahuara futsafo Moisés yononi cuscan man huamisi cuscan man shara. Ascafia ahuara shara finacaiarocon huacahuun. 
MAT.23.24	Ascafia manfin nan fusho cuscarafoquin. Fushocai oinsharatiroma yora iyoshqui. Nanscarifiai marificai man cayacafi shinantiroma yorafo tapimashquin. Motsa muran napun pacucun man nushfitiro aya shuashquima. Ascafia man nan ina uhuapa camello shuai cafisca huai. Asca huaquifin ahuarafoan yora imasharatiroma man shinanfafainiquin. Ascafiashon yorafo ahuara yopacoiainfo cuscacai man ato ashomisima.
MAT.23.25	¡Ohua! Ascashufin man fuparamitsamisicoinfoquin. Maton cucho yafi purato fumancayan choca sharafiaquicai ocumuran man chocamisima fasi choshtacoin. Nanscarifiai man yorafo shinanmapai yorasharaforan mato huanonfo. Ascafia maton nomuranshocai man shinansharamisima. Man shinanchaca fustimisi. Ahuara fipaiqui futsa chaca huashon man fianmisi. Futsafo yopai cuscan atohuunoa shinantamarocon mafi man fipaiyai cuscan fusti man shinanfafaini. 
MAT.23.26	Fariseofoan mancai cayacafi shinansharamisima. Ascacun iquisi mato nomuran cayacafi shinansharacahuun isharashcaquin. Man ascaiton nantifiton ointirofo man yora sharacun.
MAT.23.27	¡Ohuashta! Ascashufin man fuparamitsamisicoinfoquin. Mahua quini muran yorafo nacun mai huamisifo. Amuran yorafoan shao suyacoinfo. Nan ahuun fupoti toquirininhuan raishamisifo oshopa sharashta inon. 
MAT.23.28	Nanscarifiai futsafoan mato oinqui shinantirofo man yora shara ointsa man sharayamafiacun. Manfin fuparamitsamisicoinfoquin. Mato nomuranshon ahuara chacacoinfo man shinanmisi. 
MAT.23.29	¡Ohua! Moisés yononi cuscan tapimamisifo futan Fariseofoan. Manfin fasi fuparamitsamisicoinquin. Ascacufin Diosin mato onaintimaquin finacoinquin. Ascashon manfin mato shuni Dios tsain yoimisifo mai huanifo ano man ahuara toquiri onihuamisiqui ato shinanshquin. Ascashori maiafo manaon man charofo huamisi. 
MAT.23.30	Ascashon man yoimisi isca huaquin, “Nocon shunifoan Diosin tsain yoimisifo rutunifo cuscan nantian norifi niyoshocai non ato rutu cuanimaran,” ishon man yoimisi. 
MAT.23.31	Ascan nan man yoia cuscan icon. Maton shunifo rutumistsamisifoan. Marifi man ato cuscaracoin. 
MAT.23.32	Nanfoan ato chaca huafafainqui ato rutunifo. Ascan marifi man ato cuscaraquin na Diosin matoqui nichiarifi man rutushquiquin.
MAT.23.33	Ascashu manfin rono cuscarafoquin. Rono paupaton facu cuscarafo. Diosin yoini cuscan nan omitsiscapanacafo muran marifi man iquishcani. Tsoancai mato nitun huatiroma. Marifi nanno man catio. 
MAT.23.34	Ascacun un afanan Diosin tsain yoimisifo yafi Diosin tsainhuunshon cayacafi shinansharamisifo non ahuun tsain tapimamisifori un matoqui nichishqui. Nanforifi man ato rutushquin. Futsan ihui coyan iquinanqui man mastashquin nanon. Ascashon atirifi maton ichananti pushu muranshon man fichi cunoqui tuchiaton man coshashquin. Ascaquin man ato omitsisca huai nan pushufoti cafoquin man ato omitsisca huafoicaiquin. 
MAT.23.35	Ascashofin nantifi Dios icoinra huafo rutunifoqui. Nan Abel shara rutuqui tau huafain ahuun unutaqui nan Zacarías Berequiaspan facu rutunifo. Nanfin Dios fu tsainti pushu muranshon. Anoshon cufiti chaimashon man rutunifo. Ascan manfin nantifi nan rutunifo cuscan marifi man rutui cafisca huaiquin. Ascacun Diosin atohuunshon mato omitsisca huaqui finacoin. 
MAT.23.36	Ascacun un mato icon yoi. Nantifi Diospan yorafo chaca huapaonifo cuscan natian man niyoano atohuunshon mato omitsisca huaqui finacoin.
MAT.23.37	¡Ohua! Jerusalén ano icafoan. Manfin Diosin tsain yoimisifo rutufain nan Diosin matoqui nichian futsafori man toquirinin ato tsacaqui nanonfo. ¡Ohua! Tacaranun ahuun facufo ahuun pui naman onutiro cuscan huaquin un mato yorafoya cushupaifia mancaifin ua nicacasmamisiquin. Manricai uqui fumisima un mato cushunon. 
MAT.23.38	Ascan natiancai tsoan mato cushuima. Diosiricai afanan mato cushuima. 
MAT.23.39	Ascacucai man ua afanan oinnacama nan Diosin matoqui nichian un nai murannoashu oaitian. Man yoiqui isca huaino, “Dios nocoqui nichian fasi shara finacaia. Upa Diosin a shara huapanacaran,” ishon man uhuunoa yoishquin, —ishon Jesús ato yoini ahuunoa.
MAT.24.1	Ascatan Jesús Dios fu tsainti pushu murannoashu caiton non afu rafuafoan yoini, —Ifon, oinpon. Nocon Dios fu tsainti pushu fasi sharashtacoinran, —non huaiton. 
MAT.24.2	Noco cumani, —Ai. Nan icon. Natian Dios fu tsainti pushu toquiri putsamuashu cunuacua sharashtacoin. Ascafiashu nan man oiain chipo paoincanocai afanan rato toquirishta tushushquima, putsamushquima. Nantifi paoinquin cuyocoinshquiran, —ishon Jesús noco yoini.
MAT.24.3	Ascatan machi Olivo ano mapufaintan Jesús tsaoni tsoa futsa anomano non afu rafuafoan yocaqui isca huani, —¿Nan min yoiai cuscan ahuutian ishquimun? ¿Ahuuscashomun non tapitiroquin nantifi cuyoaitian min afanan oshquiai? Noco yoihuu, —non huaiton.
MAT.24.4	Jesús noco cumani, —Oinfain mato paranonfoma. 
MAT.24.5	Yora ichapafoan “Un Cristoran,” ishon mato parapaishcani. Ascashon yora ichapafori parashcani. 
MAT.24.6	Ascaino mani futsafo ya futsafo rutunainfoan man nicashquin. Ascara nicacani ratuyamacahuun. Un mato yoimisi cuscan nanscacoin aiquin. Ascafia nantifi cuyoaitian icataima. 
MAT.24.7	Mai futsa ariafo fu futsafo ya rutunainfoanno mani futsafori mani futsafo ya rutunanshquicani. Ascaino mai futsafoanri yora tushuomafo icaifoanno. Mai futsafo ari fasi mai nayanaiyaishquin. 
MAT.24.8	Nanscaifin omitsiscai taushcaniquin. Ascafia chipo fasi finacai omitsiscashcani.
MAT.24.9	Ascano mato achicashon omitsisca huaquin mato rutushcani. Uhuunshon manifotiton mato noicasmashcani. 
MAT.24.10	Ascaino nantianri atirifi yorafoan ua cachiquiri huashquicani afanancai tsoan ua icoinra huashquicanima. Nanfo afiranan achinantananshcani noincasmatanancani. 
MAT.24.11	Ascaino nan fuparamitsamisifoan yoiqui isca huashcani, “Unfin Diospan tsain yoimisiquin,” ishon mato yoishcani. Afocai Diosin tsain yoimisiyamafiashon yora ichapafo ato icoinra huamashcani. 
MAT.24.12	Ascaifoanno fasi yora chaca huaquin finacoinshcani. Ascashocai afanan atirifi yorafoan Diosi noishcanima. 
MAT.24.13	Ascafia nan omitsisca huafiaifoan tsoan ua cachiquiri huatama tunufain uhuun tsain tanasharacun un cushusharatiro Uhuun Upa Diosin icano afu ipasharanon. 
MAT.24.14	Ascano nan tsain shara Diosin nantifi yorafo iquinai cuscan manifoti uhuun tsain yoimisifoan yoiaitian un afanan oshquin.
MAT.24.15+MAT.24.16	Ascacun Daniel nan Diosin tsain yoimisiton inon pacoai cuscan cunuqui isca huani,
MAT.24.15+MAT.24.16	“Dios fu tsainti pushu muran ahuara fasi chacacoinfo futsafoan huanonpacoinran,”
MAT.24.15+MAT.24.16	ishon cununi. Ascacun nan tapicahuun. Daniel cununi cuscacoin aiton oin nan Judea ano icafoan machi ari ichoriscatacahuun. 
MAT.24.17	Ascan tsoa pushu fomancayan niashucai afanan ahuun pushu muran iquitiroma ahuara fiishquin. Ascatama ichoriscatahuun. 
MAT.24.18	Nanscarifiai tsoacai mau ano yonofiai afanan ahuun pushu ano nasotiroma ahuun sahuuti fiishquin. 
MAT.24.19	Ascacun ohua ainfo nan facu nanuafo yafi aton facu yomumishti chocho acaifo omitsiscaashcani. 
MAT.24.20	Ascacun Upa Dios cuficahuun nan omitsiscaitian oipacutian yafi tunutitianri ascanonma. Ascan nantian ascayamaino man ichoima. 
MAT.24.21	Nan omitsiscaitiancai tsoan ascara oinyomisima cuscara fasi yorafo omitsiscai finacoinshcani. Diosin yora onihuaquin tau huani chaincai tsoa omitsiscai ascayomisima. Ascashucai tsoari afanan omitsiscai ascanacama. 
MAT.24.22	Ascashu nan omitsiscaifotian nantifi yorafo cuyocuashquin. Diosin ahuun yorafo nan catoanfo atohuun ramapaiqui omitsiscaifotian ato shatumariscashquin. 
MAT.24.23+MAT.24.24+MAT.24.25	Ascacun ua nicasharacahuun. Omitsiscaifotiancai icataima iquisi un mato yoiyoi. Nan omitsiscaifotianri nan fuparamitsamisifo fucani. Fucashon yoiqui isca huacani, “Un Cristoran,” ishon yoi yamarai “Un Diospan tsain yoimisiran,” ishon nanfoan yoishcani. Ascashon nanfoanri Satanashuunshon tsoan atiroma cuscara mato ismaquin mato parapaishcani. Ascan Diosin nan catoanfo ato cushuyamaino nanfoanri nan fuparamitsamisifo icoinra huaacuana. Ascaino nantian mato yoishcani, “¡Oincapon! Nanfin nocon Cristoqui,” ishon yoi iyamarai, “Nanno chaimashta Cristo nocoqui oaran,” ishon yoiaifoan ato icoinra huayamacahuun.
MAT.24.26	Ascashon nanfoanri yoicani, “Cristo tsoan istaipama ano nocoaran,” ishon mato yoiaifoanno ari foyamacahuun. Nanscarifi aquin mato yoishcani, “Criston nan pushu cunu muran iquiaran,” ishon mato yoiaifoan ato icoinra huayamacahuun. 
MAT.24.27	Uficoin un oaiton man ua shafacafi oinshquin. Canan facaicaiton shafacafi nantio non oinriscatatiro. Nanscarifiai unfin Diospan Facuquin un afanan oaiton nantifi yorafoan ua shafacafi oinshcani. 
MAT.24.28	Ahuara naa nanno cotocotofo nocoriscatiro. Nanscarifiai un nocoaitian ua tanamisifo uqui furiscashcani.
MAT.24.29	Ascashu nan omitsiscaifo cuscan anaitiano fari afanan chashayamafain oshuricai afanan chashashquima faquishicoin iishquin. Ascaino fishifori nai ariashu pacui futsushquin. Nantifi nai murannoafori nayanaiyaishquin. 
MAT.24.30	Ascashon ahuarafo nai arishon un ismai cuscacoin aiton tapitirofo un afanan mai ano nasoai cuscan nantifi yorafoan tapinonfo. Un Diospan facushon un nantifi iquinai cuscan. Un nai murannoashu coin camaqui fotoaiton oincani manifoti nan icoinra huamafo fasi ratucani uaishcani. Uhuun curushhuunoashu un fotoaiton oincani. 
MAT.24.31	Ascaino nantianri uhuun oinmatifo ufu nai muran icafo un nichishquin aton manuti fasi curushcai chaan chaan acaino uhuun yorafo manifoti anoafo yafi nai murannoafori uqui fushcani.
MAT.24.32	Ascacun un mato fana huiguerahuunoa ahuara futsa yoinon. Ua nicasharacahuun. Huiguera pui risquisi futsuaiton man tapitiro faritian itiro cuscan. 
MAT.24.33	Nanscarifiai nan un mato yoiai cuscacoin aiton tapicahuun mun oti chaima nanscacoin aiquin. 
MAT.24.34	Ascacun un mato icon yoi. Ahuarafo un mato yoiai cuscacoin aiton nataishoma oinyocani. 
MAT.24.35	Ascaino nai yafi mai cuyoshquin. Uhuun tsain cayacafi iconcoin fiananancai apanacama. Un mato yoiai cuscacoin aashquin.
MAT.24.36	Ascafia ahuutiaran un nai ariashu afanan fotoainocai tsoan tapiama. Diosin oinmati afu icafoanricai tapiafoma. Urifi uhuun Upa Diosin facufiashocai un tapiama. Nan uhuun Upa Diosin fustitofin tapiaquin. 
MAT.24.37	Noco shuni Noé niyoano inifo cuscacoinrifiai afanan un oaitian nanscarifi ashcani. 
MAT.24.38	Ascano nantian tsoan Dios shinantama pii sharafain ayafain fianansharacainaifoanno. Fai tahuan noconi. Nanscasi ariaifoanno Noé ahuun shashohuan muran iquini. 
MAT.24.39	Ascashu iquifiaitocai tsoan tapinima fai tahuan nocoai. Ascashu nantifi yorafo asai futsunifo. Nanscacoinrifi aashcani un afanan oaitian. Ua shinantama afi apaiyaifo cuscasi huariaifoanno. 
MAT.24.40	Ascaino nantianri nocofunu rafu mau ano yonocani futsa uari cai yamariscatanaino. Futsa nitushquin omitsiscapanacafo muran caashquin. 
MAT.24.41	Nanscarifiaiyainfon rafu nanincani. Futsa uari cai yamariscatanaino futsa nitushquin omitsiscapashquin.
MAT.24.42	Ascacun itisharacahuun. Un maton ifofiacucai marifi man tapiama ahuutiamain un afanan matoqui oshquicain. Un mato yoimisi cuscan nanscacoin acahuun. 
MAT.24.43	Ua nicasharacahuun tapishcaquin. Pushu ifoan iquisi itisharashon yomutso yamu ahuuscaraino ahuun pushu muran iquiai tapishocai iquimatiroma. 
MAT.24.44	Nanscarifiai marifi itisharacahuun. “Iscaino nocon Ifo oimaran,” ishon shinanyamacahuun. Ahuuscara atanaino un matoqui nocoriscaiquin.
MAT.24.45	Man tapinon un mato yoi ahuu cuscaramain oinmati shara itiroquin. Niaifocoin mai futsa ari caquin niaifo patashari yoitiro isca huaquin, “Uhuun oinmati futsafo ato tushu shafatifi inanhuun. Nanticoin rafu ato pashcananshara huahuun. Ascashon ua ato cushusharashohuun,” huafaini catiro. 
MAT.24.46	Ascatan niaifocoin afanan nocoshon oian ahuun niaifo patashari nan yoia cuscacoin aano fasi aqui unimacointiro. Ascashon naan shara huatiro. 
MAT.24.47	Ascacun un mato icon yoi. Nan niaifoan ahuun oinmati yoi, “¡Aicho! Natian nantifi uhuunafo mian cushusharashotiroran,” ishon yoitiro. 
MAT.24.48	Ascafia niaifo patashari chacapan ahuun nomuran shinanquin isca huatiro, “Uhuun ifo funa nasoimaran,” ishon shinanquin. 
MAT.24.49	Oinmati futsafo nantifi sutuqui futsatiro. Ascashon shafatifi nan paunmisifo ya pauncain monocai. 
MAT.24.50	Ascashon shinantiro isca huaquin, “Natiancai uhuun niaifo oimaran,” ifiaino samamashta nocoriscatiro. 
MAT.24.51	Ascashon niaifoan nan niaifo patashari fasi onaintimai. Asca huatan ahuun oinmati futsafo yonoqui isca huai, “Nan omitsiscapanacafo muran fuparamitsamisifo ano nan chaca potacahuun,” ishon ato yoishquin. Ascan nannoashu uaiqui omitsiscapanaca.
MAT.25.1	Ascatan diez shomayafohuunoa un mato yoi un oaitian ahuu cuscaramainquin un mato tapimashquin. Ascatan nan diez nan nocofunun rama ainfo fiai manafo atofu fuusishcaquin. Ascafia nan nocofunun ahuun ahuin fiicashu nasoataimacai tsoa afi ranan fuusi tauafoma. Nan diez shomayafoan iquisi lamparina foafo. Nocofunu manai focani. 
MAT.25.2	Nan mucu fustiti shomayafain tsoancai cayacafi shinansharayamafain itisharafoma. Asca nan mucu fustiti futsafoan shinansharafain iquisi itisharafo. 
MAT.25.3	Nan shinansharaimafoancai aton lamparina fofiaquin tsoan kerosene foama. 
MAT.25.4	Ascafia nan shinansharafain itisharafoan aton lamparina fofain iquisi keroseneri foafo. 
MAT.25.5	Ascafia nan nocofunun ahuun ahuin fiaicai funa nocoyamaino nan shomayafoan manariacani fasi oshapaicoincani oshafo. 
MAT.25.6	Ascashu oshafoanno futsan yamu nacucahuanaino oi ashcafinin ato cuna, “Nan ainfo fiicaitan man oiquin. Moinifoancahuun. Non ihui sharanon,” ato huaa. 
MAT.25.7	Ascaino shomayafo moinifoan aton lamparinafo otaqui futsafo. 
MAT.25.8	Ascashon nan mucu fustiti shinansharaimafoan nan itisharafo yocani “Maton kerosene ichapamashta noco inancahuun. Man nocon lamparina nocaiquin,” ishon ato yocaifoan. 
MAT.25.9	Nan itisharafoan ato cumani, “Ma. Noconariraca itiroma. Ascan kerosene inanmitsafo ari fotacahuun fiishcaquin,” ato huanifo. 
MAT.25.10	Ascaino kerosene fii focani foaifoanno nan ahuun ahuin fiai nocotan iquicainaino nan shomaya itisharafo afu pushu muran iquiafo fuusishcaquin. Ascashon caincaiti fupoafo.
MAT.25.11	Ascaino chipo shomaya futsafo nococashon yoiafo, “Ifon. Noco fupushohuun non iquinon,” huaifoan. 
MAT.25.12	“Un mato fupushotiroma. Icon un mato yoi. Uncai mato oinmisima,” ishon ato yoini. 
MAT.25.13	Nanscarifiai ahuutiaran un afanan matoqui oshquicain tsoan tapiama. Ascacun itisharacahuun.
MAT.25.14	Afanan un mato ahuara futsahuunoa yoi. Nocofunu ahuun pushu anoashu chai caquin ahuun oinmatifo cunashon yoiquin isca huani, “Uhuun pui ua cushusharashocahuun,” ato huafaini cani. 
MAT.25.15	Ascashon ahuun oinmati rafu non fusti ato pui inanni. Futsa cinco mil pui inanfain futsa dos mil pui inanfain futsari mil inanni. Nan tapiafo cuscan ato inanpacua. Ascan ato inantan mai futsari cani. 
MAT.25.16	Niaifoan caquin nan cinco mil inan cuscahuunshon samamashta ahuarafo fiashu afanan inanmitsashon ahuun rafanan cinco mil fia. Asca huaquin diez mil man fia. 
MAT.25.17	Nanscarifi aqui nan pui dos mil fiaton afanan dos mil fia. 
MAT.25.18	Ascan nan oinmati mil pui fusti fiaton funocasmaquin mai poquishon amuran ahuun niaifo pui huashoan.
MAT.25.19	Ascashu fari ranan finontan afanan niaifo ahuun pushu ano nasoni. Nasoshon nan rafu non fusti ahuun oinmati ato cuna ahuutimain fishoafoquin ato yocashquin. 
MAT.25.20	Ascano nan cinco mil pui inanniton yoiqui isca huani, “Niaifon, mian cinco mil pui inanni. Ascafia mun mia natian afanan cinco mil fishoan. Ascan oinpon. Naquian,” ishon inanni. 
MAT.25.21	Ascaiton ahuun niaifoan yoini, “¡Aicho! Mian fasi shara huaa. Un mia yoia cuscacoin min huaa. Un mia ichapama inanfia ahuunshon min yonocoin shara. Ascacun nan un aya cuscan mian cushusharashotiro. Un unimai cuscan mirifi nanscarifiai min ufu unimatiro. Ascacun iquiyohuu,” ishon yoini.
MAT.25.22	Ascano nan dos mil pui inanniton arifi yoiqui isca huani, “Niaifon, Mian dos mil pui inanni. Ascafia mun mia natian afanan dos mil fishoan. Ascan oinpon. Naquian,” ishon inanni. 
MAT.25.23	Ascaiton nanrifi ahuun niaifoan yoini, “¡Aicho! Mian fasi shara huaa. Un mia yoia cuscacoin min huaa. Un mia ichapama inanfia ahuunshon min yonocoin shara. Ascacun nan un aya cuscan mian cushusharashotiro. Un unimai cuscan mirifi nanscarifiai min ufu unimatiro. Ascacun iquiyohuu,” ishon yoini.
MAT.25.24	Ascan nan mil pui inanniton arifi yoiqui isca huani, “Niaifo, mun tapian mincai tsoa shinainma. Minricai nocohuun ramapaima. Non mia yonoshofiaitocai min noco ahua inantiroma. Mina fusti itiroran. 
MAT.25.25	Ascacun un ratuqui min ua inan cuscahuunshon ahuarafo fipaifiai un funotiroracati, ishon un shinan. Ascacun nan mian inan cuscan un mai muran onua. Ascan natian mun mia fishoan. Oinpon. Naquian,” huaiton.
MAT.25.26	Ahuun niaifoan cumani, “Min fasi chacacoin. Minfin oinmati shanishuniquin. ¿Min shinanmun un futsafo shinainmaquin? ¿Uaraca futsafoan yonoshonaiton un ato ahua inanma? 
MAT.25.27	¿Ascan nannori shinanfiaquin ahuuscaquin mai muran min pui huamun? Asca huatamarocon nan pui huamisifoanno min huacun un nocoshon paratamari un fiicuanaran,” ishon niaifoan yoini.
MAT.25.28	Ascashon ahuun niaifo patashari yononi, “Nan oinmati shanishuni ahuun pui fianhuun futsa nan cinco mil aya inanshquin. 
MAT.25.29	Ascano nan ua icoinra huacoinnafin un fasi paratamacoin inainquin. Ascan nan ua icoinra huama ichapama aya cuscan futsan fiain. 
MAT.25.30	Ascacun nan oinmati ahua tapiama chaca faquish muran potacahuun. Nannoashu fasi omitsiscai fasi uainon,” ishon niaifoan yoini.
MAT.25.31	Ascacun un mato afanan yoi. Unfi Dios ariashu mai ano fotoniquin. Ascashu un afanan oaitian nantififain aton niaifocoin un iishqui. Un Diospan Facucoincun nantififain ua oinshcani. Uhuun oinmatifo ufu nai muran icafoya un oaiton. Nantianri un ato yoishquin ratofomain Diospan yorafo iyamarai ahuun yorafomaquin. 
MAT.25.32	Ascashu nantifi manifotifi uqui fushcani. Chashoan cushumisiton ahuun chashoanfo yafi nan chashoan ointsafo aton anu cabra aton ichanan huai. Nan chashoanfosi tiri futsa huafain nan cabrafori tiri futsa huai. 
MAT.25.33	Ascashon ahuun mumihuuri chashoanfo huafain ahuun mushquihuuri cabrafo huai. Nanscarifiai ua tanamisifo un tiri futsa huafain nan ua icoinra huamafo un tiri futsa huai. Ua tanamisifo uhuun mumihuuri huafain uhuun mushquihuuri nan ua icoinra huamafo ato huashquin.
MAT.25.34	Ascatan un Niaifoshon nan ua tanamisifo un yoiqui isca huashquin, “Uqui fucahuun. Uhuun Upa Diosin mato unimamanon. Nan mai onihuaitian matohuunoa shinanquin isca huani, ‘Un icano un ato iquimanonpacoi uhuun yorafo inonfo. Uhuunafori atona inonpacoiran,’ ishon Upa Diosin shinanyoni.
MAT.25.35	“Man ua shara huamisi. Ascacun uhuun Upa Diosiri mato shara huashquin. Un fonaicaiton man ua pimamisi. Un nomiaiton man ua ayamamisi. Un matoqui nocoaiton ua oinyamafiamisishaquin man ua yoiqui isca huamisi, ‘Uhuun pushu muran iquiyohuu. Un mia pimafain min nuno uhuun pushu muran oshatiro.’ 
MAT.25.36	Un sahuutiromacuri man ua sahuuti sahuumani. Un isinincaitori man ua cushusharamisi. Ua cunu muran iquimanafoanno man ua oin camisiran,” ishon ua tanamisifo un yoishqui.
MAT.25.37	Ascacun ua tanamisisharafo uhuun Upa Diosin aton chaca soashona. Nanfoan ua cumacaquin isca huashcani, “¿Ifon, ahuutian non mia oinmisimun min fonaincaiton non mia pimafain min nomiaitori non mia ayamamisi? 
MAT.25.38	¿Ahuutianritsi min nocoqui nocoaiton non mia oinyamafiamisishaquin non mia nocon pushu muran iquimafain min sahuutiromacuri non mia sahuuti sahuumamisi? 
MAT.25.39	¿Ascan ahuutianritsi mia cunu muran iquimanafoan non mia oincani?” ishon ua yoishcani.
MAT.25.40	Ascaifoan un aton niaifoan un ato yoiqui isca huashquin, “Uhuun yorafo nan ua icoinra huafo futsafoan atohuunoa yoiqui isca huamisi ‘Nancai ahuamaran,’ ishon man yoimisi. Asca nan uhuun yora ahuamafiashu man ato shara huamisi cuscafin nan uari shara huai cafisca man ato huamisiquin,” ishon un ato yoishquin.
MAT.25.41+MAT.25.42+MAT.25.43	Ascashon nan ua icoinra huamafo tiri futsa niafoan un ato yoiqui isca huashquin, “Manfin ua chaca huamisiquin. Un fonainfiaitocai man ua pimamisima. Un nomiaitoricai man ua ahuara ayamamisima. Un matoqui nocofiaitocai ua oinyamafiamisishaquin man ua pimayamafain un sahuutiromafiacuri man ua sahuumamisima. Un isinincaitoricai man ua cushumisima. Ua cunu muran iquimanafoanno cai man ua oincamisima. Ascacun umaquinoashu fotacahuun. Nan yoshin chaca Satanás yafi afu yoshin chaca futsafo Upa Diosin ato chi urumanhuan itishara huashoan nannori mato potai. Nannoashu nanfoya man omitsiscapashquin,” ishon un ato yoiaiton.
MAT.25.44	Nan ua icoinra huamafoan ua cumaquin isca huashcani, “¿Ifon, ahuutiamun non mia oinmisiquin min fonaincaiton non mia pimayamafain min nomiaiton non mia ayamamisima? ¿Ahuutianmun min nocoqui nocofiaiton oinyamafiamisishaquin non mia cushusharayamafain min sahuutiromacun non mia sahuumamisima? ¿Ahuutianritsi min isinincaiton mia cushuyamafain mia cunu muran iquimafiafo non mia oin camisimamun?” ishon ua yocashcani.
MAT.25.45	Ascaiton un ato cumaquin isca huashquin, “Un mato icon yoinon. Nan ua icoinra hua futsafo man yoimisi isca huaquin, ‘Nancai ahuamaran,’ ishon atohuunoa man yoimisi. Ato asca huaquifin nan ua shara huaima cafisca man huamisiquin,” ishon un ato yoishquin.
MAT.25.46	Un ato nannori yoiaino umaquinoashu omitsiscapanacafo muran foshcani. Ascaino nan ua icoinra huafo uhuun Upa Diosin aton chaca soashonafo un icano ufu foshcani ufu ipashcaquin, —ishon Jesús ato yoini.
MAT.26.1	Ascano noco yoiqui anaititan Jesús afanan afu rafuafosi tsain futsa noco yoiqui isca huani, 
MAT.26.2	—Man man tapian nocon fusiti shafa man nococuana. [Diosin ahuun oinmati nan afu ica yonoa Egipciofoan aton furun iyoafofosi rutuqui futsani. Ascafiaquicai nocon shunifoan aton furun iyoafofo finonmani ato rutuquima.] Nan non shinanmisi nocon fusiti osha rafutan iqui. Ascan nantianri ua ato achimacani ua mastanonfo, —ishon Jesús noco yoini.
MAT.26.3	Ascan nantianri nocon yorafohuunshon Dios cufimisi niaifofo futan Moisés cununi cuscan tapimamisifo non Dios fu tsainti pushu cushumisifo Caifás pushu ano ichanancani. Nan Caifás nocon yorafohuunshon Dios cufimisi niaifocoin ini. 
MAT.26.4	Ascashu ichanancashon shinannifo, —¿Ahuuscashomain non Jesús achinoanti rutushquin? —ishon ahuara chanishtahuunshon rutupaicaquin. 
MAT.26.5	Ascacun yoinifo, —Fusititiancai non achitiroma yorafo fasi mucacani nocoqui sinatiroforan, —icashu yoinannifo.
MAT.26.6	Ascatan non Jesús fu Betania ano cani. Caashu Simón pushu muran non iquini. Nan Simón nami tocoi futsua ini. 
MAT.26.7	Jesús nannoshon noco futan piaino ainfo ininti tsomashu oni aqui ocashquin. Nan moticanun ahuun anu alabastro. Amuran ahuun ininti fasi paratamacoin ahuun pui nuua. Ascashon ainfoan Jesús ahuun mapoqui ininti ocani.
MAT.26.8	Ocaiton oin non afu rafuafo ainfoqui non sinacoinqui yoini, —¿Ahuuscaimun nan ininti fasi paratamacoin ahuun pui nuua na ainfoan ocaiqui? 
MAT.26.9	Nan ininti ocatama inanmitsashon ahuun rafanan pui fishon nan yora ahuuomafo inanshara icuanaran, —icashu non yoinanni.
MAT.26.10	Ascaiton non yoiai cuscan Jesús onanshon noco yoini, —¿Ahuuscaimun na ainfoqui man tsain chipuicain? Uafin nanton fasi shara huaquin. 
MAT.26.11	Manfin yora ahuuomafo fu ipanacaquin. Ratoran shafatan man ato ahuara shara huashotiro. Ascafia uncai nuno mai ano matofu ipanacama. 
MAT.26.12	Ascan nan ainfoanfin uqui ininti ocaquin. Nan yora maiamamaquin ininti ocamisifo cuscan un nataiyamafiaiton na ainfoan ua shinanquin uqui ininti oca. Uhuun caya iquisi itishara huapai ua mai huashquiaifo cuscan. 
MAT.26.13	Ascacun un mato icon yoi. Nan tsain shara uhuunoa manifotiton yoishcani. Nan ainfoan ua rama aca cuscari yoishcani. Ascashon ua shara huaa cuscan ahuunoa shinanpacushcaniran, —ishon Jesús noco yoini.
MAT.26.14	Noco nannori Jesús yoaino non afu rafuafo doce futsan ahuun anu Judas Iscariote nocon yorafohuunshon Dios cufimisi niaifofo ano cani. 
MAT.26.15	Ascacaini cashon ato yoiqui isca huani, —¿Un mato Jesús achimacun ahuuti pui man ua inantiromun? —ishon ato yocaiton. Cumanifo, —Non mia treinta toro oshopafo inantiroran, —ishon yoinifo. Asca huatan inannifo. 
MAT.26.16	Ascano nantian Judaspan ahuun nomuran shinanqui tau huani, —¿Ahuuscashomain un ato Jesús achimanoanti? —ishon shinanriani.
MAT.26.17	Ascano noco fusiti shafan man nocoano nan shafa misi farashati maisi non pimisi. Nantian non afu rafuafo Jesusqui cashon non yocani, —Ifo, na shafan nocon fuusititian. Nan nocon shunifoan ato facu iyoafofo Diospan nai oinmati finonmani ato rutuquima nan non shinanmisi. ¿Ascan rani min noco nichipaimun non mia itishara huashonon no futan anoshon piishquin? —ishon non yocani.
MAT.26.18	Jesús noco cumani, —Jerusalén ano fotacahuun. Nanno nocofunu futsaqui nocoshon yoiqui isca huacahuun. “Nocon tapimamisiton mia tsain fomaqui isca huaa, ‘Un naitian man nocoti chaimashtaqui. Nocon fusititian non min pushu muranshon piiran,’ ishon noco Jesús yoiaran,” —ishon yoitacahuun noco huani. 
MAT.26.19	Ascashu nan noco yoia cuscacoin huaquin cunu muran non itishara huani. Nannoshori chashoanun facu non pichani piishquin.
MAT.26.20	Man fari caino non afu rafuafoya Jesús sapa ano tsaoni. 
MAT.26.21	Nannoshon non piaiton Jesús noco yoini, —Un mato icon yoi. Nan ratoran futsan man ua ato achimairan, —noco huaiton. 
MAT.26.22	Nicai non pusinima. Ascashon non yocani, —¿Umun, Ifon? —ishon nantifiton non yocapacuni.
MAT.26.23	Ascaiton noco yoini, —Nan man ufutan taso murannoa misi pocotan piaitofin man ua ato achimaiquin. 
MAT.26.24	Ascan Upa Diosin tsain inon pacoai uhuunoa cununi cuscacoinfin un naicain. Ascafia nan nocofunun ua ato achimanai cainyamanifin shara icuanaquin, —ishon Jesús noco yoiaiton.
MAT.26.25	Nicaquin Judas, nan ato achimaiton Jesús yocani, —¿Umun, Ifon? —huaiton. —Aifain. Minfiqui, —huani.
MAT.26.26	Ascashon piaifoanno Jesús misi finifoantan iquisi apa Diosin cufiyoni —¡Aicho! Upa, min noco cushusharafafainiran, —huatan noco yoini, —Na uhuun caya cuscara. Picahuun, —ishon torupacushon nocoti inanni.
MAT.26.27	Ascashon cucho finifoan afanan Apa cufini, —¡Aicho! Upa, min noco cushushararan, —huatan cuchoqui fimi unu manuta noco inanqui yoini. —Nantififain na ayacucahuun, —noco huani. 
MAT.26.28	Asca huatan noco yoini, —Naafin uhuun imi cuscaraquin. Uhuun imi focain un nai. Nantifi yorafoan chaca huamisihuunoashu un nai aton chaca soashonon. Un ascano yora ichapafo Diosin potapacunonma. 
MAT.26.29	Ascacun un mato icon yoi. Uncai funa afanan mato futan ayaima. Nan uhuun Upa Diosin niaifoan nantifi iquinaitian un afanan maton futan ayashquin, —noco huani.
MAT.26.30	Ascano man ahuun tsain yoiqui anaititan Diosin tsain non fanainni. Ascatan machi ahuun anu Olivo ano non cani.
MAT.26.31	Ascashon afanan noco yoini, —Na yamutafin nantififain man ua potafaini ichoi caiquin. Diosin tsain cununi isca huaquin,
MAT.26.31	“Unfi chashoanfo cushumisi rutuicain. Ascaino chashoanfo ichoi futsucaniran,”
MAT.26.31	icashu cununi. Nanscarifiai ua rutuaifoanno na yamutan man uhuunoashu ratufaini ichoicai. 
MAT.26.32	Ascafia un funiashu Galilea ano un cai tauicai. Ascano man uqui chipo nocoicashquiran, —ishon Jesús noco yoiaiton.
MAT.26.33	Pedronun Jesús cumani, —Nantifiton mia potafiaifoannocai un mia potaimaran, —huaiton. 
MAT.26.34	Jesús Pedro yoini, —Un mia icon yoi Pedro. Tacara cuoataima min ato yoiqui “Uncai Jesús oinmisimaran,” ishon min ato yoiqui rafunon fusti huairan, —huaiton. 
MAT.26.35	—Ma, Ifo. Un mifu nafiaquicai un ato yoinacama un mia oinmisimaran, —ishon Pedronun yoini. Ascaiton norifi nantifiton non nannori yoini.
MAT.26.36	Ascatan ihuifo mapoano ahuun anu Getsemaní nanno Jesús no fu cashon noco yoini, —Nuno tsaocahuun. Uhuun Upa un cufiyotanon, —noco yoini. 
MAT.26.37	Ascatan Pedro yafi Zebedeo ahuun facu rafu Santiago yafi Juan nan rafu non fusti ato iyoni. Nan fasi omitsiscai tauai cuscan shinain fasi ahuun nomuran isicoinni. 
MAT.26.38	Ascashon ato yoini, —Un fasi omitsiscai cuscan uhuun nomuranshon shinain mun naacuana. Ascacun nunoshon oinyocahuun. Oshacaquima, —ishon ato yoini.
MAT.26.39	Ato asca huatan chaimashta caashu fuopacucahuan Apa Dios cufini, —Upa un omitsiscai cuscan mian numatiromainquin ua numahuu. Ascafiashon un apaiyai cuscan huaquima nan min apaiyai cuscan fusti ua huahuu, —huani.
MAT.26.40	Ascashon apa cufinquin anaititan afanan atoqui oquin oian man oshafo ini. Ascaiton Jesús Pedro yoini, —¿Man u futan Diosin cufiyotiomamun? 
MAT.26.41	Oshacaquima. Dios cuficahuun Satanás mato chaca huamapaiyai cuscan huashcaquima. Ascashon Diosin mato amapaiyai cuscan marifi huapaifiaquicai Diospan curushyamainocai man atiromaran, —ishon Jesús ato yoini.
MAT.26.42	Ato asca huatan afanan apa Dios cuficaicani. Cashon apa yoini, —Upa, min ahuara futsa yorafo numashqui atiromamainquin nan min apaiyai cuscan huahuu. Unfi man itisharaqui atohuunoashu omitsiscacaini naashqui, —ishon Jesús apa cufini.
MAT.26.43	Ascashu afanan atoqui oquin oian afu rafuafo afi oshafo ini. Fasi osha murancoianfo. 
MAT.26.44	Ascaino afanan ato anoashu cashon apa Dios cufini. Nan cufia cuscacoin afanan nannori cufini.
MAT.26.45	Ascatan afanan oquin oian afi oshafo ini. Ascaiton ato yoini, —¿Manmun afi moiama? Natianfin nan chaca huamisifoan ua ato achimai fucaniquin. 
MAT.26.46	Funicahuun. Non canon. Nan nocofunun ua ato achimai man oiquin, —ato huani.
MAT.26.47	Ascaino nan Judas Jesús fu rafumisi futsan oaino a yorahuanrasi nopu yafi coshatifo tsomacanashu funifo. Nocon yorafohuunshon Dios cufimisi niaifofoan futan Dios fu tsainti pushu niaifo patasharifoan ato yonoa funifo. 
MAT.26.48	Nan Judaspan yorafo iquisi yoiqui isca huani, —Un Jesús tamoqui tsoacaiton tapicahuun nanfin Jesusquin achicahuun, —ato huani. 
MAT.26.49	Ato yoiqui asca huatan samamashta Judas Jesusqui nocoshon ahuun tamo tsoacatan yoini, —Tapimamisiton, man yamuaran —ishon yoiaiton.
MAT.26.50	Jesús cumani, —Uhuun yoran, nan mian apaiyai cuscan ua huahuu. Nanscayoi min oaquin, —huani. Ascaiton nan Judas fu fuafoan Jesús achinifo niaifofo ano iyoshcaquin. 
MAT.26.51	Ascaiton Jesús fu rafua futsan nopu fitan nocon yorafohuunshon Dios cufimisi niaifocoinin ahuun oinmati pashtufain rurani.
MAT.26.52	Ascaiton Jesús yoini, —Unuhuu. Min nopu ahuun ona muran huahuun. Nan nopun yora rutuafin arifi nopun natiroquin. 
MAT.26.53	Uhuun Upa Dios un yocaitofin ahuun oinmatifo afu icafo 72,000 ua nichishotiroquin ua cushui funonfo. 
MAT.26.54	Ascan uafin uhuun Upa Diosin ahuun nai oinmatifo ua nichishotiroquin ua cushui funonfo. ¿Ascafia ahuuscashumun Diosin tsain uhuunoa cununi cuscan un yorafohuunoashu natiromaquin? Ascan uncai Upa Dios cufima ua ahuun oinmatifo afu icafo ua cushunon, —ishon Jesús ato yoini.
MAT.26.55	Ascaino nantianri Jesús achipaiyaifoan ato yoini, —¿Unmun yora pofu cuscaracun man ua nopu yafi coshatifo yashon achi fua? Shafatifi un Dios fu tsainti pushu muranshon un mato yoifiaitocai man ua achipaiti huama. 
MAT.26.56	Ascafia nan man ua acai cuscan Diosin tsain yoimisifoan uhuunoa cununifo cuscan nanscacoin man ua huairan, —ishon Jesús ato yoini. Ascaino non afu rafuafo nantifi non amaqui ichoni.
MAT.26.57	Ascano achicashon nocon yorafohuunshon Dios cufimisi niaifocoinin ahuun pushu ano iyonifo. Nan niaifoan ahuun anu Caifás. Nannori niaifofo ichanannifo. 
MAT.26.58	Ascaino Pedro acachori cani. Acachori cafiai fishtatama cani. Dios fu tsainti pushu cushumisifoya Pedro niaifoan umainti ano tsaoni Jesusmain ahuusca huacaniquin ishon oinpai.
MAT.26.59	Nannoshon niaifofoan shinanpainifo, —¿Nonmun raquiri huatiroquin Jesús ahuara chaca huaran ishon rutushquin? Ahuacai ahuusca huaiton non nicayomisima non rutuai, —icananshu nocon niaifofo afi ranan yoinannifo. 
MAT.26.60+MAT.26.61	Yora ichapafoan, —Jesús ahuara chaca huaran, —ishon ahuunoa tsain chaca yoinifo. Paracaquin. Ascafia niaifofoancai Jesushuunoa ahuara chaca iconcoin nicanifoma rutushcaquin. Ascashon futsafoan Jesushuunoa tsain chaca huaquin anaitiafoanno chipo nocofunu rafutan niaifofoan ointaifi Jesusqui tsain chaca huanifo. —Man non nicaitan na nocofunun isca huaquin yoia, “Nocon Dios fu tsainti pushu yorafoan aca cuscan unfi choquiatiroquin. Ascashon osha rafu non fusti finontan un afanan futsa huatiro. Uncai tsofutan atiroma. Urus fustifin un atiroquin,” Jesús iquitaran, —ishon nan rafutan yoinifo. 
MAT.26.62	Ascano yorafohuunshon Dios cufimisifo aton niaifocoin nan Caifás Jesús yocani, —¿Miqui tsain chaca huafo cuscan icon iyamarai iconmamun? —ishon yocaino. 
MAT.26.63	Jesús puusinima. Ascaiton afanan yoini, —Diosin nan nipamisi ahuun anuhuunshon ua yoihuu. ¿Minmain Diospan Furunquin nan Diosin mia catonnimainquin? Ascan natian nannori un mia yonoi. Ua icon yoihuu, —ishon yocaiton.
MAT.26.64	Jesús cumani, —Nan mian yoiai cuscafin unquin. Un mato yoinon. Upa Diosin ahuamamishti huatiro cuscan chipo man ua oinshquin. Uhuun Upa Diosin niaifo fu un icun. Urifimain un afu niaifocoianshu. Ascacun un nai ariashu coinfo camaqui oaiton man ua oinshquiran, —ishon Jesús ato yoini.
MAT.26.65	Ascaiton nicai nocon yorafohuunshon Dios cufimisi niaifocoin, —Un Diospan Fururan, —Jesús icaiton nicai fasi sinacoinni. Ascacun ahuun sahuuti fashnuqui yoini, —Noncai afanan yorafoan Jesusqui tsain chaca huai yopaima. Manmain noficoin ahuun tsain chaca nicayamaifin, “Un Diospan fururan,” iquifin Dios chaca huaquin. 
MAT.26.66	¿Ascacun man ahuusca Jesús huapaimun? —ishon aton niaifocoinin ato yocaiton. Nantififain, —A rutucahuun, —huanifo.
MAT.26.67	Asca huatan ahuun fusoqui cumo michofain sutufain futsan tapasni. Ascashon cashu mutsama huacaquin. 
MAT.26.68	Yoinifo, —Min Cristomainquin min nantifi tapicoian. Asca tsoan mia acamainquin noco yoihuu, —ishon cashu mutsama huanifo.
MAT.26.69	Ascaino Pedro pushu umainti caashu tsaoni. Ascano nocohuunshon Dios cufimisi niaifoan ahuun oinmati shomayaton Pedro fuchishon yoini, —Jesús Nazaret anoa fu mirifi min afu oaquin, —huaiton. 
MAT.26.70	—Ma. Mian yoiai cuscacai un tapiamafinquin, —Pedronun aton ointaifi huani.
MAT.26.71	Asca huafaini caincaiti ano caacun nannoshori shomaya futsanri Pedro fuchishon ato yoini, —Na nocofunufin Jesús Nazaret anoa fu imisiquin, —ishon yoiaiton.
MAT.26.72	Afanan Pedronun yoini, —Ma. Min yoiai cuscafin Diosin tapiaquin uncai na nocofunu oinmisimaran, —ishon yoini.
MAT.26.73	Sama racatan afu niafoan Pedro yoinifo, —Icon. Minfin mirifi Galilea anoaquin. Min tsainhuunshon non mia onanran, —ishon yoiaifoan.
MAT.26.74	Afanan ato yoini, —Uncai mato paratiroma. Diosin ua oin. Un chanicun Diosin ua chii uru muran potatiro. Nantonfin tapiaquin un mato icocoin yoiaiton. Ascan uncai na nocofunu Jesús oinmisimaran, —ishon Pedronun afanan ato yoini. Ascaino samamashta tacara cuoni. 
MAT.26.75	Tacara cuoaino Jesús yoia cuscan Pedronun shinantani. —Pedron un mia yoi. Na yamutan tacara cuoataima min ato yoiqui rafu non fusti huai, “Un Jesús oinmisimaran,” —ishon Jesús yoia cuscan shinantani chifi caashu Pedro fasi uaini.
MAT.27.1	Ascaino funamanrishta nocon niaifofoan shinanpainifo, —Ahuuscashomain non Jesús rutumatiroquin, —icashu yoinannifo. 
MAT.27.2	Ascatan munushcashon nan Romanon niaifoan ahuun anu Pilato ano Jesús iyonifo.
MAT.27.3	Asca huashon Judaspan Jesús rutuaifoan nicaquin fasi shinanni. —¡Ohua! Un Jesús ato achimanama shara icuanaran, —ishon shinanni. Ascashu nocon yorafohuunshon Dios cufimisi niaifofo yafi Dios fu tsainti pushu niaifofo ano cani treinta toro paratamacoin ahuun pui nuua ato nasoin cai. Ascacainicashon ato yoini. 
MAT.27.4	—Unfin chaca huaquin. Jesuscai ahua chaca huayamafiamisicun un ato parashon achimanaran, —ishon ato yoiaiton. Cumanifo, —Ahuuscaquitsi min noco anori yoiyoa. Noncai ascara tapipaima. Mififin min shinanquin, —huaifoan. 
MAT.27.5	Nicaquin nan Dios fu tsainti pushu muranshon ato naman torofo saafaini caashu afiri rusfipan tunushumuacucahuatan nani.
MAT.27.6	Asca huatan Judas cai cachiori niaifofoan nan torofo topinifo. Ascashu niaifofo afi ranan yoinannifo, —Nocon shunifoan yononi cuscan non ahuun rafanan yora rutumana nan puicai non Dios fu tsainti pushu muran huatiroma. Nan pui huati murancai non huatiroma. 
MAT.27.7	Na torofohuunshon nan cuti huamisi ahuun mai non finon. Nanno yora futsafo non mai huanon, —icashu yoinannifo. 
MAT.27.8	Ascasho nan mai anunifo —Imi maiiran, —huanifo. Natianri nannori yoiafo. 
MAT.27.9+MAT.27.10	Ascano nan Diosin tsain yoimisi Jeremías inon pacoai cununi cuscan natian man nanscacoin huaafo. Isca huaquin cununi,
MAT.27.9+MAT.27.10	“Israelifoan yoinifo, ‘Non treinta toro inantiro nan nocofunun noco achimashocun,’ ishon yoiafo. Nan torofohuunshon cuti huamisiton ahuun mai fiafo. Uhuun Ifoan ua yononi cuscan un cuti huamisiton ahuun mai fia. Nanscarifi aqui nanfoanrifi aton torofohuunshon cuti huamisiton ahuun mai fiaforan,”
MAT.27.9+MAT.27.10	ishon Jeremías cununi.
MAT.27.11	Ascashu Romanon niaifoan ahuun anu Pilato fu Jesús nia ini. Nan niaifoan Jesús yocani, —¿Minmun Judiofoan niaifocoin? —ishon yocaiton. —Nan min ua yoiai cuscafin unquin, —Jesús huani. 
MAT.27.12	Ascashon nocon yorafohuunshon Dios cufimisi niaifofo yafi Dios fu tsainti pushu niaifofoanri Jesús ahuara chaca huamisiran huafiaifoannocai puusinima. 
MAT.27.13	Ascaiton Pilato yoini, —¿Yorafoan mia chaca huaifo cuscan min nicaimamun? ¿Min ato cumapaimamun? —ishon yoini. 
MAT.27.14	Asca huafiaitocai Jesús cumanima. Tsain ichapa aqui chaca huafiaifoanricai fustishta ato cumanima. Ascaiton Pilaton ahuun nomuran shinanni, —¡Aira! ¿Ahuuscai ato cumapaimamun? —ishon shinanni.
MAT.27.15	Nan fusititian faritifi a cunu muran iquiafo fusti caimaquin Pilato ato yocapaoni. —¿Ratocai man caimapaimun? —ishon yorafo yocapaoni. 
MAT.27.16	Nantianri cunu muran iquia nocofunu fasi pofu rutumitsamisi. Ahuun anu Barrabás ini. 
MAT.27.17+MAT.27.18	Jesús ahua chaca huaiyamafiacun. A icai cuscan apaicaquin nocon niaifofo Jesusqui sinacaquin Pilato ano iyonifo. Nan acaifo cuscan Pilato man tapian ini. Ascacun Pilato nanno yora ichananfo yocani, —¿Ratocaimun un mato cainmashotioquin? ¿Barrabás iyamarai Jesús nan Cristo Diosin catoanran man huamisi? —ishon ato yocaiton. 
MAT.27.19	Ato yocatan tsaoshon manani cumaifoan nicapaiquin. Ascaino ahuinin cunu fuma aqui noconi. Cunun yoiqui isca huani, —Nan nocofunu Jesús shara. Ahua chaca huamaquin. Ahuusca huayamahuu. Uhuun namapan un oian ahua chaca huayamafiashu omitsiscaiton oin urifi uhuun nomuran ahuunoashu un omitsiscacoinna. Ascacun ahuusca huayamahuu, —ishon Pilato ahuinin cunushoni.
MAT.27.20	Ascafiacun nocon yorafohuunshon Dios cufimisi niaifofo yafi Dios fu tsainti pushu cushumisifoan nanno ichananfo ato yosiquin isca huanifo, —Jesús noco cainmashotamarocon Barrabás noco cainmashohuun. Ascashon Jesús rutuhuu ishon Pilato yoicahuun, —ishon ato yononifo.
MAT.27.21	Ascacun Pilato ato yocani, —¿Nan rafu ratocaimun man fuchipaiquin un mato caimashonon? —ishon ato yocaiton. “Barrabasquian,” huaifoan. 
MAT.27.22	—¿Un Barrabás caimashomun un Jesús nan Cristo Diosin catoan un ahuusca huaicai? —ishon ato yocaiton. Afanan nantifiton yoinifo, —Mastahuun, nanon, —huaifoan.
MAT.27.23	Ascaifoan Pilato ato cumani, —¿Ahuuscacufin? ¿Ahuamun chaca huaquin? —ishon ato yoiaiton. Ascafia fasi curushcain yoirianifo, —Mastahuun, nariscanon, —huanifo.
MAT.27.24	Ascaiton Pilato oian tsoan nicapaitama fasirocon mucai finaifoan. Masu fitan aton ointaifi muchoquimuni. Muchoquimutan ato yoini, —¡Oincapon! Uhuun nuama. Un Jesús cainmapaifiainocai man cainmapaima. Manrocon fasi rutupai. Ascan matohuunfi nuuaquin, —ishon ato yoiaiton. 
MAT.27.25	Nantififain cumanifo, —Nanscanon. A nai nocohuun nuunonquin. Nocon facufohuunri nuunon, —ishon yoinifo.
MAT.27.26	Ascaifoan nicaquin Pilato Barrabás ato cainmashoni. Ascashon ahuun ranushumuafo yononcun fichi cunoqui tuchiaton Jesús coshaqui futsanifo. Asca huashon mastanonfo iyonifo. 
MAT.27.27	Nan ranushumuafoan Jesús iyoafo anofin niaifoan ahuun pushu iniquin. Ascano nan niaifo cushumisifoan ranushumuafo chifinoafo cunani Jesús oin funonfo. 
MAT.27.28	Ascashon ahuun sahuuti shorifain futsa shonan sahuumanifo. 
MAT.27.29	Ascatan mosha chainipafo maiti huashon maimafain poquiti ahuun mumihuuri tsomamashon ratoconun mai chachishon yoinifo, —¡Aicho! Minfin Judiofoan aton niaifoquin, —ishon cashu mutsama huanifo. 
MAT.27.30	Ascashon aqui cumo michofain ahuun poquiti fiantan ahuun coshapacunifo. 
MAT.27.31	Ascashofin cashu mutsama huacatan nan sahuuti shonan pucashon ahuun sahuuticoin afanan sahuumanifo. Asca huatan mastai focaquin iyonifo.
MAT.27.32	Focani nan nocofunu Simonqui noconifo. Nan Simonfin Cirene anoashu cainniquin. Ascan nan ranushumuaton yononi. —Ihui coyan iquinan noco foshoicahuun, —ishon iyamafainifo. 
MAT.27.33	Gólgota ano fonifo. Gólgota yoia mapo shao. 
MAT.27.34	Nanno nococashon Jesús fimi unu pau tashipia osia ayamapaiyaifoan muutacai Jesús apainima. 
MAT.27.35	Asca huatan Jesús iyocashon mastanifo. Mastacatan ahuun sahuuti fianpacunifo. Toquiri tocoro rafuya cashuqui nan finonmanaton ahuun sahuuti fiqui tau huani. Ascashon cuyonfianifo. 
MAT.27.36	Asca huatan tsaocashon a Jesús mastafo foisnifo.
MAT.27.37	Ascano man ihui coyan iquinanqui mastacashon amanaonri cununifo isca huaquin,
MAT.27.37	ishon cununifo. Nannori Jesús icaran ishon mastanifo. 
MAT.27.38	Ascashon yomutso rafuri mastanifo. Ocuma futsa futsafain ocuma futsa futsa anifo. 
MAT.27.39+MAT.27.40	Ascashon camacaquin isca huanifo, —¡Cuu! Minfin yoimisiquin nocon Dios fu tsainti pushu min choquiacai. Ascatan osha rafu non fustitan min afanan futsa huairan min imisi. Mifin numatan ihui coyan iquinanmaquinoashu fotohuu. Min Diospan facumainquin, —ishon roanifo.
MAT.27.41	Nannori nocon yorafohuunshon Dios cufimisi niaifofo yafi Dios fu tsainti pushu cushumisifo futan Moisés cununi cuscan tapimamisifoan Jesusqui cashumutsamanifo. 
MAT.27.42	Ascashon yoinifo, —Nanton futsafo numafiatiroshaquin aficai numatiroma. Ascan minmain Israelifoan aton niaifoquin ihui coyan iquinanmaquinoashu fotohuu. Min ascaiton oinquifin non mia icoinra huaicain, —ishon roanifo. 
MAT.27.43	Ascasho niaifofoan nanno niafo ato yoinifo isca huaquin, —Jesús noco yoimisi, “Unfin Diospan facuqui,” ishon noco yoimisi. Nantofin Dios icoinra huamisiquin. Ascan Upa Diosin a fuchipaiquifin numatiroquin, —ishon aqui tsain chaca huanifo. 
MAT.27.44	Ascano afu masta rafutan aqui tsain chaca huacaqui roanifo.
MAT.27.45	Ascano fari masafinin racafiashu nan maitio faquishpacucahuani. Ascashu man fari caino afanan shafani. 
MAT.27.46	Ascaino nantianri Jesús fasi oi ashcafinin apa cunani, 
MAT.27.47	Jesús ascaiton yorafoan mapo cashon nicacaquin yoinifo, —Nicacapon. Elías cunaiton, —huanifo. 
MAT.27.48	Ascaino futsa ichoni fimi unu focash muran mishan nanupacufoantan faca tahua shatun mishan tunhuuinifoan Jesús inanpaiquin. 
MAT.27.49	Inanpaiyaiton atirifoan yoinifo, —Unuhuu. Elías oshomain fotomaicai non oinon, —huanifo.
MAT.27.50	Ascano Jesús fasi fiisinacahuani. Fiisinacahuatan naani.
MAT.27.51	Ascashu Jesús natapaiyaino a Judiofoan Dios fu tsainti pushu murannoa pano puta pochimua aficoin fashnupacucahuani. Nanscatapaiyaino mai nayanaiyainquin. Toquirininhuanfo torufafaini. 
MAT.27.52+MAT.27.53	Ascaino nan Diospan yorafo naacun mahua quini muran mai huanifo. Nan toquirinin huafo fupucui futsuaino Diosin afanan ato nimani. Ascashu Jesús funiaitian nanfori nan mahua quini murannoashu Jerusalén muran iquinifo. Ascaiton nanoa yora ichapafoan oinnifo.
MAT.27.54	Ascaino ranushumua niaifo yafi a futan Jesús cushuafoan mai naiyanaiyaicaino ahuara futsafori ahuascaraiton oincani fasi ratucoincaquin yoinifo, —Iconfinquin. Nanfin Diospan facuquin, —ishon yoinifo.
MAT.27.55+MAT.27.56	Ascaiton nannoshon ainfo ichapafoan chaicushon oinnifo. Nan María Magdalena non María futsa nan Santiago futan José ahua non Zebedeo facufoan aton ahuari. Nantifi nan ainfofo Galilea anoashu Jesús fu foanfafainmisifoan nan apaiyaifo cuscan ato huashomisifo.
MAT.27.57	Ascatan man fari caino nocofunu ahuashta yopatanaima ahuun anu José nan Arimatea anoashu cainni. Nantorifi Jesús tanamisi sharacoin ini. 
MAT.27.58	Nan José niaifo Pilato ano cashon yoiquin isca huani, —Niaifon, un Jesús toquirininhuan quini muran mai huapai. Un mia yocayoaran, —ishon yoini. Ascaiton, —Jesús ahuun caya José inancahuun, —ishon Pilato yononi. 
MAT.27.59	Ascaiton José Jesús ahuun caya pano oshopa sharacoinchi raconi. 
MAT.27.60	Racoshon toquirininhuan quini muran Jesús mai huani. A murancai tsoa maiyomisima muran mai huani. Ascashon toquirininhuanun fupofaini cani. 
MAT.27.61	Nannoshori María Magdalena futan María futsan tsaoshon oinnifo.
MAT.27.62	Iyoconaino tunutitian yorafohuunshon Dios cufimisi niaifofo yafi Fariseofo Pilatoqui fonifo. 
MAT.27.63	Focashon yoinifo, —Niashu nan Jesús chanishunin yoimisi, “Un naashu osha rafu non fustitan un afanan funitiroran,” imisi. 
MAT.27.64	Ascacun min ranushumuafo a maia toquirininhuan quini ano ato nichihuun cushunonfo. Min asca huaiyamaitofin afu rafuafoan ahuun caya onui futirofoquin. “Man funiaran,” icashu chanishcaquin. Jesús chani tauyomisi. Ascan chipocaifin fasi chani finacointirofoquin, —huaifoan. 
MAT.27.65	Pilato ato yoini, —Manfin mato Dios fu tsainti pushu murannoa maton ranushumuafo a toquirininhuan quini ano ato nichicahuun cushutanonfo, —ishon ato yoini. 
MAT.27.66	Ascaiton a toquirininhuan quini ano ranushumuafo nichinifo. Nanfoan toquirininhuan sapa tocoro fuposhon ahuara tuipaton tanyacunifo. Ranushumuafo nanno nichifurani funifo nannoshon cushunonfo.
MAT.28.1	Ascano Israelifoan noco tunutitian nan Domingo anaitia iyoconaino nan maia ano oin focani fonifo. 
MAT.28.2	Ascaino nantianri mai fasi curushcain nayanaiyaicaino nocon Ifo Diosin ahuun oinmati afu icafo nai ariashu fotoni. Fototan toquirininhuan fuputan acamaqui tsaoni. 
MAT.28.3	Ascaino ahuun fuso fasi chashacoinni. Naan canan facaica ointsa. Ahuun sahuutiri fasi oshopa yoa rama furoa ointsa. 
MAT.28.4	Ascaiton oincani ranushumuafo fasi ratui tari taricani aton ratupasi nayonifo. Nan naa shinantsa anifo.
MAT.28.5+MAT.28.6	Ascaiton Diospan oinmatinin afu nai muran icaton María rafu yoini, —Ratuyamacahuun. Mun tapia man Jesús funai yoa. Jesús man mastafiaitafo natian nunoma. Mato yoimisi cuscan man funia. Oin fucapon quini muran. Nan racaitano. 
MAT.28.7	Ascashon afu rafuafo ato yoiriscatacahuun, “Jesús naafiaitashaqui man funiaquin. Galilea ano cai tauicai anoshon mato manashqui. Nannoshon man ointiro.” Un mato yoiai cuscan ato yoiriscatacahuun, —ishon Diosin nai oinmatinin ainfo rafu yoini.
MAT.28.8	Ascaiton nicatan nan ainfo rafu toquirininhuan quini anoashu ichonifo. Ratufiacani aton nomuran fasi unimacoincaquin afu rafuafo yoi focani ichonifo. 
MAT.28.9	Ichoaifoanno Jesús atoqui niriscatani. Ascashon, —Mun moiyaran, —ishon ato yoini. Ascaiton nan ainfo rafutan taicopacufoantan, —Min nocon Iforan —huaifoan. 
MAT.28.10	—Ratuyamacahuun. Ascatamarocon uhuun ushtofo ua yoishotacahuun Galilea ano fononfo. Nannoshon ua oinshcaquin, —ishon ato Jesús yoini.
MAT.28.11	Ascatan ainfofo Jesús anoashu foaifoanno ranushumuafori yorafohuunshon Dios cufimisi niaifofoqui nan oianfo cuscan atoqui chaninifo. 
MAT.28.12	Ascaiton nicacani niaifofo ichanancashon shinannifo, —Nonmun ahuusca huaicai, —ishon. Ascashon ranushumuafo yoinifo, —Non mato yoiai cuscan nannoricoinrifi futsafo yoicahuun non mato pui ichapa inanon. 
MAT.28.13	Ascacun ato yoiqui isca huatacahuun, “Jesús fu rafumisifoan non oshano fucashon Jesús ahuun caya man onuaforan,” ato huatacahuun. 
MAT.28.14	Ascaiton niaifocoinin nicaquin Jesús ahuun caya anoma nicai raquirira icaiton non yoisharaicanon mato ahuusca huanonma, —ishon niaifofoan ranushumuafo yoinifo. 
MAT.28.15	Ascashon ato pui inanfoanno focashon nan niaifofoan ato yoiafo cuscan nannoricoin ato yoinifo. Ascaiton nan maifoti anoafo futan Israelifoan nicanifo. Ascano nantian icoinra huanifo ranushumuafoan ato yoiaifo cuscan nicacaquin.
MAT.28.16	Ascashu non afu rafuafo once nan Jesús noco yoia cuscan machi Galilea ano non cani. 
MAT.28.17	Ascashon oinquin non yoini, —¡Aicho! Min nocon Ifo Jesús. Non mia fasi noiran, —ishon non yoini. Ascafiaitocai futsafoan icoinra huacuanima. 
MAT.28.18	Ascano nocoqui chaimashta oshon noco yoini, —Uhuun Upa ua yonoa nantifi nai ariafo yafi mai anoafori un yononon. 
MAT.28.19	Ascacun manifoti anoafo yoifoanfafaitacahuun ua icoinra huafain ua tanasharanonfo. Uhuun Upa Diosin ahuun anuhuunshon yafi uhuun anuhuunshon non Diospan Yoshin Sharahuunshonri yorafo unu muran iquimashcaquin. 
MAT.28.20	Ascashon nantifi un mato yonoa cuscan huafain yorafori yosicahuun icoinra huafain ua nicasharanonfo. Unfin matofu iquicai. Ascashu nan un afanan oaitian un mato furi ipanacaran, —ishon noco Jesús yoini. Nanti.
MRK.1.1	Natian tsain shara Jesucristo Diospan Furunhuunoa un mato cunushoni man tapinon. Nuno mai ano niyoashu ini cuscan un mato tapimai.
MRK.1.2	Cainyataima fari ichapa inonpacoai cuscan ahuunoa nocon shuni Isaías cununi. Chipo inaca cuscan yoiyomisi. Upa Diosin Furun yoiyoni cuscan Isaías aqui cununi isca huaquin,
MRK.1.2	“Upashtan, min yorafoan mia onantaima uhuun tsain yoimisi un atoqui nichicain mihuunoa ato yoinon. Itisharanonfo mia nicashquin,”
MRK.1.2	ishon Upa Diosin Furun yoini cuscan aqui cununi. 
MRK.1.3	Diosin tsain yoimisihuunoari cununi.
MRK.1.3	“Tsoan istaipamashon ahuun yorafo yoishquin isca huaquin, ‘Nocon Ifo oshquiquin. Itisharacahuun. Maton chaca shatucoincahuun isharashcaquin,’ atofin ato yoishquiquin,”
MRK.1.3	ishon Juan cainyataima fari ichapa inaca cuscan Isaías ahuunoa cunushoni. 
MRK.1.4	Ascan cununi cuscacoin aa. Tsoan istaipamanoashu Judea mai ano Juan oni. Ascano aqui furifurinifo. Furifuriaifoan ato yoiquin isca huani, —Maton chaca shatucoincahuun. Man ascaiton Upa Diosin maton chaca rau huanon afanan shinanshquinma. Asca huatan maton chaca shatucoinshon futsafori ismashcaquin un mato unu muran iquimanon, —ishon Juanpan ato yoini. 
MRK.1.5	Ascano Jerusalén anoafo yafi Judea anoashuri aqui funifo. Ahuun tsain nicapai funifo. Fucashon atirififoan aton chaca yoiaiton Juanpan ato unu Jordán naquishon iquimatan cainmapacuniquin.
MRK.1.6	Camello inapan rani ahuun camisa huashon Juanpan sahuua ini. Ascashon yoinaton fichi aqui nanushumuni. Ascashori ocutsuru pifain afuchi fona ayani. 
MRK.1.7	Ascano isca huaquin yoini, —Nocofunu futsan samamashta mato tapimai oshquin. Ua fasi finoncaia. Ahuamamishti huatiro. Uncai asca huatiroma. Un ahuara shara huahuu rafanancai un ahuun oinmatima. Uhuun ramapaiyamainocai un ahuun oinmati icuanama. 
MRK.1.8	Un mato unu muran iquimatan cainmanaquin maton chaca shatushon man Dios tanasharanon ascashon man ato oinmanon. Atofin ahuun Yoshin Shara matoya rafumapacuiquin, —ishon Juanpan ato yoini.
MRK.1.9	Ascano Jesús Galilea anoashu unu Jordán ano cani. Nannoshon Juanpan unu muran iquimatan cainmani. 
MRK.1.10	Ascatapaiyaino naicoin finoinnifoantan Upa Dios icariashu nai fupuini. Nai fupuicaino Diospan Yoshin Shara ruhuin cuscara Jesusqui fotopacucahuanaiton oinnifo. 
MRK.1.11	Fotoaino nai murannoa Upan Diosin ahuun oi nicanifo isca huaiton, —Minfin uhuun Facuquin. Un mihuun fasi noicoin. Un miqui fasi unimacoinran, —ishon Apa Diosin yoini.
MRK.1.12	Ascano tsoan istaipamashon ano Diosin Yoshin Sharapan Jesús iyoni. 
MRK.1.13	Anocai tsoa icai inima. Yoinafosi nanno icai ini. Nannoshon Satanás cuarenta oshatan chaca huamapairiani. Ascatan amaquinoashu caino Upa Diosin ahuun oinmatifo afu icafo Jesusqui fotonifo cushushcaquin.
MRK.1.14	Ascano Juan ranushumuafoan cunu muran iquimanano Jesús Galilea ano nasocaini Diospan tsain shara yorafo yoishquin. 
MRK.1.15	Ato yoiqui isca huani, —Nocon Ifo Diosin matoqui oshquiquin. Maton chaca shatucahuun. Chaca huaquima Diosin tsain shara icoinra huacahuun, —ishon Jesús ato yoini.
MRK.1.16	Ato yoitan ianmanhuan Galilea cusumun cani. Caquin Simón chipocun Andrés futan nushutinin nushuaifoan ointoshini. Nan rafutanfin nushumisi inifoquin. 
MRK.1.17	Ascaiton, —U fu fucahuun. Manfin nushumisicoinquin. Man shiman ichaparasi nushutinin fia cuscan natian uhuunshon man uquin yora ichapa ihuushqui aton Ifo un inon, —ishon Jesús ato yoiniquin. 
MRK.1.18	Ascaino nushuti huafaini afu fonifo.
MRK.1.19	Jesús chaimashta catan Zebedeo facu rafu fuchini. Nan nanu rafutan Santiago futan Juanpan shasho naquishon nushuti icushnifoquin. 
MRK.1.20	Ato fuchishon, —Un fu fucahuun, —ato huani. Ascaino samamashta apa yafi ahuun oinmatifo shasho naqui nichifaini focani afu fonifoquin.
MRK.1.21	Ascano Capernaum mai ano fonifo. Judiofoan aton tunutitian ichananti pushu muran atofu ichanannifo. Ichananfoan Jesús ato yosiniquin. 
MRK.1.22	Ascaiton nicacani —¡Aira! Nicacapon. Tsoancai anori noco yosimisima. ¿Ahuuscashon nunori noco yosisharaimun? Ahuun tsain sharacoin nanua. Moisés cununi cuscan nocon tapimamisifoan anori noco yositamarocon niaifoan tapicoian cuscara noco yosiaran, —ishon yoinifo.
MRK.1.23	Ascano nannoa ichananti pushu murannoa nocofunu yoshin chacanun ahuun nuushon fiisimani. 
MRK.1.24	Fiisimaino, Jesús fuchini. Fuchishon yoiquin, —¿Ahuuscain min noco fucash huai oamun, Jesús Nazaret anoaton? ¿Min noco omitsiscapanacafo muran min noco potai oamun? Man non mia onan. Diosin mia catonni. Mincai chaca huamisima, —ishon yoshin chacapan yoini.
MRK.1.25	Ascaiton, —Tsainyamahuu. Amaquinoashu catahuun, —ishon Jesús yoshin chaca curushcain nichini. 
MRK.1.26	Ascainofin yoshin chacapan nocofunu fasi musta mustaimatan amaquinoashu fiisicaini cani. 
MRK.1.27	Ascaiton oincani, —¡Aira! Jesús fasi ahuamamishti huacointiro. Iscaracai ahuashta non oinyomisima. ¿Ahuuscashomun ahuun tsainman yoshin chacapan nicacasmafiaiton nan yoia cuscacoin huaaquin? —icashu yoinannifoquin. 
MRK.1.28	Ascatan chanifoanfafainifo Jesús aca cuscan ahuunoa Galilea anoafo yoifoanfafainifo.
MRK.1.29	Ascacaini Judiofoan ichananti pushu murannoashu Santiago yafi Juan fu focani Simón futan Andrés pushu ano noconifo. 
MRK.1.30	Nanno Simón ahuun raisi yoshafo fasi yonaiton Jesús tapimanifo. 
MRK.1.31	Ascano Jesús mutsoinifoannaino funinaca huani. Funinaca huatan yona matsiriscatan nan yoshafoan ato pimashquin pichacufaini.
MRK.1.32	Ascatan man fari caino isinincai futsa futsatapafo yafi yoshin chacafo atohuun nuufafaina yorafoan Jesusqui ihuunifo ato cayahuamapacunon. 
MRK.1.33	Nan pushurasi anoashu Jesusqui funifo. 
MRK.1.34	Isinincai futsa futsatapafo ato cayahuamapacuano. A yoshin chacafo atohuun nuufafaina atomaquinoa potani. Jesús Diospan facun yoshin chacafoan onainfoan —Tsainyamacahuun, —ato huani.
MRK.1.35	Ascatan shafacuaino pushu murannoashu Apa Dios cuficai tsoan istaipama cani. 
MRK.1.36	Caano Simón non afu rafuafoan Jesús funai focani fonifo. 
MRK.1.37	Fuchicashon, —Nantifi yorafoan mia funairan, —huanifo.
MRK.1.38	—Pushurasi futsafo ano non canon un atori Upa Diosin tsain yoinon. Ascacun uhuun Upa Dios ariashu nuno un oaquin, —Jesús ato huaniquin. 
MRK.1.39	Ascashu nantishon Galilea ano cahuacacaini Israelifoan aton ichananti pushu muranshon Diosin tsain ato yoini. Nan yoshin chaca atohuun nuuafo atomaquinoa potaniquin.
MRK.1.40	Ascatan nocofunu futsa yoratishon ranimamishti rashquishi futsua Jesusqui nocoshon. Ratoconun mai chachishon yoini, —Ua caya huapaiquifin mian caya huatiroquin, —huaiton. 
MRK.1.41	Ahuun ramapaiquifin ahuun mucuman ramanni, —Ai Un mia caya huai. Ascan natianfin min caiyaicain, —huainofin. 
MRK.1.42	A rashquishi futsua cayariscani. 
MRK.1.43+MRK.1.44	Cayacun yoini, —Un mia caya huaa tsoa yoiyoyamahuu. Nocon caifohuunshon Dios cufimisi a ismatahuun. Moisés mato yononi cuscan chashoanun facu a inanhuun mia rutushonon. Min chaca soafain min caya ato oinmashquin. Ascano tapinonfo Moisés noco yononi cuscan min aiton, —ishon Jesús yoifia. 
MRK.1.45	Nicatamarocon samamashta ato yoifoanfafaini, —¡Oincapon! Jesús ua caya huashara, —ishon ato yoifoanfafaini. Ascaiton nicacani yorahuanrasi Jesusqui fupaifiacani Jesús iquitiroma ini. Ascano tsoan istaipama caano pushurasiti aqui cuyo funifo.
MRK.2.1	Ascano osha ranantan afanan funifo. Capernaum ano nasofuracani. Nanno pushu muran iquicun nicanifo. 
MRK.2.2	Nicacani yorahuanrasi aqui funifo ato Diosin tsain yoinon. Pushu fospicoianno tsoa futsa afanan iquitiroma ini. Umaintiri yora ichapacoin yuruicafono afanan tsoa iquitiroma ini. 
MRK.2.3	Ascano nocofunu rafu non rafuriton aton yora charishi futsua shuhua naratashon ihuunifo Jesús caya huamanon. 
MRK.2.4	Iquimapaifiacaquin yorahuanrasi pushu fospiano iquimanifoma. Ascashon pushu fomancayan tapa tsucashon Jesús nia naman fotomapacufoannifo. Nanno yorahuanrasi nastui shuhua ya ratapacufoannifo. 
MRK.2.5	Jesús oian nan nocofunu yoratishon charishi futsua ahuun yorafoan fasi icoinra huaifoan. Oinquin a yoratishon charishi futsua yoini, —Uhuun yorashta, mun mia chaca soashona, —huani.
MRK.2.6	Ascano Moisés cununi cuscan tapimamisifo nanno tsaoafo ini. Aton nomuran shinancani, 
MRK.2.7	—¡Ajaa! ¿Ahuuscain na nocofunun anori yoimun? Diosin fustitofin chaca soatiroquin. Nocofin fuparaniquin. “Un Diosiran,” ishon. Anori yoiquifin “Upa Diosin chaca huaiquin,” —ishon aton nomuran shinannifo.
MRK.2.8	Ascaifoan shinainfo cuscan Jesús onanshon ato isca huani, —¿Ahuuscaquimun maton nomuran amaquiri man shinaincain? 
MRK.2.9+MRK.2.10	Unfin Cristoquin un yorafo aton chaca soashotiroquin. Un chaca soafain un ahuamamishti huatiro un mato oinmanicain. Upa Diosin ua catoan. Ahuunshonfin un yorafo aton chaca soashotiroquin, —ishon ato yoini. Asca huatan nocofunu yoratishon charishi futsua yoini, 
MRK.2.11	—Min pushu ano min shuhua ya funicaitahuun, —huani. 
MRK.2.12	Asca huatanaino nanno icafoti aton ointaifi funinaca huantan ahuun shuhua chishtofaini cani. Ascacainaiton oincani nantifi yoinain futsunifo, —¡Aira! Diosin ahuamamishti huatiroquin. Noncai iscara oinyomisima. Diosin sharaquin, —icashu yoinannifoquin.
MRK.2.13	Jesús nanscacaini afanan ian cusumunri caino yorahuanrasi afanan aqui funifo. Ascano ato yosini. 
MRK.2.14	Ian cusumun cahuanquin Alfeopan facu ahuun anu Mateo Jesús oinni. Nanton niaifo pui fishofafainmisi. Pushu facu muran tsaoa ini. Ascaiton Jesús a yoiquin, —Uqui ohuu. Ua tanamisi ishquin, —huani. Asca huaino funinaca huatan afu cani.
MRK.2.15	Ascaino Mateon Jesús yafi afu rafumisifo ya ahuun pushu ano iyoni ato pimashquin. Niaifo pui fishofafainmisifo non Moisés cununi cuscan tapifiacashon tanapainifoma Jesús fu foanfafainmisifo ahuun tsain nicapaicani. Afori Mateon pushu muran iquinifo ato futan pishcaquin. 
MRK.2.16	Ascano Moisés cununi cuscan tapimamisifo nanfofin Fariseofo iniquin. Oincaquin Jesús tanamisifo yoini, —¿Ahuuscain Jesús na niaifo pui fishomisifo yafi Moisés tsain tapimafiacashon tanapainifoma futan piimun? —huanifo.
MRK.2.17	Ascaifoan nicaquin Jesús ato cumani, —A isinincaifoma caya huamamitsamisi yopacanima. Ascan nan isinincaifoti fasi caya huamamitsamisi yopacoincani. Ascarifi aquin, “Uncai ahua chaca huamisimaran,” icaifoan un aton chaca soashotiroma. Ascan, “Unfin fasi chaca huamisiquin. Un imisi cuscan un afanan apaimaran,” icaiton un ato yoitiro, “Uqui fucahuun. Un maton chaca soashotiroran,” —ishon Jesús ato yoini.
MRK.2.18	Ascano iyoco futsaino nan Juanhuunshon tanamisifo non Fariseofoan piqui tununifoquin. Ascaiton futsafoan Jesús yocanifo, —¿Ahuuscain Juanhuunshon tapimisifo futan Fariseofoanri piqui tunufiaino minhuunshon tapimisifoancai piqui tunucanimamun? —ishon yocaifoan.
MRK.2.19	Jesús ato cumani, —Yora unimaifoancai chaca shinancanima. Ascacucai piqui tunutirofoma. Funun ato chani huafoanricai piqui tunutirofoma. Fununmain ato fucunfin. Ascaino unimacaquin. 
MRK.2.20	Ascafiaino funu chipo atomaqui cano shinancaquin piqui tunutiroforan, —ishon Jesús ato yoini.
MRK.2.21	Tsain futsari ato yoini isca huaquin, —Camisa shunishta fashnucun funa potonun icushumua poto funa chopi futsuashu camisa fasi uhuai finacointiro. Tsoancai afanan ascara icushpaitiroma. Nanscarifi aqui un mato tsain funa yosian cuscan nicacoinshon man apaoni cuscan man afanan apaitiroma. Tsoan ua tanacoinshocai apaoni cuscan huatiroma. Ascashu funa cuscara shara itiro. 
MRK.2.22	Nanscarifi aqui tsoancai fichi tutso shuni muran vino funa a muran manutiroma. Toshacainaino fichi tutso chacanatiro. Vinori cuyofotiro. Nanscarifi aquin maton shunicaifoan mato yosimisi cuscan yafi un mato yoiai cuscan nan rafucai ositiroma. Un mato yosiain cuscacoin nannori. Diosin tsain shara. Ascan maton shunicaifoan yosia cuscacai anorima. Anori tanashucai Diosin mato imapaiyai cuscan man atiroma. Nan rafu osishon nicapaiquicai man shinansharatiroma. Vino funa fichi tutso funa muran manua shara itiro. Nanscarifi aquin ratoranfoan apaoni cuscan unutan un ato tsain funa yosiain cuscan fusti tanacointirofo Diosin ato funa shara imatiroran, —ishon Jesús ato yoini.
MRK.2.23	Ascatan Israelifoan aton tunutitian Jesús yafi ahuunshon tapimisifo mau mapai fucaquin trigo mutuscashon fonicoincaquin piainfoan. 
MRK.2.24	Fariseofoan oincaquin Jesús yoinifo, —¡Oincapon! ¿Ahuuscain nocon shuni Moisés yononi cuscacai man aima? Tunutitian trigo man mutuscaniran, —huaifoan.
MRK.2.25	Ascaiton Jesús ato cumaquin, —¿Davidhuunoa cununi cuscan man oinmisimamun? ¿Fonainquin nocon shuni David afu rafuafo futan ani cuscan man nicamisimamun? Nicacapon un mato yoinon. 
MRK.2.26	Abiatar nocon yorafohuunshon Dios cufimisi niaifocoin ini. Nantianri David yafi afu rafuafo Diosin tsain cufiti pushu muran iquinifo. Iquicatan amurannoa misifo ato piquini fasi fonicoinquin. Tushu futsa yamaino, misifofin nan nocon yorafohuunshon Dios cufimisi niaifocoinnaasi ini. Tsoa futsan pitiroma. Nannori yonofiani fasi fonicoinquin David pini. Ascashon afu rafuafori pimani.
MRK.2.27	Ascan un mato yoinon. Upa Diosincai nunori shinannima. Isca huaquin, “Un tunutitian yonoyonon. Chipo un yorafo onihuai tunutitian yonononfomaran,” ishon anori shinannima. Ascatama Upa Diosin yorafo shara huapaiquin Moisés yoini isca huaquin, “Ato yonohuun semanantifi shafa fusti yonononfoma. Tunuyononfo ua shinancaquin,” ishon Upa Diosin yoini. 
MRK.2.28	Ascacun un yoitiro ahuuscamain tunutitian man atiroquin. Uafin Upa Diosin catonniquin, —ishon ato yoini.
MRK.3.1+MRK.3.2	Ascatan tunuti futsaino Jesús Israelifoan aton ichananti pushu muran iquini. Iquicun Fariseofo yafi Moisés cunu tapimamisifoanri Jesús aasi oinnifo ahuuscashomain nocofunu musufimua tunutitian caya huaicain. Ahuunoa ahuara chaca yoipaicaquin. 
MRK.3.3	Ascan Jesús a nocofunu musufimua yoini. —Aton ointaifi nuno nihuu, —huani. 
MRK.3.4	Ascaino nocofunun ato nishoni, —Un mato yocain man ua cumatiromainquin. ¿Raquiri Moisés tsain noco yonoamun? ¿Tunutitian non ahuara huatiromun? ¿Nonraca sharatiro? ¿Nonraca chacatiro? ¿Tunutitian non yora cayahuatiromun? ¿Yora isinin icai oamun non cayahuaimun? Non caya huamama natiro. Nocohuun nutiro. ¿Non rutua shinantsain? ¿Ascamun shara? —ishon ato yocani. Ascafiaino puusinifoma.
MRK.3.5	Ascatan sinaquin ato oiancutan ahuun nomuran fasi shinain, —¡Ohuashta! ¿Ahuuscashon aton nomuran shinanchacamisifomun? Ua icoinra huacatama, —ishon shinanni. Ascashon a nocofunu musufimua yoini, —Min mucu mushan huahuun, —huaino. Yonoa cuscan mushaniquin. Ascashu ahuun mucu muma sharacoin iriscatani. 
MRK.3.6	Ascaino Fariseofo amaquinoashu Herodes ahuun yorafo ano fonifo, —¿Ahuuscashomain non Jesús achimanain rutunonfo? —icashu yoinannifo.
MRK.3.7+MRK.3.8	Ascatan Jesús yafi afu rafumisifori nannoashu ianmanhuan Galilea ano fonifo. Foaifoanno yorahuanrasi Jesusqui funifo. Galilea anoashu fuaifo Judea anoashu fuaino Jerusalén anoashu fuaino Idumea anoashu fuaino unu Jordán chaimashta icafori fuaino Tiro yafi Sidón anoashuri aqui funifo. 
MRK.3.9+MRK.3.10	Yora ichapa caya huamamisi tapicanashu isinincaifo ichaparasi aqui funifo. —Norifi non Jesusqui mupiashu non cayatiroran, —icashon shinannifo. Jesús oinquin afu rafuafo yoini, —Ua shasho fushocahuun. Ipaishoma un yopaicai. Yorahuanrasiton ua yuruatiroquin, —Jesús huani. 
MRK.3.11	Yora yoshin chacafo atohuun nuafo Jesús fuchicatan fuopacufoannifo. Ascashon yoinifo, —Minfin Diospan facuquin, —huaifoan. 
MRK.3.12	—Tsainyamacahuun. Un Diospan facuqui tsoa yoiyamacahuun, —ato curushcai huaniquin.
MRK.3.13	Ascatan Jesús machi mapufaitan afu rafuafo cunani, —Uqui fucahuun, —ato huani. 
MRK.3.14	Aqui fuafoan doce catonshon ato yoini, —Man uhuun yonomisifo itiro ufu rafufafaincahuun. Un mato nichicai man yorafo Upa Diosin tsain ato yoinon. 
MRK.3.15	Un mato yonoshqui uhuunshon yoshin chacafo futsafohuun nuucun atomaquinoa man potatiroran, —ishon ato yoini. 
MRK.3.16	Nan doce Jesús catonni afoan aton anufo un mato tapimanon. Futsan Simonfiacun ahuun anu futsan Jesús tuqui huani Perdo. 
MRK.3.17	Futsafo Zebedeo facu rafu Santiago yafi Juan. Aton anu tuqui huani Moanurquisi, onicoinnin tsainmanfin nocofunufo curushcoin nan turuica cuscara. 
MRK.3.18	Futsanfoan aton anu Andrés non Felipe non Bartolomé non Mateo non Tomás non Alfeopan facu Santiago non Tadeo non Simón futsan nanton fasi Diosin tsain tanasharacoinpaiyaino. 
MRK.3.19	Futsan ahuun anu Judas Iscariote nanton Jesús potashon ato achimani.
MRK.3.20	Ascatan Jesús yafi afu rafuafo pushu muran iquinifo. Iquiano yorahuanrasi a nicapaicani aqui funifo. Ascano ato yosiaino a futan afu rafuafoan ahua piinifoma. 
MRK.3.21	Ascano ato yosifaiquin, yosifaiquin huaiton. —¡Uru! Jesusfin nison cuscaracoinquin, —icashu ahuun yoinannifo. Acaifoan nicai ahuun yorafo funifo. Ihuipaicani.
MRK.3.22	Asca Moisés tsain tapimamisifori Jerusalén anoashu nicapai aqui funifo, Ascashon yoicaquin —Jesusfin Satanashuunshon ahuarafo huaiquin. Satanás yoshin chacafoan aton niaifo. Ahuunshon nocofunumaquinoa yoshin chacafo potairan, —ishon yoinifo.
MRK.3.23	Ascano Jesús ato cunani. Ato ahuara futsafohuunoa yoishquin ato tapimanon. Yoini isca huaquin, —¿Ahuuscashumain Satanás afiri potatiroquin? 
MRK.3.24	Caifofo afi ranan rutunain cuyotirofo. 
MRK.3.25	Yorafori afi ranan rutunain cuyotirofo. 
MRK.3.26	Nanscarifi aqui Satanás afin ahuun yoshin chacafo potaino arifi funotiro. Asca huaino ahuun yono chacanatiro arifi cuyotiro. 
MRK.3.27	Shinancapon. Nocofunu mutsisipacoinin ahuun pushu cushuanocai tsoa iquitiroma ahuun mafo onunshquin. Ascafiaino rufofo achifain munushushon ahuun mafo onutiro, —ishon Jesús ato yoini. 
MRK.3.28+MRK.3.29+MRK.3.30	—Jesuscai Diospan Yoshin Sharahuunshon yorafo caya huamama yoshin chacahuunshon ato caya huamaran, —ishon yoinifo. Ascafiaifoan Jesús ato yoini, —Icon un mato yoinon. Ua nicacahuun. Ratoran futsan futsafo tsain chaca huafain Diosquiri chaca huacun Upa Diosin nantifi chaca huaa cuscan rau huashotiro. Ascafia tsoan Dios nicacasmaiton yoiquin isca huatiro, “Naton aca cuscan Satanashuunshon acaran,” huafiaino Diospan Yoshin Sharahuunshon atiro. Nanton Diospan Yoshin Sharahuunoa tsain chaca huacun Upa Diosin ahuun chaca rau huanacama. Chaca huaa cuscan ahuun nuupacunacaran, —ishon Jesús ato yoini.
MRK.3.31	Ascano Jesús icano ahua yafi chipocufo noconifo. Pushu fospiaifono chifishon niafo futsa amuran nichini a yoinonfo. 
MRK.3.32	Yorahuanrasiton cufuacunifo. Ascano futsan yoini, —Min uhuan futan ushto rananun chifi nishon mia ahuara yoipai fuaforan, —ishon yoiaiton. 
MRK.3.33	—Un mato tapimai ratofomain uhuun uhua yafi uhuun ushtofoquin, —ishon ato yoini. 
MRK.3.34	Ascano cufuacufoannaifoan ato oiancufainquin, —Nafo uhuun uhua cuscarafo yafi uhuun ushto cuscarafoquin. 
MRK.3.35	Uhuun Upa Diosin ato amapaiyai cuscan afofin uhuun ushtofo cuscara non uhuun chicofo cuscarafo non uhuun uhua cuscarafoquin, —ishon Jesús ato yoini.
MRK.4.1	Ascano iyoco futsaino ian cusumunshon Jesús ato yosiaiton nicacani yorahuanrasi funifo. Fuaifono shashon naqui nanupacucahuan cushan camaqui tsaoshon ato yoini. Ascaino ian cusumun maponifo ahuun tsain nicacani. 
MRK.4.2	Ahuun tsainman ato ichapa yosini isca huaquin, 
MRK.4.3	—Uhuun yoramishtichin ua nicasharacahuun un mato yoinon. Nocofunun ahuun noshati murannoa fimi ushu fishon ahuun mau mamaqui. 
MRK.4.4	Saacano ushufo fai nushmancayan pacua puiyafoan piinifo. 
MRK.4.5	Ushu rananri toquiri camaqui pacua maima ano pacuni. Samamashta ushu foaicano 
MRK.4.6	farin tsacaqui yositima huani.
MRK.4.6	Ascano nani. Ahuun tapo chaimashta foanno fanafo nai cuyoni. Tsasi futsuni. 
MRK.4.7	Ushu rananri tasha murannoashu foaisharanima. Ascatari fiminima. 
MRK.4.8	Ascan ushu rananri mai shara ano saaca. Foaisharashu fimini. Futsa foasharashu treinta ahuun fimi icaino ushu futsa sesenta ahuun fimi icaino futsa cien ahuun fimi ini, —ishon yosini.
MRK.4.9	Ascano Jesús ato yoiquin, —Man pafiqui yaquin ua nicasharacahuun, —ato huani.
MRK.4.10	Ascano chipo yorafo amaquinoashu fonifo. Foafono afu rafuafo doce fucashon yocanifo, —Ifon, min rama fimi ushu saamisihuunoa ahuara noco tapimashquin non tapisharamaquin. Noco shafacafi yosihuu, —huaifoan. 
MRK.4.11	Asca huaifoan Jesús ato cumani, —Upa Diosin a icanoshon ahuun yorafo iquinai cuscan un mato fusti shafacafi tapimai. Ascashon futsafo ahuarafo cuscarahuunshon fustisi un ato yoiaquin. 
MRK.4.12	Nicasharaifoan Upa Diosin aton chaca soashocuana ato rau huashquin. Ascan oinfiaquicai tapitirofoma. Nicafiaquicai tapitirofoma. Tapicashon aton chaca shatucuanafo Diosin tsain icoinra huashquin. Ascaiton un aton chaca soashocuana, —ishon ato yoini.
MRK.4.13	—¿Nanfo un saamisihuunoa ahuara futsa ato tapima cuscan man nicayamaiton ahuuscashomun man tsain futsafori nicatiroquin? 
MRK.4.14	Nicasharacahuun un mato tapimanon. Nan ushu saamisi Diosin tsain yoimisi cuscara. 
MRK.4.15	Ushufo fai nushmancayan pacua puiyafoan samamashta piinifo. Nanscarifiai Diosin tsain yoimisiton aton nomuran nanupaifiai aton nomuran fai curush cuscaracoin. Ascan Satanás ato tsain futsa yoiquin afanan Diosin tsain nicanonfoma ahuun ointi muran funomana.
MRK.4.16+MRK.4.17	Ascan futsafoan aton ointi toquiri cuscara. Ushu toquiri camaqui pacuni anoashu ahuun tapo chaimashta foanno samamashta fanafo nai cuyoni. Tsasi futsuni. Nanscarifiai futsafoan Diosin tsain tau huaquin nicaiyoi unimacoinfiashon samamashta ahuun tsain cachiquiri huatirofo. Diosin tsain nicafiacatan aton nomuran nanucoianfoma. Ascan ahuara chaca finonshon iyamarai omitsiscaifoanno afanan Diosin tsain nicapaitirofoma. Dios afanan tanapaitirofoma. 
MRK.4.18+MRK.4.19	Ascan un mato yoiai cuscan ushu futsa tasha muran foaicashu foaisharanima. Nanscarifiai futsafoan Diosin tsain nicafiai chipo ahuara futsa chaca shinanquin. Shinanchacafain pui ichapa noifain, “Un pui ichapayashuraca un isharatiroatin,” ishon amaquiri shinanquin. Diosin tsain afanan shinainma. Ascano Diosin tsain nicafiaquin ahuara futsa shinaintocai ahua Dios ashotiroma.
MRK.4.20	Ascanfiaquin ushu futsafoan mai shara ano saacano foaiquin yosiashu man fimi ichapa ya. Nanscarifiai futsafoan Diosin tsain nicacoinpaiquin ahuun tsain aton nomuran nanucointiro. Futsan ahuun tsain nanusharaino Diosin yoini cuscacoin atiro. Futsanri ahuun tsain nicacoinquin finacointiro. Futsanri fasi mima huacointiroran, —ishon Jesús ato yosiniquin.
MRK.4.21	Ascano afanan ahuara futsan ato yosiquin isca huani, —Tsoancai faquishiaino oinpaiquin lamparina otashon cutipan fupotiroma. Tsoanricai oshati nanman huatiroma. Ascatama tapa camaqui huatirofo shafacafi oinsharanonfo. Nanscarifiai Diosin nocon imapaiyai cuscan apaiquicai non ahuun tsain casho muran iyamarai raniran futsa non onutiroma. Ascatama shafacafi oinsharatiro Diosin yoia cuscan huafain. 
MRK.4.22	Ascashon non shinanmisi cuscan noco nantifi Diosin puashoshquin. Tsoancai afanan ahuarashta fomantiroma. Diosin nantifi yorafoti aton ointaifi puashoyoshquin. 
MRK.4.23	Man pafiqui yaquin ua nicasharacahuun.
MRK.4.24	Ascacun oinfain. Uhuun tsain nicasharacahuun. Amaquiri nicayamacahuun. Un mato yoia cuscan aashquin. Ascaquin man fasi uhuun tsain tapicointiro. 
MRK.4.25	Asca tsoan uhuun tsain nicasharai ahuun nomuran nanucoiainno Upa Diosin mima huacoinquin tapimashquin. Ascan tsoan uhuun tsain nicafiai un yoia cuscan aiyamashu nan cuscarafo nantifi funocani. Upa Diosin funomanano ahuashtayacanimaran, —ishon Jesús ato yoini.
MRK.4.26	Ascatan afanan ahuara futsan ato yosini. —Ahuu cuscaramain Upa Diosin nantifi iquinnaquin un mato yoicain. Nocofunun ahuun mau ano ushufo fana. 
MRK.4.27	Shafatifi non yamutifiri nan ushufo foaicaino yosishara. Ascan mau ifoancai nan ushufo foaimatiroma shafatan yafi yamuri afi yositiroquin. Ahuuscashumain afin foaitiroquin non tapiama. 
MRK.4.28	Mai muran ushu foanno iquisi ahuun tapo foaitiro. Ascashu chipo shuqui fimi ya itiro. Ahuun unutani shuqui choshitiro.
MRK.4.29	Ascan shuqui choshiano mau ifoan shuqui samamashta chituntiro. Nanscarifiai tsoa icoinra huamafoan icoinra huacani itisharacani samamashta Diosin mai ano nocotiro nantifi iquishquin, —ishon Jesús ato yoini.
MRK.4.30	Ascatan afanan Jesús ato yoiquin isca huani, —¿Ahuuscashomain un mato yositiroquin Diosin ahuun yorafoti yonofain iquinaquin? ¿Rato tsain futsacaimun un mato yosicain man tapinon ahuu cuscaramain Upa Diosin nantifi iquinaquin? Ua nicacahuun. 
MRK.4.31	Mostaza ushu uhuapamashta. 
MRK.4.32	Ascafia yosiashu fasi uhuapacoin itiro. Rato ihuicai mostazatioma. Ahuun tushpafori fasi uhuapacoin. Ahuun tushpahuu puiya futsa futsatapafo tsaotiro. Nanno mostaza ahuun puifoan ahuun tushpafo ihuaquin futsa fari tsacanonma. Nanscarifiai Diosin icoinra huaafo tau huaquin ichapamaton nicayotirofo. Chipo fasi ichapafain tanacointirofo Diosqui nocosharashcaquin, —ishon Jesús ato yoini.
MRK.4.33	Ascatari tsain futsahuunoa ichapa ato yoini ato tapimanon. Afohuunshon ato Diosin tsain tapimani. Tapitirofo cuscan ato tapimani. 
MRK.4.34	Ahuarafo ato yosipaini tsain futsahuunoa nanfotisi ato yoini. Ascafia chipo afu rafumisifo atotisi tsain futsahuunoa shafacafi ato yosini.
MRK.4.35	Ascatan man fari caino Jesús afu rafuafo yoini, —Ianmanhuan oquiri non fonon, —ato huani. 
MRK.4.36	Ascaino yorafomaquishon afu rafumisifoan Jesús ianmanhuan oquiri iyonifo. Chipo atirifiton mufainifo. 
MRK.4.37	Shashon pocuaifono atoqui fuuhuan noconi. Fuchomanhuaino unu fospini. 
MRK.4.38	Ascaino Jesús shasho tsispacamaquinoashu oshano afu rafumisifoan moinnifo. —Nocon tapimamisiton moihuu. ¿Min noco shinainmamun? Man non asai futsuicai, —ishon moinnifo.
MRK.4.39	Asca huaifoanno moinacahuatan ninacahuan fuu nishma huani. —Fuun nishmahuu. Fuchomanhuan pusiyamahuu, —Jesús huani. Asca huaino fuun nishmafainaino ian pusiquima racani. 
MRK.4.40	Afu rafuafo yoiquin isca huani, —¿Ahuuscain man ratu ain? Un ahuamamishti huatiro mancai icoinra huataimacai, —ato huani.
MRK.4.41	Ascaino aton nomuran fasi shinancani, —¡Aira! ¿Ahuu cuscara nocofunushonmun nocon Ifon? Na fuuhuan yafi ian fuchomanhuan nan yoiai cuscan huaaquin. Man nishma hua, —icashu afu rafuafo yoinannifo.
MRK.5.1	Ascano ianmanhuan pocufainifo. Gerasafoan aton mai ano fonifo. 
MRK.5.2	Nocotan Jesús mapufaini. Ascaino nocofunu yoshin chaca ahuun nua aqui noconi. Mahua quini muran naafo mai huapaonifo murannoashu aqui noconi. 
MRK.5.3+MRK.5.4	Nan nocofunu mahua quini muran ipaoni. Yorafoan cunopan munushfain onushfain huafiafo cuno tusaqui futsani. Tsoan afanan achitiroma munushfain onushushquin. 
MRK.5.5	Yamutifi yafi shafatifiri mahua quinifo muran icain machi ano cahuacacaipaoni. Nannoashu toquirinin afiri tsacai futsuni fiisiyanan.
MRK.5.6	Jesús chaicunoa fuchitan aqui ichoni. Ichotan fuopacucahuatan. 
MRK.5.7+MRK.5.8	Ascano Jesús yoini, —Minfin yoshin chacacoinquin. Na nocofunumaquinoashu catahuun, —huaiton. —¿Mian ahuusca huapaimun, Jesús? Diosin nai muran icaton ahuun Facufin minquin. Diosinhuunshon yoihuu min ua omitsisca huamashquima. Yoipun, —nocofunun yoshin chaca ahuun nuaton yoini.
MRK.5.9	Ascaino amaquinoashu cataima Jesús yocani, —¿Min ahuunumun? —ishon yocaiton. Yoshin chacanun cumani, —Uhuun anufin ichapaquin. Urus fusticai na nocofunu muran un icama. Un fu yoshin chaca ichaparasi amuran ica. 
MRK.5.10	Mai futsa ano noco nichiyamapun, —huariani.
MRK.5.11+MRK.5.12	Na machi mananunshon yahua inafoan picaniquin. —Ato muran noco nichipun, —yoshin chacafoan huaifoan. 
MRK.5.13	—Yahuafo muran fotacahuun, —Jesús ato huani. Asca huatanaino nocofunumaquinoashu dos mil yahuafo muran fonifo. Yahuafohuun nuui focani. Ascaino nantifi yahuahuanfo ian muran maocofainni. Ascashu asai futsunifo.
MRK.5.14	Ascaifoan oinfaincani yahuahuanfo cushumisifo ichonifo. Pushurasi ari chani focani. Pasohuatofori chaninifo. Ascaiton nicacani yorahuanrasi yahua asai futsua oinpaicani funifo. 
MRK.5.15	Fucaquin oianfo Jesús yafi nocofunu ahuun yoshin chacafo a muran imisi tsaoa ini man amaquinoa Jesús yoshin chacafo potano. Afanan imisi cuscan chitoria inima. Man sahuuti sahuua. Afananricai nison inima. Shinansharacoinni. Ascaiton oincani ratucoinnifo. 
MRK.5.16	Ascashon atirifoqui chaninifo nan oianfo cuscan huafain chaniaifoan. 
MRK.5.17	Nicacaquin Jesús isca huanifo, —Nocon mai anoashu catapun, —huanifo.
MRK.5.18	Asca huaifono Jesús shashon nanucaini cani. Nanuataima, —Uari iyoicapun. Un mifu capaicai, —a yoshin chaca amaquinoa potaton huaiton. 
MRK.5.19	—Ma. Min pushu ano cashon min yorafo yoitahuun. Upa Diosin mia ashoan cuscan huafain minhuun ramapaia cuscan ato yoitahuun, —huani. 
MRK.5.20	Asca huaino cashon Jesús aca cuscan mucu rafuti pushurasi ano yoifoanfafaini. Ascaiton nicacani, —¡Aira! ¡Nicacapon! Tsoan anori nicayomisimaran, —icanashu nantifi yoinannifo.
MRK.5.21	Ascatan Jesús fu afu rafuafo afanan ian mahuan pocufurannaino yorahuanrasi cusumun aqui noconi. 
MRK.5.22	Ascaifono Judiofoan ichananti pushu anoa aton niaifo ahuun anu Jairo Jesús fuchitan fuoshopacucahuaquin yoini, 
MRK.5.23	—Uhuun facushta isinin ishoinquin. Uhuun pushu ano ufu capun. Uhuun facushta ua maiatashoshquin cayanon, —huani. 
MRK.5.24	Ascatan cani. Ascaino yorahuanrasi afu fonifo. Focani fasi yuruinfainifo. 
MRK.5.25	Nannori ainfo imi imitiani atofu cani. Doce fari man aqui caano nusuyamacai. 
MRK.5.26	Doctor rasi ano cata cataquin nantifi ahuun pui ato inanquin anaitini. Ascafiashu cayatamarocon finacoinni.
MRK.5.27	Ascano Jesushuunoa yoiaifoan nicaquin ainfoan acachorishon ahuun sahuuti muunniquin cayashquin. 
MRK.5.28	—Un ahuun sahuuti muuanshuraca un cayatiroati, —ishon ahuun nomuran shinanni. 
MRK.5.29	Ascatan aqui mupiashu imi shatariscatani. Afanan isinin inima.
MRK.5.30	Ascano Jesús ahuunoashu ainfo cayano yorahuanrasi muran ifiacucahuan ato yocani, —¿Tsoan ua muamun? —ishon ato yocani. 
MRK.5.31	Ascaiton cumanifo, —¿Min oianmamun yorahuanrasiton mia yuruacafo? ¿Ahuuscaquimun min noco yocaicain? —a fu rafumisifoan huanifo. 
MRK.5.32	Ascaifoan Jesús ato oiancuni, —¿Tsoan ua muamun? —ini tapipai. 
MRK.5.33	Ascaino ainfo man caya huaa tapiashu ratui fuopacucahuaquin. Nantifi ahuunoa imisi cuscan yafi ramashta acai cuscari yoiniquin. 
MRK.5.34	Nicaquin yoini, —Achishtan, mian icoinra huashu min cayaquin. Ratuyamahuu. Min ointi muran unimahuu. Min afanan omitsiscaimacai. Min pushu ano casharatahuun, —ishon Jesús ainfo yoini.
MRK.5.35	Jesús tsaincaino Jairo pushu anoashu futsanfo aqui fucashon yoinifo, —Min facu man naaquin. Non ahuusca huatiromaquin. Nocon tapimamisi afanan catima huayamahuu, —ishon futsanfoan Jairo yoinifo.
MRK.5.36	Jesús Jairo yoini, —Aton tsain nicayamahuu. Ratuquima. Ua fusti icoinra huahuu, —ishon Jesús yoini.
MRK.5.37	Ascano Jesús yorahuanrasi nichitan, —Pedro non Juan non Santiago non atiri ufu fucahuun, —ato huani. 
MRK.5.38	Ascatan Jairo pushu ano nocoquin nica amurannoashu uaicani shorarascanifo manocani. Ascaiton Jesús oinni. 
MRK.5.39	Ointan pushu muran iquicaitan, —¿Ahuuscain man shorarascaimun? Na facucai naamafinquin. Oshafinquin, —ato huani. 
MRK.5.40	Ascaiton osanifo. Osaifoan ato chifi caimatan apa yafi ahua non afu rafuafo rafu non fusti cunu futsa muran ato iyoni. Nanno shotocofacu doce fari aqui caa. Raca ini. 
MRK.5.41	Jesús shotocofacu mutsoinifoan yoiquin, 
MRK.5.42	Samamashta funinaca huanaino apa yafi ahua mustairinifo. Ascatan, —¡Aira! Nocon facushta afanan man funia. Oianmaquicai non icoinra huacuanamaran, —icashu yoinannifo. 
MRK.5.43	—Maton facu man naacoinfiacun un funimana tsoan yoitama piimacahuun, —Jesús apa yafi ahua yoini.
MRK.6.1	Ascatan Jesús afu rafumisifo ya anoashu pushurasi ano nasonifo. Nannoashu Jesús pushconi. 
MRK.6.2	Ascano Israelifoan aton tunutitian Jesús aton ichananti pushu muran iquishon ato yosiaiton. Nicacani, —¡Aira! ¡Nicacapon! ¿Ahuuscain na nocofunun fasi tapicoin sharamun? Tsoan oinyomisima cuscara huapaiquifin ahuamamishti huatiroquin. ¿Tsoancon Jesús ascara yosiamun? 
MRK.6.3	Nanfin ihui yonomisiquin. María facu. Chipocufo Santiago non José non Judas non Simón. Ahuun poifori nuno no fu imisifo. Nonfin Jesús onanquin. Aacai ahuama. ¿Ahuuscashomun ahuamamishti huatiroquin? —icashu yoinannifo. Nannori shinancashon aqui shinanchacanifo. Acai cuscarocon huacani. Afanan Jesús nicapainifoma.
MRK.6.4	Ascano Jesús ato yoini isca huaquin, —Nan maitio Diosin tsain yoimisi nicatirofo. Ahuunoa yoisharamisifo. Nan cainni anoafo non ahuun yorafoancai nanfoansicai nicapaicanimaran, —ishon ato yoini. 
MRK.6.5	Ascano isinin icaifo fustirasi manmanshon ato cayahuamani. Futsafori cayahuamapaifiaquin icoinra huayamaifoan anima. Diosihuunshon tsoa futsan atiroma cuscan ato ashopaifiaquin anima. 
MRK.6.6	—¡Aira! Ahuunscain ua oinfiamisishaquin ua icoinra huapaicanimaran, —ishon Jesús shinanni. Ascaiton pushurasiti Israelifo icano cahuancacaini ato Diosin tsain shara yosin.
MRK.6.7	Ascatan afu rafuafo doce cunani, —Uqui fucahuun, —ato huaino. Aqui fuafoan ahuunshon yoshin chacafo yorafohuun nuucun atomaquinoa potanon. Ascashon ato rafurasisi nichini yorafo caya huamanonfo.
MRK.6.8+MRK.6.9	Ato nichiataima ato yonoquin isca huani, —Maton tushu foyamafain maton forusari foyamafain puin foyamafain maton sapato nan man sahuua fusti fofain maton sahuuti nan man tsahuua fusti ya fotacahuun. Poquiti fusti ya fotacahuun. 
MRK.6.10	Pushurasi muran nocotan nan pushu fusti muransi oshacahuun. 
MRK.6.11	Pushu futsan icanoafoan yafi pushurasi muran icanoafori mato iquimapaiyamaino iquiyamacahuun. Mato nicacasmaifoan maton sapato potapota sacaquin. Asca huaquin man oinmatiro mato nicacasmaifo. Ascan Diosin tsainri nicacasmacaniran, —ishon Jesús ato yoini.
MRK.6.12	Ascano ato yoiquin anaitiano pushurasiti anoafo ato yoifoanfafainifo. —Maton chaca shatucahuun Diosin tsain nicasharacahuun, —ato huaifoan. 
MRK.6.13	Yoshin chacafo yorafohuun nuucun atomaquinoa potanifo. Isinincaifori shuniyashon fumanfain Upa Dios cufishonifo Jesushuunshon caya huafoanfainifo.
MRK.6.14+MRK.6.15+MRK.6.16	Ascatan Jesús ahuamamishti atiro cuscan nantifi yora nicacani. Ahuunoa yoifoanfafaini. Atirififoan yoinifo, —Jesusfin Juanquin nan ato unu muran iquimamisiquin. Afanan man funia. Ascacufin tsoan atiroma cuscan Jesús Diosinhuunshon ahuamamishti huatiroran, —icashon atirifiton yoinifo. Atirifoanri yoiquin, —Jesusfin Eliasquin, —huanifo. Atirifiton yoini, —Jesús Diosin tsain yoimisiquin. Nocon caifo Diosin tsain nocon shunifoan yoini cuscan Jesusri nanscacoin huaquin yoiaran, —ishon yoinifo. Ascano niaifon Herodes afo nicashon yoini, —Naanfin Juanquin. Mun tushtufiati afanan funiaran, —ishon yoini.
MRK.6.17+MRK.6.18	Juan Herodes rutuataima yoini, —Niaifon Herodes, min ushto Felipe ahuin, Herodiasi, min fian. Ascan mincai shara huama. Nocon shuni Moisés noco Diosin tsain cunushoni cuscan isca huani, “Futsan ahuin min fitiromaran,” ishon Moisés cununiran, —ishon Juanpan Herodes yoini. Anori nicacasmaquin ahuun ranushumuafo yononi Juan achishon cunu muran iquimanon. 
MRK.6.19	Herodespan ahuin Herodiasin nicani Juanpan ahuunoa yoiaiton nicai aqui fasi sinai. Rutumariscapaifiaquicai ahuun funu Herodes, —Ma. Mincai Juan rutumatiromaran, —ishon yoini. 
MRK.6.20	Juan nocofunu shara Dios tanasharamisi niaifon Herodes tapishon cushusharani.
MRK.6.21	Funun cushusharafiaino ahuinin ahuuscashoma Juan rutupaini. Funun cainnitian Juan rututiro punin shararan. Isca huaquin. Cainnitian ahuun niaifofo patashari non ranushumua niaifofo non niaifofo Galilea mai anoafori ichanannifo fuusishoshcaquin. 
MRK.6.22	Piainfono Herodes ahuin Herodiaspan facu shomaya arusu mononi. Herodes yafi a futan piaifoan oincani fasi unimanifo. Ascano niaifoan yoini, —¡Aicho! Min monoaiton oin un fasi unimai. Ahuarashta fipaiquin ua yoihuu un mia inanon. 
MRK.6.23	Diosin tapia un mia icon yoiaiton min fipaiyai cuscan ua yoihuu un mia inanon, —ishon yoini.
MRK.6.24	Nicatan shomayaton ahua yoini. —¿Un niaifo ahua yocaimun? —ahua huaiton, —“Juan tushtumahuu. Ahuun mapo ua inanshquin,” niaifon yoitahuun, —ishon yononi. 
MRK.6.25	Ascano shomaya niaifoqui nasoni. —Juan tushtuhuu. Purato naratashon ahuun mapo ua inanshquin. Natian ua ashoriscahuun, —huani.
MRK.6.26	Nicai niaifon puusinima. Juan fasi shinain. Ahuun nomuran shinanquin isca huani, —¡Ohua! Un asca huapaima. Ascafia yorafoan un shomaya yoia cuscan nicacashon un asca huapaiyamafiaqui un aqui cairan, —ishon shinanni. 
MRK.6.27	Ascaiton futsa yononi, —Juan tushtushon ahuun mapo ua fishotahuun, —niaifoan ranushumua yononi. Ascano cai cunu muran iquishon Juan tushtushoni. 
MRK.6.28	Tushtushon purato naratashon funi. Fushon shomaya inanni. Ascano shomayaton ahua inanni. 
MRK.6.29	Asca huano Juanhuunshon tanamisifoan nicacatan focashon ahuun caya mai huanifo.
MRK.6.30	Ascano Jesusqui afu rafuafo afanan naso furanifo. Acafo cuscan yafi ato yosia cuscari Jesús tapimashcaquin. 
MRK.6.31	Ascaifono yorahuanrasi Jesusqui furi furinifo. Ascaquin ato pitimacoin huanifo. Afu rafumisifo yafi ato yoini, —Tsoa icama ano non fonon focahuun. Anoshon non tunuyonon, —ato huani. 
MRK.6.32	Ascano shashohuanun tsoa icama ano fonifo. 
MRK.6.33+MRK.6.34	Ascaiton yorafoan ato oinnifo. Ascatan Jesús yafi afu rafuafo nocoataima ian cusumunri yorahuanrasi atoqui fuainfoan oin Jesús atohuun ramapaini. Ascashon Jesús shinanquin isca huani, —Chashohuanfo cushumisioma nanscarifiai na yorafo cushumisiomaforan, —ishon shinanniquin. Ascashon ato ichapa yosini.
MRK.6.35	Ascano man fari caino afu rafuafoan yoinifo, —Nuno pushu yafi tushu yamai. Na yorafo nichihuun. Man fari caiquin. 
MRK.6.36	Fonaincaniquin pushurasi ari yafi pushu patashari ato nichihuun anoshon tushu huanonfo, —ishon Jesús yoinifo.
MRK.6.37	—Mafin ato piimacahuun, —ato huaiton. —Noncai ahua ato pimatiroma. Nocofunun oshu ranan yonoahuunshon ahuun rafanan fishon nan yorafo pimashquin. ¿Nantimun non atohuunshon potaicai? —huaifoan. 
MRK.6.38	—¿Ahuuti misi man ayamun? Oinyocahuun, —Jesús ato huaino. Oinshon yoinifo, —Misi mucu fustiti yafi shiman rafusi non ayaran, —huaifoan.
MRK.6.39+MRK.6.40	Nicatan Jesús ato yononi isca huaquin, —Ato yoicahuun futsano cincuenta tsaohuaifono futsa anori cien tsaononfo, —ato huani. Ascano yorafo faasi camaqui tsaoacunifo. Ato yonoa cuscan tsaoshoacunifo. 
MRK.6.41	Ascaino nan shiman rafu yafi misi mucu fustiti tsomashon nai ari foisinifoantan Apa Dios cufini, —¡Aicho! Upan, mihuunshon un ato pimaicain. Min fasi sharacoincun, —huatan. Misi torupacutan shiman rafu ya osishon ahuunshon tapimisifo ato pashcanan huapani. 
MRK.6.42	Ascaino picani mayacoinnifo. 
MRK.6.43	A misi yafi shiman tushu huafo afu rafuafoan doce shihuati fospi huani. 
MRK.6.44	Ascano cinco mil nocofunufoan piinifo.
MRK.6.45	Ascano ato pimaquin anaititan Jesús afu rafuafo yoini, —Shashon rufofo oquiri pushurasi Betsaida ano pocui focahuun. Un na yorafo nichiyonon, —ato huani. 
MRK.6.46	Ato nichitan arus fusti machi mamaqui caashu Apa Dios fu tsainni.
MRK.6.47	Man fari caino afu rafuafo ian nushmancayan shashon nocoaifono arusu ian cusumunshon Apa cufiyoni. 
MRK.6.48+MRK.6.49+MRK.6.50	Ato oian ian nushmancayashon fuun huaquin ato catima huani. Man faquishiaino Jesús ian fumancayan atoqui cani. Ato finonquin rashquini. Ascaitocai onannifoma. Onanshma ratucani. —Yoshin shafain, —fiisinifo. Ascaiton —Unquin. Ratuyamacahuun, —ato huani. 
MRK.6.51	Ascatan shasho muran atoqui nanuinacahuani. Nanuano fuu nishmapacufoanni. Ascaiton afu rafuafoan, —¡Aira! ¿Ahuuscashocon Jesús isca huaimun? —huanifo. 
MRK.6.52	Tapiyonifoma Jesús Diospan facu ahuamamishti huatirofiacun cinco mil nocofunufo piimaiton oinfiaitashacaquin Jesús onanyonifoma. Diospan facufiacun aton nomuran tapiyonifoma.
MRK.6.53	Ascatan ian pocufainifo Genesaret cusumunri nocoshon. Nanno shasho nushanifo. 
MRK.6.54	Ascatan mapuinifoannaifoan nannoafoan samamashta Jesús onannifo. 
MRK.6.55	Onantan ichonifo pushurasifo patashari chani focani. Isinin imisifo shuhua naratashon Jesusqui ihuunifo. 
MRK.6.56	Nantiocushon isinin icaifo aqui ihuunifo. —Uhuun yora isinin icaiton min sahuuti cupanan mia munpaicani. Ato yoipun anonfo cayashcaquiran, —ishon yoinifo. Ahuun sahuuti muuncanashu cayapacunifo.
MRK.7.1	Ascano Fariseofo yafi Moisés tsain tapimamisifori Jerusalén anoashu Jesusqui fucashon. 
MRK.7.2	Oianfo Jesús fu rafumisifo piataifoma muchoquimupaonifiacashon aton shunifoan yononi cuscacai anifoma. 
MRK.7.3	Israelifo aton shunifoan piataifoma aton fuuyamisi cuscan muchoquimupaoni. Ascan aton shunifoan apaonifo cuscan Fariseofo yafi nantifi Israelifoan nansca huamisifo. 
MRK.7.4	Tushu inanmistsamisifo anoashu aton pushu ano nococashon aton shunifoan apaoni cuscan atorifi piataifoma muchoquimunifo. Aton shunifoan ahuarafo futsa fuuyamisi cuscan nanfoanri nanscari apaonifo. Aton shunifoan cuchofo non aqui unu manutifo non paninrafori chocamisi cuscan nanscara fuuya huanifo.
MRK.7.5	Ascano nanfoan Jesús yocani, —Ahuuscaquimun nocon shunifoan piataifoma muchocomushoma pipaonifo cuscacai mifu rafuafoan asca huacanima, —ishon yocainfoan. 
MRK.7.6	Ato cumani, —Isaías nan Diosin tsain yoimisiton iconcoin inaca cuscan matohuunoa yoini. Manfin fuparapaimisifoquin. Matohuunoa yoini isca huaquin,
MRK.7.6	“Nan yorafoan uhuunoa yoisharafiacaquin aton nomuran ua shinancoianfoma. 
MRK.7.7	Ipaitsi ichananshu fanaincani ua cufiyanan. A yorafo tapimapaiyai cuscacai uhuun tsainma. Nanfoan aton nomuran afi shinain cuscan aton yorafo yoicaniran,”
MRK.7.7	ishon Isaías Diosin tsain cununi. 
MRK.7.8	Diosin yononi cuscan atama maton shunifoan amaquiri shinanmisifo cuscan marifi man ascamisi. 
MRK.7.9	Maton fuyamisi fusti man tanapai. Ascacucai Diosin mato yononi cuscan afanan man shinainma. 
MRK.7.10	Nocon shuni Moisés yononi isca huaquin,
MRK.7.10	“Maton upa yafi uhua nicasharafain ato shara huacahuun. Tsoan apa iyamarai ahua tsain chaca huai ato rutumacahuun,”
MRK.7.10	ishon yoini. 
MRK.7.11	Anori cunufiani man ato yoiquin, “Maton upa yafi uhua man yoitiro isca huaquin, ‘Upa futan uhuashtan un mato inanpaisharafiaqui un Dios inainran,’ ” man imisi. 
MRK.7.12	Anori yoitacai Diosin yononi cuscan man ato yosima. “Maton upa yafi uhua cushusharacahuun,” mato huafiani mancai anori ato shinanmapaima. 
MRK.7.13	Ascashon Diosin tsain man ato tapimatamarocon maton shunifoan yonopaoni cuscan nan fusti man ato tapimapai. Asca huaquin Diosin tsainmaquin man ato imai. Nanscara chaca futsafori man huamisiran, —ishon Jesús ato yoini.
MRK.7.14	Ato yoitan afanan Jesús yorahuanrasi cunani ato ahuara futsa yoishquin. —Uqui fucahuun un mato yoinon. Ua nicasharafain tapisharacahuun. 
MRK.7.15+MRK.7.16	Ahuarafo non piatocai nocon nomuran chaca huatiroma. Ascatama maton nomuran shinansharashoma ahuara man chaca huatiroquin, —ishon Jesús ato yoini.
MRK.7.17	Ascatan yorahuanrasi anoashu cai pushu muran iquiano a rafuafo aqui funifo yocain fucani, —Min yorafo min tapima cuscan nocori shafacafi yoihuu non tapinon, —huaifoan. 
MRK.7.18	—¿Ahuuscaquimun marifi man tapisharataimacain? ¿Man tapiamamun ahuara non piatocai nocon nomuran noco shinanchacamatiroma? 
MRK.7.19	Maton nomurancai tushu nitutiroma. Maton shaqui muranfin itiroquin. Chipo man aya poitiroran. Nantifi tushu sharafin non pisharatiroquin, —ishon ato tapimani.
MRK.7.20	—Maton nomuran man shinanchaca cuscan man yoitiro. Nanfohuunoa shinanquin man chaca huatiro. 
MRK.7.21	Yorafoan aton nomuran ahuara shinanchaca cuscan huatirofo. Isca huaquin, shinanchacafain nocofunu yafi ainfo chaca huatanantirofoquin yomutso icain rutumitsapaimisi icain aton ahuinma chotafain aton funumari chotamafain 
MRK.7.22	Futsana fianpaifain chaca futsa futsatapafo huafain paramitsamisi icain rafipaitama ahuara chacafo huafain man ahuarayafiashu ahuun unimatama futsa fuchipaifain futsaqui tsain chaca huafain cacapaimisi icain Diosin tsain nicacasmamisi. 
MRK.7.23	Na chacafo aton nomuranshon shinainfo cuscan ato chaca huamashquiran, —ishon ato yoini.
MRK.7.24	Ascatan Jesús nannoashu pushurasi ahuun anu Tiro chaimashta caani. Caashu pushu futsa muran iquini tsoa tapimapaima. Ascafiaiton samamashta nanno icafoan nicanifo pushu muran icun. 
MRK.7.25+MRK.7.26	Ascano ainfocai Israeli anoa shafo inima Sirofenicia anoa ini. Nan ainfoan nicani Jesús oaiton. Ascatan aqui iquicaini nan yoshin chaca ainfacuhuun nuucun. Jesús cufini, —Ifon, uhuun facu shotocofacushta fasi omitsiscai. Yoshin chaca ahuun nuua. Na yoshin chaca amaquinoa ua potashohuun. Uhuun facushta ua cayahuashopun, —ishon yoiriani.
MRK.7.27	Ascaino Jesús yoini, —Uhuun yorafo un ato tau huamanon. Tsoancai facufo aton tushu fiantan pashnafo potatiroma, —huaiton.
MRK.7.28	—Ai, Ifon. Mian yoia cuscan icon. Ascafia facufoan piqui tushu huafo sapa camaquinoashu potomishti pacuaiton pashnafoan pitirofo. Nanscarifi huaquin min yorafo min caya huamayotirofiashon nocori min caya huamatiro. Min nocori caya huainocai min caifori funotiromaran, —ishon cumaiton.
MRK.7.29	—¡Aicho! Mian cumasharaquin. Natian min pushu ano min catiro. Yoshin chaca min facumaquinoashu man caaquin, —ishon Jesús yoini.
MRK.7.30	Ascano ahuun pushu ano nocoshon oian ahuun facu shara racaini man amaqui yoshin chaca caano.
MRK.7.31	Ascano Jesús Tiro anoashu cai Sidón finonfaini ianmanhuan Galilea cusumunri cani. Cai pushurasi anoafo aton anu Decápolis ano noconi. 
MRK.7.32	Nannoa yorafoan nocofunu tsaintiroma icain nicatiroma aqui ihuunifo. —Nocon yoran nicatiromacoin noco manmanshohuun, —ishon yoinifo.
MRK.7.33	Ascaiton Jesús nocofunu nicatiroma atomaqui chaimashta iyoni. Iyoshon ahuun mutotinin ahuun pacho rafu munni. Ascashon cumo michotan ahuun mutotinin ana munni. 
MRK.7.34	Ascashon nai ari foisinifoantan fasi shacaitan yoini, 
MRK.7.35	Ascano nocofunun nicasharariscani. Tsain cayacafi shara ato yoini. Afanan ahuun ana curushma.
MRK.7.36	Ascano Jesús yorahuanrasi yoini, —Un nocofunu nicatiroma caya huama cuscan tsoa yoiyamacahuun, —ato huafia nantifiton yorafo chanifoanfafainifo. 
MRK.7.37	—¡Aira! Jesús acai cuscacai tsoan oinyomisima. Ahuamamishti huatiroquin. Nantifi yoinifo cuscan fasi sharacoinquin. Yoran nicatiroma caya huamafain tsaintiromafori caya huamaran, —ishon yoinifo.
MRK.8.1	Ascatan nantianri afanan yorahuanrasi Jesusqui funifo. Ahuun tsain nicacaquin ahua piinifoma. Ascano afu rafuafo cunani ato yoishquin. 
MRK.8.2	—Un nan yorafohuun ramapai. U fu rafu non fusti oshatan nuno icafo. Natian aton tushu man cuyoa. Ahuashta pitirofoma. 
MRK.8.3	Atirifi chaicunoashu nuno fuafo. Ascacun un aton pushu ano nichicain fasi fonaincani napuitirofo tacayomancani, —ato huaiton.
MRK.8.4	—Nuno tsoa icamano non tushu fuchitiroma nan yorahuanrasi pimashquin, —huaifoan. 
MRK.8.5	—¿Ahuuti misi man ayamun? —ishon yocaiton. —Siete non ayaran, —huanifo.
MRK.8.6	Anori yoiaifoan Jesús nan yorahuanrasi yoini, —Nuno tsaocahuun, —ato huani. Tsaoafono Jesús misi siete tsomashon Apa Dios cufiyoni, —¡Aicho! Upan, minhuunshon un ato pimaicain. Min fasi sharacoincun, —huatan. Misi torupacutan afu rafuafo inanni. Inanno yorahuanrasi pashcananpacunifo. 
MRK.8.7	Shiman uhuapamamishti fuchishon Jesús inanfoanno Apa Dios afanan aicho huatan shimanri torupacutan afu rafuafo inanni. Inanno yorahuanrasi pashcananpacunifo. 
MRK.8.8	Ascashon picani mayacoinnifo. Ascashon a tushu huaafo siete shihuati fospicoian ini. 
MRK.8.9	Cuatro mil yora icuanafo nanno inifo. Piafono Jesús aton pushu ari ato nichini. 
MRK.8.10	Nanucainicai a fu rafuafo fu mai futsa ahuun anu Dalmanuta ari cani.
MRK.8.11	Nocoafono Fariseofo Jesusqui funifo yocain fucani. Fochishmanantananpai funifo. —Minmain Diospan facucoinquin Diosin nai ariashu icahuunshon tsoan atiroma cuscan noco ismahuu non mia icoinra huanon, —ishon yocacaquin chaca huanifo. 
MRK.8.12	Ascaino Jesús fasi shacaini. Ascashon ato yoini, —Ahuuscain tsoa futsan atiroma cuscara man oinpaifafainiquin. Un mato icon yoi. Diosin fustiton atiro cuscacai un mato ismaimaran, —ishon ato yoini. 
MRK.8.13	Asca huatan ato anoashu afanan shasho nanucaiquin ian pocufaini cani.
MRK.8.14	Ascano ian pocufain cashon afu rafuafoan yoini, —¡Ohua! Non ointiaquima. Non tushu fuamaran, —huanifo. Ascashon misi fustishta shasho murannoa fuchinifo. 
MRK.8.15	—Oinfain Fariseofo yafi niaifo Herodes aton misi faranshati piyamacahuun, —Jesús ato huani. 
MRK.8.16	Nicacani yoinannifo, —Ahuuscain Jesús noco yoiai Fariseofo non Herodes aton misi faranshati piyamacahuun. Non tushu fucunma anori noco yoiran, —icashu yoinannifo.
MRK.8.17	Yoiaifo cuscan Jesús onanshon ato yoini, —¿Ahuuscaquimun tushuhuunoa man yoinaincain? Mancai ua tapisharataima. Maton ointi muran curushcoin uacai man icoinra huataima. 
MRK.8.18+MRK.8.19	Man oinfiaquin man tapiama. Nicafiaquicai man nicacoianma. ¿Un mucu fustiti misihuunshon cinco mil nocofunufo pimaita ahuuti shihuati misi fospicoinyamain tushuitaquin? —ishon ato yocani. —Ascano doceran, —huanifo. 
MRK.8.20	—Un siete misifo un cuatro mil yora pimaita. ¿Ahuuti shihuati misi fospicoinyamain tushuitaquin? —ishon ato yocaiton. —Sieteran —huanifo. 
MRK.8.21	—¿Ascan ahuuscain man tapiataimamun? —ato huani.
MRK.8.22	Ascano Betsaida ano noconifo. Nannoafo nocofunu fushocoin Jesusqui ihuunifo. Ihuunshon yoinifo, —Ifon, nocon yora fushocoin noco caya huashopun, —huanifo. 
MRK.8.23	Ascano Jesús fusho mutsoinifoantan pushurasi pasoato iyoni. Nannoshon ahuun furoqui cumo michotan ayashon furo muunni. Ascashon yocani, —¿Min oinsharaimun? —ishon yocaiton.
MRK.8.24	Foisinifoantan, —Ai. Un yorafo oin. Matacoin. Ihui foro cahuanai ointsa, —ishon cumaiton.
MRK.8.25	Afanan furo munni. Ascano oinsharacoinni. Man cayahuamacoian. Shafacaficoin nantifi oinsharani. 
MRK.8.26	—Pushufo ari cayamahuu. Min pushu ano cayacafi catahuun, —ishon Jesús yoini.
MRK.8.27	Ascatan Jesús yafi afu rafuafo anoashu focani Cesarea de Filipo pasoato pushurasifo ano fonifo. Foaifoan Jesús ato yocani, —¿Yorafoan man shinanmun un tsoaquin? —ishon ato yocaiton. 
MRK.8.28	Cumanifo, —Futsafoan yoiafin min Juanquin. Nan ato unu muran iquimapacumisi. Asca futsafoanri yoiafofin minfin Eliasquin. Asca futsafoanri yoiafin minfin nocon shunicaifoan Diosin tsain yoimisiquin. Man min afanan funiaran, —huaifoan.
MRK.8.29	—¿Anori uhuunoa shinanfiafonomun manri shinanmun un tsoaquin? —huaiton. Ascaiton Pedronun cumaquin, —Minfin Cristoquin. Upa Diosin mia catonni nocoqui nichishquiran, —ishon yoiaiton. 
MRK.8.30	—Un Cristoqui tsoa yoiyamacahuun, —ato huani.
MRK.8.31	Ascatan ato yoiquin tau huani, —Nocon caifoan Dios fu tsainti pushu cushumisifo non Moisés cununi cuscan tapimamisifo non yorafohuunshon Dios cufimisi niaifofoan ua omitsisca huashcaniquin. Nan nocon niaifofoan ua nicacasmacaquin ua rutumashcani. Ua rutumafiafo osha rafu non fusti finontan un afanan funishquiran, —ishon ato tapimani. 
MRK.8.32	Anori shafacafi icaiton Pedronun Jesús pashaquifain yoini, —Ifon, ascaiyamahuu. Miacai rutupacunacafoma, —huaiton.
MRK.8.33	Jesús tapacucahuan afu rafuafo oinyoni. Ascatan afanan ifiacucahuan, —Satanás uhuunoashu catahuun. Upa Diosin ahuun nomuran shinain cuscacai min shinainmacai. Anori min shinantama nocofunufoan shinain cuscan nannori min shinainran, —ishon Jesús Pedro yoini.
MRK.8.34	Asca huatan yorahuanrasi yafi afu rafuafori cunani, —Uqui fucahuun un mato yoinon. Tsoan ua tanapaisharaquicai afin apaiyai cuscan huatiroma. Un yoiai cuscafin nicatiroquin. Tsoan ua tanapaiquin isca huatiro, “Ua rutufianfoannocai un uhuun Ifo potapacunacama. Ahuunshon ua rutufiainfoanno un tanapacunacaran,” ishon yoitiro. 
MRK.8.35	Ascan tsoan yoiquin isca huai, “¡Ohua! Un Jesús tanaino uaraca rutucaniquin,” ishon yoitan. Ascashon uhuun tsain cachiquiri nan cuscara yora naashu omitsiscapanaca. Ascan tsoan uhuun tsain futsafo yoiaifin uhuunoashu rutushquiquin. Nan cuscara yora uhuunoashu naashu unfu isharapacunaca.
MRK.8.36	Ratoranfo manifoannati ahuunacoinfiano naanocai afanan ahuunacoin itiroma. Nantifi funocointiro. Niyoshon Diosin tsain tanatama imisishaquin. Ahuun nomuran omitsiscatiro. 
MRK.8.37	Ahuun yoshin nipanoncai ahuara inantiroma. 
MRK.8.38	Yorafoan fasi chaca huamisifo. Upa Diosin tsain cachiquiri huaafo. Tsoan uhuun rafipaiquin uhuunoa yoicasmai uhuun tsainhuunoari yoicasmaiquin. Chipo un uhuun Upa Diosinhuunoashu un nai murannoashu mai ano un fotoaino uhuun Upa cuscaracoin un chasha curannaino uhuun Upan oinmati afu ica sharafori ufu fotoshcaniquin. Fotoshon nan uhuun rafiaifofin ua Ifo huapaicanima. Uhuun tsainri yoicasmacani unrifi un atohuun rafitiro. Afocai “Uhuun yoraran,” un huanacama —ishon Jesús ato yoini.
MRK.9.1	Afanan ato yoiquin isca huani, —Icon un mato yoinon. Man futsan nuno ufu niaton nayoshoma Diosin ahuamamishti atiro cuscan man oincain. A icano ahuu cuscaramainquin man oincain, —ishon ato Jesús yoini.
MRK.9.2+MRK.9.3	Asca huatan seis osha finontan Jesús Pedro non Santiago non Juanri machi cuya pochinin iyoni. Nanfo fusti nanno ini. Nannoashu aton ointaifi Jesús ahuun caya mumacoin sahuutifoya fianananriscatanaino ahuun sahuuti oshopacoin chashacoinni yoa rama furoamua ointsa iriscatani. Tsoacai sahuuti ya ascatiroma. 
MRK.9.4	Ascaino Moisés yafi Elías nitariscatan Jesús fu tsainnifo.
MRK.9.5	Ascaiton Pedron yoini, —Tapimamisiton, nuno non isharatiro. Non pushu facu rafu non fusti mato huashotiro. Mina futsa non Moisésna futsa non Elisna futsa. Santiago futan Juanpan non mato ashotiroran, —ishon Pedron yoini. 
MRK.9.6	Raquirira huapaifiacani ratucoinnifo.
MRK.9.7	Ascatanaino naicoin atoqui cuyopacuni. Naicoin murannoa ahuun oi nicanifo, —Nanfin uhuun Facuquin. Un ahuun noi. A nicacoincahuun, —Upa Diosin huani.
MRK.9.8	Asca huatan nan rafu non fusti samamashta oinnifo Moisés yafi Elías yamariscatani Jesús fusti atofu nia ini.
MRK.9.9	Ascano machi cuya pochininnoashu fotoshon Jesús ato yoini, —Man rama oian cuscan tsoashta yoiyoyamacahuun. Nan naashu un afanan funiano rama man oian cuscan man yorafo yoitiroquin, —ishon ato yoini. 
MRK.9.10	Ato yoia cuscan tsoa futsa yoiyonifoma. Tapiamafiashu yoinannifo, —Ahuacon Jesús noco yoiamun naashu afanan funishquiran. Noco huaa cuscan non tapiamaran, —icashu yoinannifo.
MRK.9.11	Ascatan Jesús yocanifo, —¿Ahuuscaquimun Moisés tsain tapimamisifoan yoimisiquin isca huaquin? “Nocon Numamisi Cristo Diosin catonni nocoqui oataima Elías rufofo nocoqui oshquiran,” —ishon noco yoinifo. 
MRK.9.12+MRK.9.13	—Icon. Elías rucun oitautiro. Oshon nantifi isharamapai aton chaca shatunonfo. Ascafia tsoan onannima. Juanfiacun tsoan onannima. Nan chaca huapaiyai cuscan chaca huanifo. Nannori ahuunoa cununi cuscan. Nanscarifi aquin unfin Dios ariashu un nocofunucoin cainfianicun ua omitsiscamacani. Nannori Diosin tsain yoimisifoan uhuunoa cununiforan, —ishon ato yoini.
MRK.9.14	Ascatan machi tununman fotocatan yorahuanrasi nastui Jesús fu rafumisifo yafi Moisés tsain tapimamisifo fu fochishmanantanannifo. 
MRK.9.15	Ascano yorafoan Jesús fuchishon, —¡Oincapon! Jesús afanan oi. Tsoa futsacai a cuscarama. Ahuamamishti huatiroran, —icashu yoinannifo. Yoitan aqui ichonifo. 
MRK.9.16	—¿Ahuuscain Moisés tsain tapimamisifo fu man fochishmanantanainmun? —ishon ato yocani. 
MRK.9.17	Ato yocaiton nocofunu futsa cumani, —Tapimamisiton, uhuun furonanfacushta un mia ihuushona. Yoshin chaca ahuun nuucun tsaintiroma. 
MRK.9.18	Achitan mipuani ahuun ashfapan facoshurasi atsispomumisi. Shucurushui futsutan charishi futsua. Uhuun facushta mifu rafuafo ano un ihuufia ua tsoa caya huamashotiromaran, —ishon nocofunun Jesús yoini. 
MRK.9.19	Ascaiton Jesús, —¡Ohua! Mancai ua icoinra huaima. Man fasi amaquiri shinanmisi. ¿Ahuutia un matofu ipamun ua man nicayamacaiquin? —Jesús ato huani. —Min facu ua ihuushonhuun, —Jesús apa huani. 
MRK.9.20	Ihuuafono yoshin chacanun furonanfacu musta mustaimani. Ascatan taramuacucaini facosh atsispomutan pacuni.
MRK.9.21	Ascashon Jesús apa yocani, —¿Ahuutiamun iscamisiquin? —ishon yocaiton. —Nan facuaitian tauniran, —huani. 
MRK.9.22	—Yoshin chacanun uhuun facu chi muran potafain unu muran man potamisi rutupaiquin. Min uhuun facu ua caya huashotiromainquin nocohuun ramapaihuu, —huaiton. 
MRK.9.23	—¿Ahuuscain mian anori huaimun? Tsoan ua icoinra huacoian un ato ahuamamishti ashotiro, —Jesús huaiton.
MRK.9.24	—Un mia icoinra huai. Ua paratama icoinra huamahuu, —ishon apa yoiaiton.
MRK.9.25	Ascano yorahuanrasi oinpai atoqui ichonifo Jesús yoshin chaca curushcain yoini, —Minfin yoshin chacaquin. Nan facu min pastomafain tsaintiroma. Amaquinoashu catahuun. Mincai afanan a muran ipanacamaran, —ishon Jesús yoshin chaca curushcain yoini.
MRK.9.26	Asca huaino yoshin fiisicaini cani. Facu musta mustaimafaini amurannoashu cani. Ascaino oianfo furonanfacu naa shinantsacun yoinifo, —Man facu naaran, —ishon yoinifo. 
MRK.9.27	Ascafia Jesús furonanfacu mutsoinifoannaino funininacahuani.
MRK.9.28	Ascashu Jesús pushu muran iquini. Iquiano afu rafuafo aqui funifo. Ascashon yocanifo, —¿Ahuuscashomun nofi non yoshin chaca facumaquinoa potatiromaquin? —huaifoan. 
MRK.9.29	—Na cuscara yoshin chaca man Upa Diosin cufinyamaquicai man potatiromaran, —ishon Jesús ato yoini.
MRK.9.30+MRK.9.31	Ascatan anoashu Jesús yafi afu rafuafo Galilea mai finonfaini. Nantian afu rafuafosi tapimani. Ascashon tsoa futsan tapimayopainima. Ato yoini, —Un mato yoimisi cuscan un Dios ariashu mai ano fotoni nocofunucoin cainshquin. Ascafiacun futsan ua achimashquin ua rutunonfo. Ua rutufiafo osha rafu non fusti finontan un afanan mai murannoashu funishquiran, —ishon Jesús ato yoini. 
MRK.9.32	Ato yoifiaiton tapinifoma. Ratucaquin tsoancai afanan yocanima.
MRK.9.33	Ascatan Capernaum ano noconifo. Pushu muran iquicashon Jesús afu rafumisifo yocani, —¿Ahuuscai fai anoashu man fochishmanantanainmun? —ishon ato yocaino. 
MRK.9.34	Fuaifoan yocani, Ratocaimun fasi shara finacaiaquin fochishmanantanancanashu rafinifo tsoancai Jesús cumanima. Puusinifoma.
MRK.9.35	Puusiyamaifoan Jesús ato onanni. Ascashon tsaoshon ato yoini, —Nicasharacahuun un mato cayacafi yoinon. Tsoan ahuun yorafo fasi finonpaiquin nantifi yorafo aton oinmati itiroran, —ishon ato yoiniquin.
MRK.9.36	Ascatan aton ointaifi ato nushmancayan facu nichipacufoanni. Ascatan chishto inifoantan ato yoini. 
MRK.9.37	—Tsoan uhuunshon facu cushusharaifin nanscarifi ua huaiquin. Nanscarifiai tsoan ua shara huaquin uhuun Upa Diosiri nanscari huairan, —ishon ato yoini.
MRK.9.38	Ascano Juanpan Jesús yoini, —Tapimamisiton, non oian nocofunun min anuhuunshon yoshin chacafo atomaquinoa potaiton. Nancai no fu rafumisima. Ascacun non yoiquin isca huai, “Mincai no fu rafumisima. Asca min yoshin chaca yorafomaquinoa potatiromaran,” ishon non yoiaran, —ishon Juanpan Jesús yoini.
MRK.9.39	Ascaiton Jesús cumani, —Na nocofunu shutiyamacahuun. Tsoancai uhuun anuhuunshon ahuamamishti yorafoan atiroma cuscan huaitocai uhuunoari tsain chaca huatiroma. 
MRK.9.40	Tsoan noco nicacasmaquima noco futan aqui. 
MRK.9.41	Un mato icon yoi. Tsoan ahuun nomuran matohuunoa shinanquin isca huaiquin, “Afin Cristo ahuun yoraquin. Ascacun un shara huairan,” ishon yoitirofo man nomiaiton mato unu ayamatiro. Mato ascara shara huacun Diosin inanpaiyai cuscan funotiroma.
MRK.9.42	Ua rama futsa icoinra huafiacun futsan chaca huamaiton nancairocofin toquiri uhuapa tuhuumashon unuhuan noa muran potanon.
MRK.9.43+MRK.9.44	Asca huatan min mucuman ahuara chaca huai mifiri min mushatumua shara icuana. Mucu rafuya omitsiscapanacafo muran catama mucu fusti ya Upa ari min nocotiro nipashquin. Nan shara. Omitsiscapanacafo muran a chicai nocanacama. Nanscasi apanaca. Acai sharama.
MRK.9.45+MRK.9.46	Nanscarifi aquin min tau rafu yashon min raquira capai ahuara chaca huapai mifiri oshatumua shara icuana. Min tau rafu ya omitsiscapanacafo muran catama min tau fusti ya Upa ari nocotiro nipashquin. Nanscara shara itiro.
MRK.9.47+MRK.9.48	Nanscarifi aquin ahuara chaca oinquin min ahuara chaca huaiton mifiri min futsucumua shara icuana. Min furo rafu ya omitsiscapanacafo muran catama min furo fusti ya Upa ari min nocotiro nipashquin. Nanscarafin shara itiro. Nan chi uru muran caashu fasi min omitsiscacointiroquin. Nanscasi apanaca. Nan chiicai nocanacama. 
MRK.9.49	Tsoancai anori capanacama.
MRK.9.50	Ascan sao fasi shara itiro. Nami saomua funa payocotiroma. Ascan saomui chacano nami payocotiro. Nanscarifiai tsoa ufu rafushocai chaca huatiroma. Futsafori ua icoinra huamatiro. Ascafiaino tsoa ufu rafuyamaino afanan chacacoin itiro. Ua futsafori afanan icoinra huamatiroma. Ascacun ufu rafupacucahuun. Fochishmanantanacaquima. Isharacahuun, —ishon Jesús ato yoini.
MRK.10.1	Ascatan anoashu a rafuafo afu Judea mai nan unu Jordán ocuma futsa fonifo. Ascano afanan yorahuanrasi aqui funifo. Amisi cuscan afanan Jesús ato yosinon.
MRK.10.2	Ascano Fariseofo Jesusqui funifo. Aqui fucashon amaquiri cumamapainifo. Fuparapaicaquin. Ascashon yocacaquin, —¿Nocon shunifoan Diosin tsain cununi cuscan nocofunun ahuin unupaiquin unutiromun? —ishon yocaifoan.
MRK.10.3	—¿Moisés ato yononi cuscan raquiri yoiamun? —huaiton.
MRK.10.4	—Moisés cunuquin isca huani, “Tsoan ahuin unupaiquin acataima cunushotiro isca huaquin, ‘Un afanan mia fipaima. Munfin mia unuicain,’ ishon yoitiro.” Anori Moisés ato yononiran, —huaifoan.
MRK.10.5	—Maton shunifo mato cuscarari. Nanfo Diosin yonoquin tau huani cuscan nicacasmacani. Ascashon Moisés tsain futsan yononi cuscan maton shunifo cunushoni. 
MRK.10.6	Ascafiaino Diosin nocofunu yafi ainfon onihuashocai anori shinannima. Ato onihuaquin tau huani funu yafi ahuin potananonfoma. 
MRK.10.7	Ascano Diosin yoini isca huaquin, “Ascan nocofunun ainfo fiashu apa yafi ahuamaqui pashcatiro. Oshati fusti muran afu iishquin. 
MRK.10.8	Ascashu ano rafu niishcaquin. Fusti ica shinantsa aashquin. Afanan rafuma.” 
MRK.10.9	Ascacufin Diosin ato cumanan huaa afanan tsoa pashcanantiromaran, —ishon Jesús ato yoini.
MRK.10.10	Ascano afanan pushu muran iquiano a rafuafoan Jesús yocani —Min rama yorafo yosia cuscan nocori yoihuu, —huanifo. 
MRK.10.11	Ascaiton ato cumani isca huaquin, —Ratoran futsan ahuin unuquin futsa fiishquin chaca huai ahuun ahuinma fu iquin. 
MRK.10.12	Nanscarifi aquin ainfoan funu unutan futsa fiishquin arifi chaca huaiquin funuma fu iquin, —ishon Jesús ato cumani.
MRK.10.13	Ascano yorafoan aton facumishti Jesusqui ihuunifo ato manmanpacuquin Upa Dios cufinon. Ascaifoan oinquin Jesús fu rafuafoan yoinifo isca huaquin, —Maton facufo ihuutan nocon Ifo fucash huayamacahuun, —ishon yoinifo. 
MRK.10.14	Anori huafiaifono nicatama Jesús atoqui unimatama yoini, —Asca huayamacahuun. Facufo uqui funonfo. Ato nitun huayamacahuun. Uhuun Upa Diosin niaifo icanori facumishti cuscaraforiquin. Facufoan ua icoinra huacoinnafo. Nai muran Uhuun Upa icano nanscarifi aafoquin, —ishon ato yoini. 
MRK.10.15	—Un mato icon yoiquin. Facufoan ua icoinra huamisi cuscan tsoan nanscarifi aquin ua icoinra huashuma uhuun Upa niaifo icano afu ipanacamaran, —ishon Jesús ato yoini. 
MRK.10.16	Ato yoiquin facufo shatsaomushon manmanpacuquin, —Upa Diosin, na facumishti shara huahuu, —ato huapani.
MRK.10.17	Ascano nocofunu aqui ichotoshini. Ichotoshitan ratoconun mai chachishon yoini, —Tapimamisiton, minfin sharacoinquin. ¿Unmun ahuuscatiroquin Dios fu ipashquin? —ishon yocaiton.
MRK.10.18	—Ahuuscaquimun mian “sharacoinran” huaicai. Fusticoinfin sharaquin. Nanfin a Diosiquin. 
MRK.10.19	Diosin yononi cuscan min tapian. Isca huaquin noco yoini, “Futsa rutuyamacahuun. Maton ahuinma fu iyamacahuun. Ascanori maton funumafuri iyamacahuun. Ahuara onuyamacahuun. Chaniri yoiyamacahuun. Fuparayamacahuun. Maton upa yafi uhua nicasharafain ato shara huacahuun,” —ishon Jesús yoini. 
MRK.10.20	Ascaiton cumani, —Tapimamisiton. Nantifi nan Diosin yononi cuscan facushon un nicainifoanna, —huaiton.
MRK.10.21	Jesús oianan noiquin. Yoini isca huaquin, —Fustiricai min nicataima. Nantifi min ahuara ya cuscan inanmitsatahuun ahuun rafanan pui fiishon ahuuomafo inanshquin. Min asca huaiton Upa Diosin nai muranshon mia ahuara sharacoin mucushoshquin. Asca huatan ua tanahuun, —huaiton.
MRK.10.22	Nicai nocofunu puusinima. Mafo ichapayashu ahuun mafofo inamitsacasmai puusinima. Ascatan Jesusmaquinoashu cani.
MRK.10.23	Caiton oinquin tanatan ifiacucahuun afu rafuafo yoini, —Yora mafo ichapaya Uhuun Upa Dios niaifo ari atirifi nocotiroma. Aton mafo ichapa potacasmacaquin Diosiquiri shinanpaicanimaran, —ishon ato yoiaiton.
MRK.10.24	Nicacani afu rafumisifoan ahuun tsain tapipainifo. Ascano Jesús afanan ato yoini, —Uhuun facumishtichin, iconcoin mafo ichapayafo Dios icano fustirasi nocotirofo. Dios shinantama aton mafo fusti shinanfo. 
MRK.10.25	Ina uhuapa camellocai acoya shoi muran finontiroma. Mimacaifin nocofunu mafo ichapa ya Diosin niaifo ari fustirasi nocotiro, —ishon yoiaiton. 
MRK.10.26	Nicacani ahuun tsain fasi tapipaicani yoinannifo, —¡Aira! ¿Mafo ichapa ya Dios fu ipatiromainquin tsoa futsamun Dios fu ipatiroquin? —icashu yoinannifo.
MRK.10.27	Jesús atoqui fusoacucahuan yoini, —Nocofunufocai afinri numatiroma. Diosin fustitofin yorafo numatiroquin. Diosifin ahuamamishti huatiroquin. Nocofunufoan atiroma cuscan Diosin huatiroquin, —huaiton.
MRK.10.28	Nicaquin Pedro yoini, —Ifon, nonfin nocon mafo yafi nocon yorafo nantifi nocona non pota furanaquin mia tanayoquin, —huaiton.
MRK.10.29	—Un mato iconquin yoi. Tsoan ahuun pushu potafain ahuun ochifo potafain ahuun ushtofo potafain ahuun poifo potafain ahua potafain apa potafain ahuun facufo potafain ahuun mauri potafurashon ua tanapaisharatiro uhuun tsain shara futsafo yoishquin. 
MRK.10.30	Nanscarafoan niyocashon Diosin ato fumimacoin inain. Pushufo non ochifo non poifo non ahuafo non facufo non maufori ato inain. Ato inansharafiaino ahuunoashu nantianri omitsiscashquin. Ascatan chipo Upa Dios fu ipasharashcani. 
MRK.10.31	Ascafia yora ichapa natian isharacoinfiashu naashu funocoincani. Nanscarifiai atirifi natian ahuama shinantsa. Afo naashu Upa Dios fu ipasharashcaniran, —ishon ato yoini.
MRK.10.32	Ascano Jerusalén ano fonifo Jesús rucun caiton afu rafumisifoan mufainifo. —¡Ohuashta! Ahuuscain nocon Ifo Jesús Jerusalén ano caimun. Nanno musucoinran, —icashu yoinannifo. Futsafoanri mufainifo. Nanfori ratucoinnifo. Ascano Jesús fu rafumisifo doce futsa chaimashta ano atotisi iyoni atofu tsainshquin. Ahuara ahuuscarashquin fiaiton ato yoini isca huaquin, 
MRK.10.33	—Ua nicacahuun. Non Jerusalén ano canon. Nannoa futsan ua achimashquin nocon yorafohuunshon Dios cufimisi niaifofo yashon Moisés tsain tapimamisifoan ua tsain chaca huashcani. “Jesús ato fasi chaca huamisi. A rutucahuun,” icashu uhuun yoinanshon. Mani futsafoan ua iyoshcani ua rutunonfo. 
MRK.10.34	Nanfo uqui cashupaicain uqui paran nashquicani uqui cumo michofain ua fichi cunoquin tuchiaton ua coshashcani. Ua asca huacatan ua ihui coyan iquinanqui mastashcani un nanon. Ascafia osha rafu non fusti finontan Upa Diosin ua afanan funimashquiran, —ishon Jesús ato yoini.
MRK.10.35	Ascano Zebedeo facu rafutan Santiago futan Juanpan oinomashta Jesús yoinifo, —Tapimamisiton, non mia yocain cuscan noco ashopun, —huanifo.
MRK.10.36	—¿Ahua man ua yocapaimun un mato ashonon? —huaiton.
MRK.10.37	—Nantifiton niaifo min iqui nocori min icano niaifo patashari noco imahuu. Min yorafo yonoaitian min tsaoano non mifu tsaonon. Nocori catonhuun, —huaifoan.
MRK.10.38	—Ua man yocan cuscacai man tapiama. ¿Un omitsiscashquiain cuscan manrifi man omitsiscatiromun? —Jesús ato huani.
MRK.10.39	Ascaiton cumanifo, —Ai. Nonfin itiroquin, —huaifoan. —Icon. Un omitsiscai cuscan marifi man omitsiscaicain. 
MRK.10.40	Ascafia tsoanmain ua naqui huashu tsaotirofoqui uncai tsoa yoitiroma. Uhuun Upa Diosin fustiton tapia. Nan Upa Diosin catoan fosi nanno tsaotiroforan, —ishon ato cumani.
MRK.10.41	Santiago futan Juanpan ato finonpaiyaiton Jesús naqui huashu tsaopainifo afu rafumisi diez futsafoan nicacanashu atoqui sinanifo. 
MRK.10.42	Ascano Jesús ato yoini, —Uqui fucahuun un mato yoinon. Yora futsafo nocon caifoma aton niaifofoan ato curushcain yonofafainmisifo. Aton niaifo patasharifoanri ato yoimisi isca huaquin, “Nonfin mato ifoquin. Non mato yoiai cuscan man noco ashorisca huatiroran,” ishon yoimisifo. 
MRK.10.43	Asca huafiamisifo mancai ato cuscara itiroma. Nan man ratoran futsa niaifo ipai maton oinmati itiro. Maton shara huafafainmisi itiro.
MRK.10.44	Ascatari nan man futsan finonpai maton oinmati itiro. Shinanqui isca huamisitiro, “Un futsafo shara huapai. Man yopa cuscan un ato ashopairan,” ishon anori yoitirofo. 
MRK.10.45	Urifi anori shinan. Un Upa Diosin ariashu mai ano fotoni urifi nocofunucoin cainshquin. Un Diospan facufiacun ua man amanon un oama. Ascatamarocon un futsafo ato ashomisi. Un yora ichapari un atohuunoashu nashoshquin Satanás afanan aton ifon inonma un oaquin, —ishon Jesús ato yoini.
MRK.10.46	Ascatan Jericó pushurasi ano noconifo. Nannoashu Jesús fu rafuafo non yorahuanrasi fonifo. Timeopan facu fushon ahuun anu Bartimeo fai cusumunri tsaoa ini ahuara ato yocashquin. 
MRK.10.47	Jesús nan pushurasi Nazaret pushconi fain caiton nicai oi ashcafinin cunani, —Jesús, minfin David funaquin. Uhuun ramapaihuu, —huani.
MRK.10.48	Ascaiton yora ichapafoan yoinifo, —Tsainyamahuu, —curushcain huanifo. Anori huafiainfono fasi curushcain oi ashcafinin afanan cunani, —Minfin David funaquin. Uhuun ramapaihuu, —huaiton.
MRK.10.49	Nicai Jesús nituacucahuani. Nituacucahuan, —Yoihuu uqui onon, —ato huani. Yorafoan yoinifo, —Natian min unimatiro. Funihuu. Jesús mia cunaquin, —ishon yoiaifono. 
MRK.10.50	Nicaquin ahuun camisa potatan funiriscatan Jesusqui oni. 
MRK.10.51	—Un mia ahua ahuusca huashotiromun ua yoipaiquin ua yoihuu, —Jesús huani. Ascaiton cumani, —Tapimamisiton, un oinpai. Afanan un fusho ipaima, —huaiton.
MRK.10.52	—Mian icoinra huashu min cayaquin. Casharatahuun, —Jesús huani. Catan oinsharani. Ascashon fai Jesús mufaini.
MRK.11.1	Ascatan Jesús fu focani Jerusalén chaima noconifo. Nannori chaima pushurasi futsan ahuun anu Betfagé. Nan pushurasi rafu machi cuya ahuun anu Olivo ano inifo. Noco cuatan Jesús afu rafuafo rafu ano ato nichini. 
MRK.11.2	Ato yoini, —Nan pushurasi chaima sharaqui fotacahuun. Nocoshon man inapan facu nushua man oincai. Tsoacai na burro camaqui caiyomisima. Tupushon nuri ua ihuunshotacahuun. 
MRK.11.3	Ascan ratoran futsan mato yocaiton, “¿Ahuuscaquin man muropan facu man iyoimun?” ishon mato yocaiton. “Nocon Ifo yopaiton non iyoshoni cairan,” ishon ato yoicahuun, —Jesús ato yoini.
MRK.11.4+MRK.11.5	Ato nichian focatan pushu caicainti ano muropan facu nushua fuchitoshinifo. Man tupuaifoan nannoa niafoan ato yocani, —¿Ahuuscaquin man burro cahuashara tupuimun? —huaifoan. 
MRK.11.6	Jesús ato yoia cuscan cumacaquin, —Nocon Ifo yopaiton non tupuyoaran, —huanifo. Ascaiton, —Iyotacahuun, —ato huani. 
MRK.11.7	Ascano Jesús ano ihuushontan camisa muropan catu camaqui fucashonifo. Fucashonafoanno acamaqui Jesús tsaoinacahuani. 
MRK.11.8	Jerusalén ano caino yorahuanrasifoan fai naman cayan afoforin aton camisafo fucanifo. Futsafoan shupa shatushon nan cai fufori nichiacunifo. 
MRK.11.9+MRK.11.10	Ascan nan yorahuanrasi afofori yafi acachori foaifoan nantififain oi ashcafinin curushcai yoinifo,
MRK.11.9+MRK.11.10	ishon oi ashcafinin yoinifo.
MRK.11.11	Ascatan Jesús Jerusalén ano nocotan Dios fu tsainti pushu muran iquitoshini. Amuran nantifi ato oian. Man yataino. Afu rafumisifo doce fu Betania ano fonifo nanno oshashquin.
MRK.11.12	Iyoconaino Betania anoashu Jerusalén ano fonainquin naso curanquin. 
MRK.11.13	Oian chaima fana ahuun anu higuera nia fuchini. Fuchishon ahuun fimi apaiquin oian ahuun puifosi. Fimiama ini. Fimitiataima. 
MRK.11.14	Ascaiton yoini, —Afanan min fimimaran, —ishon Jesús yoini. Yoiai cuscan a rafuafoan nicanifo.
MRK.11.15	Ascano afanan Jerusalén anoashu cai Jesús Israelifoan Dios fu tsainti pushu muran iquitoshini. Iquitoshiquin oian ahuarafo a murannoashu inanmitsaifoan. Fuchitan ato chifi cainmaquin futsani. Pui fiainfoan aton acamaquishon pui fitiri finifoan arasacaquin futsani. A ruhui inanmitsaifori aton tsaotiri finifoan arasacaquin futsani. 
MRK.11.16	—Na Dios fu tsainti pushu murannoashucai non ahuara inanmitsatiromaran, —ishon tsain curushcain ato yononi. 
MRK.11.17	Ato tapimaquin yoini,
MRK.11.17	—Diospan tsainhuunoa isca huaquin cununi. “Uhuun tsainti pushu muranshon nantifi manifoti iquitiro ua cufishcaquin,” ishon cunufianicun yomutsofoan ichananti cuscara man huapairan, —ishon ato yoini.
MRK.11.18	Ascan Israelifoan aton yorafohuunshon Dios cufimisi niaifofo non Moisés cununi cuscan tapimamisifo Jesús yoiaiton nicacaquin rutupainifo. Ascaiton futsafoan Jesús yoiai cuscan nicapaicoinnifo. Ahuun tsain nicai, —¡Aira! Ascaran tsain shara tsoan nicayomisimaran, —icashu yoinannifo. Ascano aton niaifofo Jesusqui ratunifo. Rutupaifiaquicai tapinifoma ahuuscashomain rututirofoquin.
MRK.11.19	Ascatan man fari caino Jesús yafi a rafuafo Jerusalén murannoashu patashari fonifo.
MRK.11.20	Ascano iyoco futsaino afanan nasoquin fana higuera fuchitoshinifo. Man tsasi futsua. Ahuun tapofori man naa. 
MRK.11.21	Oinquin Jesús higuera yoita cuscan Pedronun shinanquin yoini, —Tapimamisiton, oinpon. Na fana higuera min yoitan cuscan man tsasiaran, —ishon yoiaiton.
MRK.11.22	—Upa Dios icoinra huacahuun. 
MRK.11.23	Un mato icon yoinon. Maton nomuran man icoinra huacoinshon na machi man isca huatiro, “Tsucucain. Unuhuan muran pacuhuu,” man huaino man yoia cuscan asca huariscatiro. 
MRK.11.24	Ascacun un afanan mato yoinon. Man icoinra huacoinshon ahuarashta man yocaiton Upa Diosin mato inantiro. Matonna inon. 
MRK.11.25+MRK.11.26	Ascano man Upa Dios cufipaiquin iquisi futsan mia chaca huaa cuscan rau huayohuun. Man ascaiton Upa Diosiri maton chaca rauhuatiro. Ascan man Upa Dios nai murannoa man cufiai cuscan mato ashotiroran, —ishon Jesús ato yoini.
MRK.11.27	Ascano afanan Jerusalén ano nococatan Jesús Israelifoan aton Dios fu tsainti pushu muran caino. Yorahuunshon Dios cufimisi yafi Moisés cununi cuscan tapimamisifo fu Dios fu tsainti pushu cushumisifo aqui funifo. 
MRK.11.28	Aqui fucashon yocanifo, —¿Min acai cuscan tsoan mia yonoamun? Min inanmitsamisifo nocon ichananti pushu muranshon min ato pota. ¿Tsoan mia yonoamun min ato asca huaa? —ishon yocaifoan.
MRK.11.29+MRK.11.30	—Urifi un mato ahuara yocain. ¿Juanpan yorafo unu muran iquimapacuniquin tsoan yonocumun? ¿Diosin yonoyamaraquin nocofunufoan yonoafomun huani? Man ua cumasharaiton urifi un mato cumasharatiroquin, —ishon yoiaiton.
MRK.11.31	Jesús yoia cuscan nicacani yoinanannifo. —Diosin Juan nichiaran non huaiton Jesús noco yoishquin, “¿Ascan ahuuscaquin man Juan icoinra huamamun?” ishon noco yoitiro. 
MRK.11.32	Ascafia Juan nocofunufoan nichini Diosincai nichinima ishon yoiaiton yorafo nocoqui sinatirofo. “Juanpan Diosin tsain yoimisiran,” ishon yoiaiton noco asca huatiroran, —icashu niaifofo yoinannifo.
MRK.11.33	Ascashon yoinifo, —Tsoanmain Juan yonoaquin noncai tapiama. Non mia yoipanan, —ishon Jesús huaifoan. —Ascarifiatan un acai cuscamain tsoan ua yonoaquin uncai mato yoima, —ato huani.
MRK.12.1	Ascano nantianri Jesús ahuarafo cuscarahuunoa ato yosini. Isca huaquin, —Nocofunu futsan ahuun mau ano fimi ahuun anu uva fanani. Ascashon fimicun aqui toquiri cunuacuni ahuaton chaca huanonma. Mai quini huashon prensa mafishtamani. Ascashonri toquiri cushuti cuscara cuya masoa anoshon cushusharashquin. Anaitishon mau yonomisifo ifoan ato inanyoa ahuun mau cushusharanonfo. Ato inanyotan mai futsa ano cayoni. 
MRK.12.2	Fimiatian ahuun oinmati futsan ahuun mau ano nichini fimi atirifi fishonon.
MRK.12.3	Nocoaiton mau cushuafoan achinifo. Achicashon sutunifo. Ascanshon fimi inanyamaifoanno oinmati ahuun ifo ano nasoni. 
MRK.12.4	Ascano mau ifoan ahuun oinmati futsa atoqui nichifain arifi mapo sutunifo. Fasi chaca huacaquin namaquirashquinifo. 
MRK.12.5	Ascano mau ifoan ahuun oinmati futsa atoqui nichini. A rutunifo. Ichapa nichian futsa sutufain futsa rutucoinnifo.
MRK.12.6	Ahuun unutani Furun fusti tushuni. Nan Furun fasi noifiaquin ahuun unutaquin atoqui nichini. “Uhuun facucoinfin nicacoinshcaniquin,” ishon mau ifoan yoini.
MRK.12.7	Ascashori shinanfiaquin ahuun facucoin nichini. Ascano caiton mau cushumisifoan fuchinifo. Fuchishon yoinifo, “¡Oincapon! Mau ifoan ahuun furun oi. Apana na mau. Ascan ahuun facuna chipo iishquin. Ascacun non rutunoncahuun nocona mau inon,” ishon yoinifo. 
MRK.12.8	Ascatan furun iqui curannaiton achicashon rutunifo. Rutushon mau tsisumun sharafoshon ratanifo.
MRK.12.9	¿Ahuamun man shinaincain? Mau ifoanfin tapiaquin ato rutumaquin cuyoai. Futsafo inanshquin cushunonfo. 
MRK.12.10	¿Diosin tsain yoini cuscan man oinmisimamun? Ascashon yoiquin isca huani,
MRK.12.10	“Pushu yonomisifoan toquiri quishi shara oincaquin yoinifo, ‘Nacai sharamafinquin,’ ishon potafo. Man potafiafoan pushu ifoan catonni nan toquiri quishihuunoashu pushu nisharanon. Nanscarifi aquin Diospan Furunhuunoa niaifofoan yoimisifo, ‘Nancai ahuamaran,’ ishon man potafo. Ascafiacun Upa Diosin catonni ahuun yorafoti ahuunoashu nipanonfo. 
MRK.12.11	Ascan Diosin aca cuscan oinshon non yoitiro, ‘¡Aicho! ¡Diosin ahuun Furunhuunshon aca cuscan fasi sharacoinran!’ ishon non yoitiroran,”
MRK.12.11	—ishon Jesús ato huani.
MRK.12.12	Nicacani Israelifoan aton niaifofo fasi sinanifo. Jesús atohuunoa yoiai tapicanashu Jesús achipaifiacani yorafoqui ratunifo achinifoma. Asca huatan amaquinoashu fonifoquin.
MRK.12.13	Ascatan chipo ichanancashon yoinifo, —Non Jesús ahuara yocanon noco amaquiri cumaimancai. Noco cumaquin chaca huaiton non cunu muran iquimanon, —ishon yoinifo. Asca huacatan Herodes niaifo ahuun tanamisifo non Fariseofo aton tanamisifori Jesusqui nichinifo a yocanonfo. 
MRK.12.14	Aquin nococashon yocanifo,
MRK.12.14	—Tapimamisiton, man non tapian min iconcoin fusti min noco yoifafainmisi. Upa Diosin noco amapaiyai cuscan nannori min noco cayacafi yosimisiquin. Min ahuara yoipaicain min ranoima. Nan min noco yoiai min cayacafi yoi. Ahuashta min fomainma. Min yora ahuuoma yoia cuscan nanscarifi huaquin min niaifofo yoitiro. Nan rafu min ato Diosin tsain iconcoin yoi. Ascacufin noco tapimasharahuu. ¿Romanonfoan aton niaifo Cesari nocon pui noco yoca cuscan non inantiro iyamarai non inantiromamun? Noco tapimahuu, —huaifoan.
MRK.12.15	Ascashon Jesús onanni nan fuparamitsapaimisifo. —¿Ahuuscain ua amaquiri cumamapaicanimun? Uhuunoa ahuara chaca niaifofo man yoipaicain ua cunu muran iquimanonfo. Man toro inanmisi ahuunshon ahuara finon. Futsan ua fishoriscahuun un oinon, —huaiton. 
MRK.12.16	Toro fushoan. —¿Tsoa ointsamain torohuun nuaquin? Tsoan ahuun anu nutamun, —ishon ato yocaiton. “Niaifon Cesarinnaran,” huaifoan.
MRK.12.17	—Ascan Cesarina inancahuun. Diosinna Dios inancahuun, —ishon ato yoini.
MRK.12.17	Nicacani mustairinifo, —¡Aira! Ahuun tsain tsoancai tafitiromaran, —icashu yoinannifo.
MRK.12.18	Ascatan nan shafatari Saduceofo aqui funifo. Nanfori Israelifo. Shinanquin isca huanifo, —Yora naashu afanan funipacunacamaran, —ishon yoinifo. Nanfoan yocapaicani Jesusqui funifo.
MRK.12.19	—Tapimamisiton, Moisés noco cunushoni isca huaquin, “Nan ratoran iyoa naano ahuun ahuin facuoma imisino chipocuton fishon a futan facu ashquin,” ishon cununi. 
MRK.12.20	Ascano siete nanupacuafohuunoa non mia yoinon. No fu iyopaonifo. Aton iyoacai ahuinyain tauni. Ascafiashon a futan facu acashma nani. 
MRK.12.21	Ascano chipocu futsan arifi ahuun ochin ahuin fini. Ascashu arifi a futan facu acashma naani. Ascaino chipocuton futsan arifi ahuun ochin ahuin fini. Arifi a futan facu acashma nani. 
MRK.12.22	Ascapacutan amaquisi nai cuyonifo. Aqui facu ayamacai. Ascatari ahuun unutani ainfo nani facu nanuyamacain. 
MRK.12.23	¿Funiaitian nai arishon rato futsacaimun fiicaiquin? —ishon yocaifoan.
MRK.12.24	Ascan Jesús ato cumani, —Mancai Diosin tsain tapiama. Ahuun yonori man tapiama. Ascashofin man ua amaquiri yoiaquin. 
MRK.12.25	Yora naashucai funiafo Dios ari nocotan afanan fiananpacunacafoma. Nantifi Diospan oinmatifo afu icafo cuscarafosi iishcaniquin. 
MRK.12.26	Ascan yora naashu funishquiaifohuunoa Diosin mato yoini. ¿Yoiai cuscan Moisés mato cunushoni man oinmisimamun? Diosin fana urumanhuan muranshon ahuun oi nica cuscan mato cunushoni isca huaquin, “Upa Diosin chofo urumanhuan muran ua yoiquin, ‘Unfi Abraham non Isaac non Jacob afoan un aton Diosiquin,’ ” ishon Moisés yoini. Nan rafu non fusti yamashtafiacanashu natian Dios fu niafo. 
MRK.12.27	Nayofianishaquin natian niafo. Diosin noco tapima nantifi niafo. Nocon yoshin cuyopacunacama. Ascan manfin amaquiri shinanmisiquin, —ishon Jesús ato yoini.
MRK.12.28	Ascatan Jesús fu Saduceofo yoinanannifo cuscan Moisés tsain tapimamisiton nicani. Nicaquin ahuun nomuran shinanni, —Jesús ato cayacafi shara cumaran, —ishon shinanni. Ascashon arifi Jesús yocani, —¿Diosin yononi cuscan aafo Moisés cunushoni ratofomain fasi shara finacaiaquin? —ishon yocaiton.
MRK.12.29	—Israelifoan, nicasharacahuun. “Nocon Ifo Diosin fusti nocon Ifoquin. Futsan yamai. 
MRK.12.30	Nocon Ifo Dios maton ointi muranshon noifain maton nomuranshonri noifain man shinansharai cuscan ahuun noifain fasi mutsiscain maton Ifon Dios noicahuun,” ishon Moisés cununi. 
MRK.12.31	Futsari nannoricoin yononi isca huaquin, “Nan mifiri min musu huamuai cuscarifi aquin mia chaima icafori noihuu.” Nan rafu Diosin mato yononi cuscan fasi shara finacaianran, —ishon Jesús ato yoiaiton.
MRK.12.32	—Tapimamisiton, mian cayacafi shara cuma. Icon min yoia Dios fusti. Tsoa futsacai Diosima. 
MRK.12.33	Noncai Dios ahuashta inantiroma ahuun rafanan nocohuun noinon. Min yoia cuscan fusti shara. Ascacun non nocon Ifo Dios nocon ointi muranshon noifain nocon shinansharayashon noifain non fasi mutsiscain nocon Ifo Dios noi nofiri non musu huamuai cuscarifi aquin non nocon chaima ica noiaino. Ascaran fasi shara finacaianran, —ishon yoini.
MRK.12.34	Jesús nicashon cumasharani. Ascashon yoini, —Natian Upa Diosin ahuun yorafo imapaiyai cuscan mirifi min tapicuana afu nipashquin, —ishon Jesús yoini. Ascaiton nicacani puusinifoma. Afanancai tsoanshta Jesús ahua yocanima. Nantian yafi nan Jesús naitian afanan tsoan ahuashta yocanima. Ato cayacafi cumaiton nicacani tsoan cumanima aqui ranonifo.
MRK.12.35	Ascatan Jesús Israelifoan aton Dios fu tsainti pushu muranshon ato yosianan yocani, —¿Ahuuscain Moisés tsain tapimamisifoan yoimisi isca huaquin? “Criston David ahuun funaran,” ishon yoini. 
MRK.12.36	Diospan Yoshin Sharanun David ahuun nomuran shinanmana cuscan yoini,
MRK.12.36	“Upa Diosin uhuun Ifo Cristo yoini isca huaquin, ‘Minfin ufu niaifocoinquin. Mia noicasmaifoan min ato finoncoian. Un ato shatumashquin mia afanan ahuusca huatiroma. Min ato iquiniran,’ ”
MRK.12.36	ishon Diosin yoini cuscan David cununi. 
MRK.12.37	¿Criston David Ifono ahuuscashucon ahuun funa itiromun? —Jesús ato huani. Yorahuanrasi Jesús yoiai cuscan nicacani fasi unimanifo.
MRK.12.38	Ascano nicatoshinifo Jesús ato yoiaiton, —¡Oinfain! A Moisés cununi cuscan tapimamisifoan saya chainipafo sahuushon ato oinmafoanfafaincani. Fasi tapicoianforan ato huamapaicani. Yora ichaparasi ano foanscanifo “Sharacoinforan,” ato huamapaicani. Fasi cacapaimisifo. 
MRK.12.39	Ichananti pushu muran iquitan shafacafi tsaonifo. “Noco oinonfo, non tsaotiroran,” ishon shinannifo. Ichananshon piyainfoannori shafacafi tsaopainifo. 
MRK.12.40	Ainfo funuomafo, “Non mia shara huairan,” huafiashon paranifo. Aton ahuarafo onushcaquin. Fuparacaquin. Fasi chaicoin cufirianifo atoqui oinanpaiquin. Dioshuunshoncai cuficoinnifoma. Nanscarafo Upa Diosin ato fasi onaintimacoinquin, —ishon Jesús ato yoini.
MRK.12.41	Yoitan fuhuunina cahua Jesús oinni Dios fu tsainti pushu muranshon yorahuanrasiton pui nanuti muran nanuiniyaifoanno. Yora mafo ichapayaton atirifoan paratama pui nanuti muran nanunifo. 
MRK.12.42	Ascano ainfomaqui funu naano ahuuomashtaton toro chimashta rafusi pui nanuti muran nanuni.
MRK.12.43	Oinquin Jesús fu rafumisifo cunashon yoini. —¡Oincapon! Un mato iconquin yoinon. Na ainfo funuoma ahuuomashtafiashon yora futsan inan cuscan aafin paratama nanua cuscara. 
MRK.12.44	Ascano mafo ichapayafoan inanfiacaquin ichapa tushu huanifo. Ascafia nan ainfoan nantifi ahuun pui nanuqui cuyoni. Inanqui anaititan. Afanancai ahuahuunshon ahuun tushu fitiromaran, —ishon Jesús ato yoini.
MRK.13.1	Ascano Jesús Dios fu tsainti pushu murannoashu caiton afu rafumisifo futsan yoini, —Ifon, oinpon. Nocon Dios fu tsainti pushu fasi sharashtacoin. Toquiri cunu putsamuashu cunuacua uhuapacoin fasi sharashtaran, —ishon yoiaiton. 
MRK.13.2	—¡Ai! ¡Oincapon! Natian Dios fu tsainti pushu toquiri putsamuashu cunuacua sharashtacoin. Ascafiashu na man oiain chipo paon ishquin. Afanancai toquirifo putsamua ishquima. Ratoshtacain putsamua tushuimaran, —ishon Jesús ato yoini.
MRK.13.3	Ascano machi ahuun anu Olivo ano mapufaintan Jesús tsaoni nanno ishon Dios fu tsainti pushu ointiro ini. Tsoa futsacai ano inima Pedro non Santiago non Juan non Andrés non afo aqui funifo. 
MRK.13.4	—¿Nan min yoiai cuscan ahuutian ishquimun? ¿Ahuuscashomun non tapitiroquin? ¿Icataima non ahua ointiromun tapishquin? Noco tapimahuu, —huaifoan.
MRK.13.5	—Oinfain mato paranonfoma. 
MRK.13.6	Yora ichapafoan. “Un Cristoran,” ishon mato parapaishcani. Ascashon ichapafori parashcani. 
MRK.13.7	Mani futsafo ya futsafo rutunainfoan man nicashquin. Icataimari anori man nicaiyoicai. Anori nicai ratuyamacahuun. Un mato yoimisi cuscan nanscacoin aiquin. Ascafia Jerusalén cuyoataima. 
MRK.13.8	Mai futsan fu yorafo mai futsari ya rutunainfono mai futsafo anori fasi mai naiyanaiyaishqui icaifono mai futsanoafori yora tushuomafo icaino. Nanscai taushcani. Ascafiashu chipo omitsiscai finacaishcani.
MRK.13.9	Ascan itisharacahuun. Mato achishon mato niaifofoan maton ichananti pushu muranshon mato fasi coshashcaniquin. Niaifofoan aton ointaifi mato iquimashcani. Mato asca huacani. Uhuunshon man ato yoishquin. 
MRK.13.10	Ahuun unutani nan omitsiscacoinshquiai cuscan icataima uhuun tsain shara uhuunoa atirifiton nicataicanima. Uhuun tsain shara manifotiton nicacoiainfono un afanan ooshquin. Nantianri ua icoinra huaafo afanan omitsiscashquima.
MRK.13.11	Ascano chipo mato achimashquin matohuunoa tsain chaca yoishcaquin. Nantianri, “¿Raquiri non huaimun?” ishon shinanyamacahuun. Nan nocoaiton un mato tapimashquin man cumasharanon. Mafincai man cumaima. Diospan Yoshin Sharahuunshon ahuun tsain maton nomuran nanumashquin man niaifofo cayacafi cumasharanon.
MRK.13.12	Nantianri iyoaton chipocuqui tsain chaca huashquin achinonfo rutushcaquin. Nanscarifi aqui chipocuton ahuun ochiqui tsain chaca huashquin achinonfo rutushcaquin. Nanscarifiai facufoan aton apa yafi ahua afanan nicacasmashcani niaifofo yoishcani ato rutunonfo. 
MRK.13.13	Uhuunshon mato noicasmacani man ua tanasharaiton, manifotifoan mato noicasmashcani. Ascashon mato omitsiscahuafiainfoanno tsoan uhuunoashu omitsiscafiaquin tunucoin uhuun tsain tanasharaqui unupacunacama. Nanfo un cushusharatiro uhuun Upa Dios icano nipasharanon.
MRK.13.14	Ascacun Diosin ahuun yorafo fu imisi ano futsafoan ahuara fasi chaca huai. Nan un mato yoiai cuscan tapicahuun. Nanfo oin man ratoran futsa Judea mai anoashu machi ano ichotacahuun. 
MRK.13.15	Tsoan pushu osa futsa niashu afanan pushu muran iquiyotiroma ahuara fipai. 
MRK.13.16	Tsoan aton mau ano yonoi afanan pushu ano nasoyotiroma ahuun sahuuti fipai. 
MRK.13.17	¡Ohua! Ainfon facu nanuafo yafi aton facu yomumishtifo omitsiscaashcani.
MRK.13.18+MRK.13.19	Natian yorafo omitsiscai cuscan tsoan ascara oinyomisima. Fasi finacaia yora omitsiscaiquin. Diosin yora tau huaquin onihuani chain cai tsoan ascaran omitsiscai oinyomisima. Tsoaricai afanan ascai omitsiscanacama. Ascan Upa Dios cuficahuun oipacutian ascanonma. 
MRK.13.20	Nan omitsiscaifotian yorafoti cuyocuancani. Diosin yonoyamaino nan yorafoti cuyocuanafo. Ahuun yorafo nan catoanfo atohuun ramapaiqui omitsiscaitian shaturiscamashquin.
MRK.13.21+MRK.13.22+MRK.13.23	Ua nicasharacahuun. Omitsiscashquiaitian nocoataima un mato yoiyoi. Man omitsiscaitian fuparapaimitsamisifocoin matoqui oshon. Mato yoitiro isca huaquin, “Unfin Cristoquin,” ishon yoiyamaraquin, “Unfin Diospan tsain yoimisiquin,” ishon mato yoishcani. Satanashuunshon yora atiroma cuscan mato ismai. Mato parapaishcaquin. Diosin nan catoanfo cushuyamaino atorifi nan fuparapaimitsamisifo icoinra huacuana. Ascano nantian tsoan mato yoiquin isca huai, “¡Oincapon! Naafin nocon Cristoquin. Cristo nocoqui oaran,” ishon yoiaifoan ato icoinra huayamacahuun.
MRK.13.24+MRK.13.25	Ascan nan omitsiscai cuyocoiainno fari faquishcoin ishquin oshuri faquishcoin icaino fishifo nai ariashu pacui futsushquin. Nantifi nai murannoafo naiyanaiyainqui futsushquin. 
MRK.13.26	Nantianri un nai ariashu fuufoya camaqui mai ano fotoaino uhuun Upa Diosin ahuun yonohuunoashu un afanan matoqui fotoshquin. Nantififain ua oinshcani unfin Diospan facuquin. Un oaino fasi chashapacucahuanshquin. 
MRK.13.27	Nantianri uhuun oinmatifo ufu nai muran icafo un nichishquin uhuun yorafo manifoti uqui ihuunonfo.
MRK.13.28	Ascatan nii ohuamisifohuunoa ahuara un mato tapimanon. Ua nicasharacahuun. Casho pui risquisi futsuaiton man tapitiro faritian. 
MRK.13.29	Nanscarifiai nanfo un mato yoiai cuscain futsuaiton man onantiro mun oti chaima nuno mai anoa niaifocoin iishquin. 
MRK.13.30	Un mato icon yoi. Ahuarafo un mato yoia cuscan a mai anoafoan naiyocashoma oinshcaniquin. 
MRK.13.31	Nocon nai yafi mai cuyoai cuscan fianananain futsuin. Uhuun tsain ascatamarocon cayacaficoin. Iconcoin. Uhuun tsain un mato yoiai cuscan nanscacoin aiquin. Fianannanpacunacama.
MRK.13.32	Ascafia ahuutiaran un nai murannoashu afanan fotoicain tsoancai tapiama. Diosin oinmati afu nai muran icafoanricai tapiafoma. Urifi un Upa Diosin facufiashocai un tapiama. Nan uhuun Upa Diosin fustitofin tapiaquin. 
MRK.13.33	Un afanan oaitian tsoan tapiama. Ascacufin oinfain. Itisharacahuun. 
MRK.13.34	Shinancapon. Nocofunu mai futsa ari caquin iquisi ahuun oinmatifo yoitiro, “Un mato yoiai cuscan uhuun pushu cushusharacahuun. Yonosharacahuun. Futsan uhuun pushu anoshon cushutiro un afanan nasoaitian un oinnon,” ishon ato yoitiro. 
MRK.13.35	Nanscarifiai marifi itisharacahuun. Ahuutiaran un afanan matoqui nasoshquin tsoan tapiama. Fari caino iyamarai yamu nacucahuanaino iyamarai tacaranun acaino iyamarai shafaino un nocoriscatiro. 
MRK.13.36	Oinfain. Un nocoaitian oshacaquima ua yonosharashocahuun. 
MRK.13.37	Un mato yoiai cuscan un nantifi yorafo yoi, “Itisharacahuun,” —ishon Jesús ato yoini.
MRK.14.1+MRK.14.2	Ascano Jesús ato yoini natianri fusiti shafa nococuanaino. Nannoshon misi farashati maisi piinifo. [Nan fusiti Israelifoan Egipto mai anoashu fonifo shinantacani. Nantianri Egipciofoan aton facu furonanfacu iyoafofosi Diosin namaquin cuyoiquin. Israelifo ato muran ipaonifiacanashu Egipciofoan aton facufo namafiaquin Israelifoan aton facufo finonmani.
MRK.14.1+MRK.14.2	Ascan faritifi ichanancashon Upa Diosin aton shunifoan aton facufo finonmani nanonfoma shinantacani. Ascan nan fuusiti anumisifo nocon shunifoan aton facufo finonmaniran.] Nantianri nocon yorafohuunshon Dios cufimisi niaifofoan Moisés cununi cuscan tapimamisifo futan ichanancashon isca huaquin yoinifo, —¿Ahuuscashomun non Jesús rutumatiroquin? ¿Ahua chacamain ahuunoa non yoiqui rutumashquin? Natian fusimuainocai non achimatiroma. Yorafo fasi sinacani mucatirofo, —icashu yoinannifo. Jesús onushta rutumapaicani.
MRK.14.3	Ascano Jesús Betania ano cani. Cai Simón pushu muran iquini. Nan Simón nami rashquishi futsua ini. Nannoshon Jesús Simón acamaquishon piti ano tsaocun ainfoan toquiri moti tsomashu otan aqui ocashquin. Nan toquiri ahuun anu alabastro moti huamua. A muran ininti fospi huani. Ininti ahuun anu nardo fasi pui nua. Ascano ainfoan motica fuputan Jesús ahuun mapoqui ininti ocani. 
MRK.14.4	Atirifoan oincani sinanifo, —¿Ahuuscaimun na ainfoan ininti paratamacoin ahuun pui nuua potaquin? 
MRK.14.5	Nan ininti inanmitsashon ahuun rafanan pui ichapa fishon yora ahuuomafo inanshara icuanaran, —ishon yoinifo. Yoicatan ainfoqui curushcain tsainnifo.
MRK.14.6	—¿Ahuuscain na ainfoqui man tsain chipuain? Fucash huayamacahuun. Ua fasi shara huaquin. 
MRK.14.7	Yora ahuuomafo matofu ipanacafo. Ratoran shafatan man ato shara huashotiro. Ascafia un nuno matofu ipanacama man ua shara huanon. 
MRK.14.8	Na ainfoan nan oiainshta ua shara huaa. Yora maiaquin ininti ocamisifo cuscan un nataiyamafiaiton na ainfoan ua shinanquin uqui ininti ocayoa. Ua ashquiai cuscan uqui ocaquin tau huaa. 
MRK.14.9	Un mato icon yoinon. Na tsain shara uhuunoa manifoti yoishcaquin. Nantianri na ainfoan ua aca cuscari ato yoishcaquin. Ascatan ua shara huaa cuscan ahuunoari shinanpacushcaquin, —ishon Jesús ato yoini.
MRK.14.10	Ascano Jesús ato yoiquin afu rafumisifo doce futsan nan Judas Iscariote nocon yorahuunshon Dios cufimisi niaifofo ano cani Jesús ato achimashquin. 
MRK.14.11	Nicacani niaifofo fasi unimanifo. —¡Aicho! Min noco Jesús achimaicai. Ascacun ahuun rafanan non mia pui inainran, —huanifo. Asca huaifono nannoshon Judaspan shinanquin tau huainifoanni, —¿Ahuuscashomain un Jesús ato achimanoain? —ishon shinainyofafaini.
MRK.14.12	Ascano shinantani Israelifoan aton fuusititian nocoaino misi farashati maisi pimisifotian. Nantianri chashoanun facu piinifo. Nan chashoan facu faritifi rutupaonifo Diosin aton shunifo cushuni shinanonfo. Ascano Jesús fu rafumisifo aqui fucashon yocanifo,
MRK.14.12	—Ifon, Diosin nai oinmati nan afu imisiton nocon shunifoan aton facu iyoafofosi finonmani aton rutuquima. Non faritifi ichananmisi anori shinanshquin. Afanan natian non atiroquin. ¿Ascan rato pushu muran non mia itishara huashoimun nannoshon mi futan chashoanun facu piishquin? —ishon yocaifoan.
MRK.14.13	—Pushurasi ano fotacahuun. Nannoa nocofunun unu tutsaomushon fuaiton fuchishcaquin. Aqui nocoashu afu fotacahuun. 
MRK.14.14	Nan iquiai ano afu iquifainshon pushu ifo yocacaquin, “Nocon tapimamisiton mia yocan, ‘¿Rato cunu muranshon ufu rafumisifo futan non chashoanun facu piimun?’ ” 
MRK.14.15	Man yocaiton mato cunu uhuapa fomancayan ismaiquin. Nan cunu muranfin nan non yopaiti mato ismaiqui. Nannoshon noco ati shara huashotacahuun, —Jesús afu rafumisi rafu yononi.
MRK.14.16	Ascano nan rafu pushurasi ano fonifoquin. Pushurasi ano focashon Jesús ato yoia cuscan nanscacoiainton oinnifo. Ascashon chashoanun facu pichanshonifo.
MRK.14.17	Man fari caino Jesús yafi afu rafuafo doce pushu ano noconifo. 
MRK.14.18	Fomancayan focashon acamaquishon piti ano tsaoshon piaifoan Jesús ato yoini, —Icon un mato yoinon. Nuno u futan piai futsan ua achimaiquin, —ato huaiton.
MRK.14.19	Nicacaquin aton ointi noconifo. Fasi shinannifo. Ascashu puusinifoma. —Ifon, uncai mia ashquimaran, —ishon nantififain yocapacunifo. 
MRK.14.20	—Nan man nocofunu doce u futan piai futsan uqui yonoafin ua achishcaniquin. 
MRK.14.21	Unfin Diosin ariashu nuno mai ano fotoniquin. Un nocofunucoin cainshquin. Diosin tsain uhuunoa inon pacoai cununi cuscan un nai cai. Ascafia na nocofunun ua ato achimashufin arifi omitsiscapanacaquin. Caianmafin shara icuanaquin, —ishon Jesús ato yoini.
MRK.14.22	Piainfoanno Jesús misi finifoantan iquisi apa Dios cufiyoni, —Upan, aicho, min noco shara huafafaini, —huani. Apa asca huatan afu rafumisifo yoiqui isca huani, —Na uhuun cayan cuscara. Picahuun, —ishon. Misi torupacushon atoti inancuniquin.
MRK.14.23	Ascatan Apa Dios afanan cufinquin, —¡Aicho! Upan, min noco shara huaquin, —huani. Cuchori finifoantan aqui fimi unu fuatan ato inancuniquin. Ascaiton nantififain ayapacunifo.
MRK.14.24	Ascashon ato yoiquin, —Naafin uhuun imi cuscaraquin. Uhuun imi foiquin mun nai. Nantifi yorafoan chaca huamisifoanno un atohuunoashu nai cai. Un ascaino yora ichapafo Diosin ato potapacunacama. Un ato nashoincai aton chaca soashoshquin. 
MRK.14.25	Un mato icon yoi. Un nunoshon afanan mato futan un ayaima. Mun nai ari cai. Nan uhuun Upa Dios niaifocoin ica anoshon un afanan ayashquinran, —ishon ato yoini.
MRK.14.26	Ascano ahuun tsain yoiqui anaititan Diosin tsain fanainnifo. Anaititan machi Olivos ano fonifo.
MRK.14.27	Ascatan Jesús tsain futsan ato yoini, —Nantififain man ua potafainicaiquin. Diosin tsain cununi isca huaquin, “Unfin chashoanfo cushumisi un rutuicai. Ascano chashoanfo ichoi futsuiqui,” ishon cununi. Nanscarifiai ua rutuaifoanno man uhuunoashu ratufaini foi ichoshquin. 
MRK.14.28	Ascan un funiano Galilea ano man uqui nocoi foshquiran, —ishon Jesús ato yoini. 
MRK.14.29	Ascaiton Pedronun Jesús cumani, —Nantifiton mia potafiaifoannocai un mia potanacamaran, —ishon yoiaiton.
MRK.14.30	—Pedron, un mia icon yoicain. Na yamutan tacara cuoi rafuamano min ato yoiqui rafu non fusti huaicai, “Un Jesús oinmisimaran,” —ishon min ato yoicain. 
MRK.14.31	—Ma, Ifon. Un mifu natirocai un ato yoinacama un mia oinmisimaran, —ishon Pedronun yoini. Nantifiton afu rafumisifoan nannori yoinifo.
MRK.14.32	Ascano nanno ihuifo mapoa ano ahuun anu Getsemaní ano Jesús afu rafumisifo ya cani. Jesús ato yoiquin, —Nuno tsaoshon ua manacahuun. Uhuun Upa fu un tsainyotanon, —ishon ato yoini. 
MRK.14.33	Ascano Pedro non Santiago non Juan non afo ato iyoni. Fasi shinanquin ahuun nomuran omitsiscai tauai. 
MRK.14.34	Ato yoiquin, —Unfin fasi oimitsiscai. Uhuun nomuran un fasi shinain. Mun muucoin un nai cuscan. Nunoshon ua manayocahuun. Un futan oinyocahuun, —ato huani. 
MRK.14.35+MRK.14.36	Ato yoitan chaimashta catan fuopacucahuan Apa Dios fu tsainni. —Uhuun Upashtan, ua rutushcani. Un omitsiscai cuscan mian numatiromainquin ua numahuu. Ascafiashon un apaiyai cuscan huaquima. Min apaiyai cuscan ua huahuu, —huani.
MRK.14.37	Ascatan Apa fu tsainqui anaititan afanan atoqui oni. Oquin ato oian man oshafo ini, —¿Pedron, min oshamun? ¿Min u futan Dios cufimamun? 
MRK.14.38	Oshaquima. Dios fu tsainhuun Satanás mato chaca huamapaiyai cuscan anonma. Maton nomuran Diosin mato imapaiyai cuscan marifi nanscasi huapaifiaquicai mafin man atiromaquin, —ishon Jesús Pedro yoini.
MRK.14.39	Ascashu afanan Apa fu tsainqui cai chaimashta cani. Apa cufian cuscan nannori afanan cufini. 
MRK.14.40	Ascashon afanan atoqui nasoquin oian afanan afu rafuafo oshafo ini. Fasi oshapan noicani moipaiquin ranannifo. Raquirimain Jesús ato yoicai tapinifoma. Ascan puusinifoma.
MRK.14.41	Ascaino afanan atomaqui chaimashta cashon Apa Dios cufitani nasoquin oian afanan man oshafo ini. Ascaiton ato yoini, —¿Man man afanan oshamun? Nanscanon. Man oshatiro. Ascafiashu man afanan natian oshatiroma. Natianfin man ua achi fucaniquin. Na nocofunun ua yora chacafo achimani oiquin. 
MRK.14.42	Funicahuun. Non canon. Na nocofunun ua noicasmaifo ua ato achimani oiquin, —ato huani.
MRK.14.43	Ascano Judas nan Jesús fu rafumisi futsan aqui oni. Yorarasi Judas fu nopu yafi coshati tsomacanashu funifo. Israelifoan aton yorafohuunshon Dios cufimisi niaifofo non Moisés tsain tapimamisifo ato yonoa funifo. 
MRK.14.44	Judaspan yorafo Jesús achimashquin yoini, —Un Jesús tsoacaiton tapicahuun nanfin Jesusquin. Achiti sharaqui. Achicatan niaifofo ano iyocahuun, —ato huani. 
MRK.14.45	Asca huatan samamashta nocoshon tsoaqui. Tsoatan, “Tapimamisiton,” ishon yoini. 
MRK.14.46	Ascano nan Judas fu fuafoan Jesús achinifo. Achicashon niaifofo ano iyoshquin. 
MRK.14.47	Ascaino Jesús chaimashta futsan nicun. Nopu fitan nocon yorafohuunshon Dios cufimisi niaifocoinin ahuun oinmati pashtufain rurani.
MRK.14.48	Ascaiton Jesús ato yoini, —¿Man shinan un yomutsocunmun coshatifo ya nopu ya man ua achipai fua? 
MRK.14.49	Shafatifi un Dios fu tsainti pushu muranshon un mato yosifiaitocai man ua achiyoti huama. Natian man ua acai cuscan Diosin tsain uhuunoa cununi cuscacoin man ua huairan, —ishon Jesús ato yoini. 
MRK.14.50	Ascaino afu rafumisifoan potafaini amaqui ichonifo.
MRK.14.51+MRK.14.52	Ascano pushcoai man Jesús mufainaiton achiaifoanno ahuun piracomua shorifaini chitoria ichoni.
MRK.14.53	Ascano achicashon Israelifoan yorafohuunshon Dios cufimisi aton niaifocoinin pushu ano Jesús iyonifo. Nanno nan niaifofo non Moisés cununi cuscan tapimamisifo ichanannifo. 
MRK.14.54	Ascaino Pedro ato cachiori chaima cani. Nocon yorafohuunshon Dios cufimisi niaifocoin ahuun pushu unmainti ranushumuafo yooaino Pedrori atofu yooni.
MRK.14.55	—¿Nonmun raquiri huatiroquin Jesús ahuara chaca huaran ishon rutushquin? Ahuacai ahuusca huaa non nicayomisima non rutuai, —icashu Israelifoan aton niaifo yoinannifo. Nanno pushu muran nantifi Israelifoan aton niaifofo ichanannifo. 
MRK.14.56	Yora ichapafoan, —Jesús chaca huaran, —ishon yoifiacaquin nannorisi shinannifoma. Paracaquin.
MRK.14.57	Yoiti huaquin anaitiafono nocofunu futsafoan niaifofoan aton ointaifi Jesusqui tsain chaca huanifo. Chanicani. 
MRK.14.58	—Non nicaino na nocofunu iscaita, “Nocon Dios fu tsainti pushu yorafoan acafo. Un choqui ashquin. Ascashofin osha rafu non fusti finontan un afanan futsa huashquicain. Unfin un atiroquin. Tsoan nocofunun u futan aquima. Urus fustifin un ashquicai,” ishon Jesús yoitaran, —ishon yoinifo. 
MRK.14.59	Yoifiacaquin tsoan anorisi yoinifoma.
MRK.14.60	Ascano nocon yorafohuunshon Dios cufimisi niaifocoinin aton ointaifi Jesús yocani, —¿Miqui tsain chaca huaafo cuscan icon iyamarai iconmamun? ¿Min ato cumaimamun? —ishon yocaino. 
MRK.14.61	Jesús puusinima. Ascaiton afanan yoini, —¿Diosin sharapan mia catonnimun min ahuun facu inon? ¿Icon min ahuun facucoinmun? —ishon niaifocoinin yocani.
MRK.14.62	—Mian yoiai cuscafin unquin. Upa Diosin ahuamamishti huatiro. Chipo man ua oinshquicai uhuun Upa niaifo fu un icaiton. Urifimain afu niaifocoianshufin. Un nai ariashu nai coin camaqui un oaiton man ua oinshquicai. Un mai ano fotoshquinran, —ishon Jesús ato yoini.
MRK.14.63+MRK.14.64	Nicatan Israelifoan aton niaifocoin Jesusqui fasi sinaquin. —Man man nica Jesús fasi chaca huaa. “Un Diospan facuran,” icaiton man man nica. Ascano non tsain futsa yopaima a onaintimashqui. ¿Na nocofunun non ahuusca huaimun? —ishon niaifoan ato yoini. Ascashon nantififain, —Diosquiri chaca huaquin nanonquin, —ishon yoinifo. 
MRK.14.65	Asca huatan ahuun fusoqui cumo michofain funushfain sutunifo. Sutucashon cashu huanifo, —Min Cristomainquin min nantifi tapicoian. Ascan tsoan mia sutuamainquin noco yoihuu, —ishon cashu mutsama huanifo. Ascatan ranushumuafoanri Jesús fasi coshanifo.
MRK.14.66	Ascainofin Pedron nocon yorafohuunshon Dios cufimisi niaifocoinin pushu umaiti ano atofu yooaiton niaifoan ahuun oinmati shomayaton Pedro fuchiniquin. 
MRK.14.67	Fuchishon yoini, —Na nocofunufin Jesús Nazaret anoa min afu rafumisiquin, —huani.
MRK.14.68	—Ma. Mian yoiai cuscacai un tapiamaquin, —Pedronun shomaya huani. Yoiqui asca huatan shoi caincaiti ano caani.
MRK.14.69	Ascashon nan oinmati shomayaton Pedro fuchia afu niafo yoini, —Na nocofununfin arifi Jesús fu rafumisiquin, —huaiton. 
MRK.14.70	—Ma. Uncai Jesús fu rafumisimaran, —ishon Pedronun yoini. Samaracatan Pedron fu niafoan yoinifo, —Icon. Mirifi min Galilea mai anoashu oa. Ascan minfin Jesús fu rafumisiquin, —ishon yoinifo.
MRK.14.71	—Un mato paratiroma. Un chanicun ua Diosin chii uru muran potatiroquin. Diosin tapiafin un mato iconcoin yoiaquin. Uncai na nocofunu Jesús oinmisimaran, —ishon Pedro ato yoini.
MRK.14.72	Ascaino samamashta afanan tacara cuoni. Cuoaino Jesús yoia cuscacoin Pedronun shinantani. —Pedro, un mia yoi. Na yamutan tacara cuoi rafuamano min ato yoiqui rafu non fusti huaicain, “Un Jesús oinmisimaquin,” —ishon Jesús yoia cuscan Pedronun shinantani. Ascashu fasi uaini.
MRK.15.1	Ascano shafa acuaino nocon yorahuunshon Dios cufimisi niaifofo yafi Moisés cununi cuscan tapimamisifo Dios fu tsainti pushu cushumisifo fu ichanancashon shinanpainifo, —¿Ahuuscashomain non Jesús rutumaicai? Nan Pilato Romanonfoan aton niaifon ahuun mai arishon nocoqui nichini nocon niaifo inon. Non Pilato ano Jesús iyoicanon, —icashu yoinannifo. Ascatan munushcashon Pilato ano iyonifo.
MRK.15.2	—¿Minmain Israelifoan aton niaifocoinquin? —ishon Pilaton Jesús yocani. —Aifain. Nan min ua yocain cuscafin unquin, —Jesús huani.
MRK.15.3	Ascano nocon yorahuunshon Dios cufimisi niaifofoan Jesusqui tsain chaca huanifo. 
MRK.15.4	Ascashon Pilaton yoini, —¿Yorafoan mia chaca huaifo cuscan min nicaimamun? ¿Min ato cumapaimamun? —ishon yoini.
MRK.15.5	Asca huaino puusinima. Aqui tsain chaca huafiaifono puusinima. Ascaino Pilaton ahuun nomuran shinanquin, —¡Aira! ¿Ahuuscain ato cumapaimamun? —ishon shinanniquin.
MRK.15.6	Ascatan aton fuusititian faritifi cunu muran iquiafo fusti ato caimapaoni. —¿Ratocai man caimapaimun? —ishon Pilato fuusititian ato faritifi yocapaoni. 
MRK.15.7	Nantianri nocofunu Barrabás cunu muran ini. Nanton yorafo shinanchacamani. —Romanonfoan aton niaifofo non potanon, —ato huani. Fasi ato mucumati huapaoni. Asca yora ichapafoan Romanon niaifo potapainifo. Nantianri Barrabás yora rutuni. Ascaiton ranushumuafoan cunu muran iquimanifo. 
MRK.15.8	Ascatan man Jesús achiafono Israelifoan Pilato yoicaquin, —Min noco faritifi fuusititian ashopaoni cuscan afanan noco huashohuun. Afanan cunu muran iquia futsan noco caimashohuun, —huanifo.
MRK.15.9+MRK.15.10	—Jesuscai ahua chaca huamisima. Ato ashoan cuscacai Israelifo aton niaifofoan atiroma. Ascacufin Israeli niaifofo Jesusqui sinacaniran, —ishon Pilato ahuun nomuran shinanniquin. Ascashon ato yoini, —¿Maton niaifo Jesús man caimapaimun? Un mato caimashonon, —ishon ato yocafiashon. 
MRK.15.11	Israelifoan aton niaifofo nannosi ichanannifo ato shinanchacamapaicani. —“Jesús noco caimashotama Barrabás noco caimashohuun,” ishon Pilato yoicahuun, —ishon niaifofoan yorafo yononi.
MRK.15.12	Nannori, —Israelifoan, man yoimisi Jesús maton niaifo. ¿Ascacufin un Barrabás caimashomun un Jesús ahuusca huaicai? —ishon ato yocani.
MRK.15.13	Nantifishon, —Ihui coyan iquinanqui mastahuun, —ishon oi ashcafinin yononifo.
MRK.15.14	—Ahuuscacufin. ¿Ahuamun chaca huaquin? —ishon yocani. Ato yocafiaiton fasi curushcain, —Ihui coyan iquinanqui mastahuun nariscanon, —huarianifo.
MRK.15.15	Sinaifoan oinquin Pilato ato rau huapaiquin Barrabás caimaniquin. Ascashon ato yonoa fichi cunoqui tuchiaton Jesús coshaquin futsanifo. Ascatan mastashcaquin iyonifo.
MRK.15.16	Ranushumua Romanonfoanfin Jesús iyonifoquin. Niaifoan ahuun pushu chaimashta. Nannofin ranushumuafoan aton pushurasi iniquin. Nanno iyonifo. Ascashon niaifo cushumisifo ranushumuafoan ato chifi cunanifo oin funonfo. 
MRK.15.17	Ascashon ahuun sahuuti pucanifo. Pucatan futsa shonan sahuumanifo. Ascatari mosha chainipafo maiti huashon maimanifo. 
MRK.15.18+MRK.15.19	Ascashon yoicaquin, —¡Aicho! Minfin Israelifoan aton niaifoquin, —icashu aqui cashupainifo. Asca huacatan ratoconun mai chachishonifo. Aqui cashupaiqui poquiti ahuun mapo cosharianifo. Ascatan aqui cumo michonifo. 
MRK.15.20	Ascashon aqui paranaquin cashushonifo. Cashushoncatanfin sahuuti shonan pucashon ahuun sahuuticoin afanan sahuumanifo. Ascashon ihui coyan iquinanqui mastai focaquin iyonifoquin.
MRK.15.21	Jesús iyocaquin oianfo pushurasi patasharifo nocofunu Simón oaiton fuchishon ato finonfoanpaiyaiton ranushumuafoan achishon yoini, —Minfin ahuun ihui coyan iquinan foicaicain —ishon ranushumuafoan iyamafaini. Nan Simón Cirene mai anoashu oa iniquin. Ahuun facu rafu Alejandro yafi Rufo. 
MRK.15.22	Gólgota ano Jesús iyonifo. Gólgota onicoinnin tsainmanfin mapo shao. 
MRK.15.23	Nanno nococashon fimi unu paun tashipia osia Jesús ayamapaiyaifoan ayanima. 
MRK.15.24	Ascatan Jesús ihui coyan iquinanqui mastanifo. Mastacatan ahuun sahuuti fianshcaquin. Toquiri tocoro rafu ya cashuqui potapacunifo. Nan finonmanaton ahuun sahuuti fiqui tau huani. Asca huapatan cuyonfianifo.
MRK.15.25	Man fari nai pochinin racano mastanifoquin. 
MRK.15.26	Man mastacashon amanaonri ihui coyan iquinanqui cununifo isca huaquin,
MRK.15.26	ishon amanaonri cununi. 
MRK.15.27	Ascashon yomutso rafuri mastanifo. Ocuma futsa futsafain ocuma futsa anifoquin. 
MRK.15.28	Nannori ahuunoa cunuyoni cuscan, —Shinanfo arifi chaca shafai, —ishon Diosin tsain inonpacoai cuscacoin aquin cununiquin. 
MRK.15.29+MRK.15.30	Ascashon camacaquin, —¡Cuu! Minfin yoimisiquin nocon Dios fu tsainti pushu min choquiacai. Ascatanfi osha rafu non fusti finontan min afanan futsa huairan min ica. Iconmainquin mifiri numatan fotohuu. Ihui coyan iquinanmaquinoashu fotohuu, —ishon roanifo.
MRK.15.31	Ascano nanscarifiai nocon yorafohuunshon Dios cufimisi niaifofo yafi Moisés cununi cuscan tapimamisifoan aqui cashupai yoinannifo, —Nanton futsafosi numafiatiroshaquicai aficai numatiroma. 
MRK.15.32	Iconmainquin aafin Criston Diospan Furun Israelifoan nocon niaifoashu ihui coyan iquinanhuunoashu fotoaiton non oinquifin non icoinra huaicai, —icashu yoinannifo. Ascashon afu ihui coyan iquinanqui masta rafutari aqui tsain chaca huaquin roanifo.
MRK.15.33	Ascatan fari masafinin racano nan maitio faquishpacucahuani. Ascashu man fari caino afanan shafani. 
MRK.15.34	Nantianri Jesús oi ashcafinin apa cunani, 
MRK.15.35	Yorafoan mapo casho Jesús nicacaquin, —Nicacapon. Elías cunaiton, —huanifo.
MRK.15.36	Ascainofin nocofunu futsan ichoniquin. Fimi unu focash muran nashan nanushon fiicai ichotan fitani oshon faca tahua shatun tuhuunifoantan Jesús inanpaiyaiton yoini, —Non oinyonon. Elías oshomain fotomaicai. Non oinyonon, —ishon cashu mutsama huanifo.
MRK.15.37	Ascainofin Jesús fasi fiisinacahuaniquin. Fiisina cahuatanfin naaniquin.
MRK.15.38	Nanscatapaiyaino Israelifoan aton Dios fu tsainti pushu murannoa pano putan pochimua afincoin fashnupacu cahuaniquin. 
MRK.15.39	Ascaiton, —Iconfinquin na nocofunufin Diospan Furunquin, —ishon ranushumua niaifoan Jesús naa cuscan oinshon yoini.
MRK.15.40	Nannoshori ainfofoan chai mapo casho oinnifo. Futsan María Magdalena non María futsan Santiago non José aton ahua non Salomé. 
MRK.15.41	Nan rafu non fusti ainfofo futsafoanri chai mapo casho oinnifo. Galilea anoashu Jesús fu foanfafainmisifo cushusharashcaquin. Ainfofo futsafoanri Jerusalén ano afu funifo. Ato furi nanno nia ini.
MRK.15.42+MRK.15.43	Ascatan sabado fainaca shafatan Israelifoan nan shafan anunifo, —Itisharati shafaran, —ishon anunifo. Nan itisharati shafatan man fari caino nocofunu José ratutama Pilato niaifo ano cani. Nan José arifi Israelifoan aton niaifo futsan. Arimatea mai anoa ini. Nanton manamisi Cristo Diosin catoanton aton niaifo inon. Nanscacaini cashon Josén Pilato yoini, —Niaifon, un Jesús ahuun caya ihui coyan iquinanmaquinoa fotomapai mahua quini muran mai huai cashquin. Un mia yocai oa, —ishon yoini. 
MRK.15.44	Pilaton nicatan, —¡Aira! ¿Ahuuscai Jesús samamashta naamun? —ishon shinanni. Ascashon ranushumua cunani yocashquin, —¿Iconmun man Jesús naamun? —ishon yocaiton. —Ai, man naaran, —ishon ranushumuaton cumani. 
MRK.15.45	Ascaiton nicaquin, —Jesús ahuun caya Josén fotomatiro mahua quini muran mai huashquin, —ishon Pilaton ranushumua yononi. 
MRK.15.46	Ascatan José pano oshopa sharacoin fiini. Fiitan a mastafo ihui coyan iquinanmaquinoa Jesús ahuun caya fotomapacufoan ahuun yoratishon nan pano oshopa sharacoinchi raconi. Racoshon toquiri mahua quini muran mai huani. Mai huashon toquirininhuanun fuponifo. 
MRK.15.47	Mai huaifono María Magdalena futan María futsan José futsan ahuan nannoshon oinnifo.
MRK.16.1	Ascano Israelifoan aton tunutitian cuyoano María Magdalena non María futsan Santiago ahuan non Salomé non afoan ininti sharashta finifo Jesús ahuun cayaqui ocashcaquin. 
MRK.16.2+MRK.16.3	Ascano iyoconaino nan Domingoai shafatan funamarishta ainfo rafu non fusti Jesús mai ano fonifo yoinanfonifo, —¿Nocomain tsoa toquirininhuan quini fupushonan? —icashu ainfo rafu non fusti yoinannifo.
MRK.16.4	Nococaquin oianfo quini ahuun fupoita toquirininhuan toromahuan man fupucuaini. 
MRK.16.5	Ascaino iquifainpaiquin oianfo nocon mumicayahuuri man ointiaca quini muran tsaoan ini. Sahuuti osho sharashta sahuuashu. Fuchitan mustai irinifo.
MRK.16.6	Ascaiton ato yoini, —Ratuyamacahuun. Man Jesús funicainaquin. Man funai Jesuscai nunoma. Mastafiaitafo man funiaquin. Na quini muran raca iquitano. Oin fucapon. 
MRK.16.7	Afu rafumisifo yoitacahuun. Pedrori yoifain. “Jesús Galilea ano caiyoi tauicaiquin. Anoshon mato manai. Mato yoimisi cuscan nannoa man ointiroran,” ishon man ointiaca Upa Diosin atoqui nichiaton, —ato yoini.
MRK.16.8	Nicafaini nan ainfo rafu non fusti mahua quini murannoashu ichonifo. Ichoainfoancai icoinra huaquin rashquinifoma. Ratufaini focaquin rama oianfo cuscan tsoa yoinifoma.
MRK.16.9	Ascano Jesús Domingo funamanrishta funini. Funiashu María Magdalenaqui nocoi tauni. Jesús naataima Mariamaquinoa yoshin chaca siete potani. 
MRK.16.10	Jesús oian cuscan afu rafuafo ano cani ato tapimashquin. Atoqui nocoshon oian Jesús shinancani uainifo. 
MRK.16.11	—Un rama Jesús oian. Man funiaran, —ishon María ato yoifiaiton nicacaquin tsoan icoinra huanima.
MRK.16.12	Ascano ahuun tanamisi rafu fai foaifoanno Jesús atoqui niriscatani. Ascaitocai onannifoma. 
MRK.16.13	Onancanashu afu rafumisi futsafo ano fonifo ato tapimashquin. —Non Jesús oianran, —ishon ato yoifiaifoan tsoan atori icoinra huanima.
MRK.16.14	Ascatan chipo piyainfoanno Jesús atoqui nocoriscatani. Ascashon ato yoini, —¿Ahuuscain un afanan funia man icoinra huamamun? Futsanfoan ua oinshon mato yoifiaiton man ato icoinra huamaran, —ishon afu rafumisifo once yoini.
MRK.16.15	Ascano ato yoiquin, —Mun funia. Atohuunoashu naiyofiashu un afanan funia aton chaca soashoshquin ufu nipanonfo. Manifoti ato yoitacahuun. 
MRK.16.16	Ratoran futsanfoan uhuun tsain shara icoinra huatan unu muran iquimamuashu ufu Upa Dios icano nipatiroquin. Ascafia ratoran futsafoan nan tsain shara uhuunoa icoinra huayamashu ahuun chaca ahuun nupacunaca. Ascashufin omitsiscapanaca muran fotirofoquin. 
MRK.16.17	Ascano ratoran ua icoinra huashon uhuunshon yoshin chaca futsamaquinoa potafain tsain shara tsoan nicayomisima cuscara yoifain 
MRK.16.18	rono paupan tsomashu yotucuyamarain rao paupan ayashu ahuuscayamacain isinin imisifo manmanshon caya huamashquiran, —ishon Jesús ato yoini.
MRK.16.19	Ato yoitan Upa Diosin atomaquishon nocon Ifo Jesús nai muran ihuini afu niaifocoin inon. 
MRK.16.20	Ascatan afu rafumisifo maitio foanfafaincaquin Jesushuunoa ato yoiaifono, nocon Ifon atofu yononi ahuamamishti ahuunshon huanonfo. Ascano nocon Ifoan tsainhuunoa ato yoini cuscan icoinra huanifo. Nanti.
LUK.1.1+LUK.1.2	Teófilo un mia cunu fomai futsafoan Jesucristohuunoa cunuafo cuscan mirifi min icoinra huacoinnon. Jesús acaiton oinmisifo cuscan yafi ahuun tsain yoimisifoan noco yoinifo cuscan nannori futsafoan aqui cununifo. 
LUK.1.3	Ascano urifi un nantifi yocapacuni Jesushuunoa aqui cunushquin. Nan caini cuscan huafain nan ahuamamishti huayopaonishaquin apa ari nai muran naso caini cani. Ascacun afu rafuafo un ato yoca urifi tapisharashqui. Ascashon cayacafi cunushon mia fomashquin. 
LUK.1.4	Ascacun uhuun cunuhuunshon mia futsafoan yosiainfo cuscan min icoinra huacointiro.
LUK.1.5	Ascacun natian un nica cuscan un mia yoinon. Herodes Judea anoa niaifoatian nantianri Zacarías nocofunu shara nanno ini. Naanfin Aarón ahuun funaquin. Ascashu nannoa ahuun caifohuunshon Dios cufimisi ipaoni. Aarón ahuun funafo shoco ranan. Nan shoco futsafoan aton niaifo Abías. Nanrifi Zacarías ahuun niaifo ini. Nan Zacarías ahuin Isabel arifi Aarón funa. 
LUK.1.6	Ascashon nan rafutan Diosin tsain cununi cuscan nicasharacoinpaonifo. Nantifi Diosin yononi cuscan tanasharamisifo. Nan rafutan tanasharaifoan Diosin oinpaoni. Ascacucai tsoan ato ahuashta rafatiro ipaonima. 
LUK.1.7	Ascafiashu facuoma rafu. Zacarías anifo icaino ahuinri yoshafo toosma ini.
LUK.1.8	Ascano Abías ahuun shocofo nan ahuun yorafohuunshon Dios cufimisifo ato yoini isca huaquin, —Manfin natian siete oshatan Dios cufiti pushu muranshon man yonoshonicai, —ishon ato yoini. Ascano nannori Zacarías atofu ini. 
LUK.1.9	Nantianri Zacarías catonni Dios fu tsainti pushu muran iquishon ininti shara coanon. Nan ininti ahuun anu incienso. Nanscara cufimisifoan aton fuyamisi ipaoni. 
LUK.1.10	Nan incienso fiin cuscara coaino yora ichapafo cufiti pushu umainti ano nishon Dios cufishcaquin.
LUK.1.11	Ascashon Dios cufiti camaqui incienso coa ahuun mumihuuri Diospan oinmati afu nai muran ica Zacariasqui niriscatani. 
LUK.1.12	Ascaino Zacarías mustairitan fasi ratucoinni. 
LUK.1.13	Ascafiaiton Diosin oinmatinin afu nai muran icaton yoini isca huaquin, —Ratuyamahuu, Zacarías. Min cufiainton Diosin man mia nica. Min ahuin Isabel chipo furonanfacu nanushquin. Ascan caincun min anuquin Juanran min huashquin. 
LUK.1.14	Ascashu min fasi aqui unimasharacoinshquin. Ascaino yorafori fasi aqui unimacoinshquin caiano. 
LUK.1.15	Ascano Upa Diosirifi aqui unimashquin. Nocofunu fasi sharacoin iishquin. Ascashocai ahuara pau ayapacunacama. Fimi unu pau ayayamafain ayati futsa pauri ayashquima. Caiyaintian Diosin Yoshin sharapan nan iquishquin. 
LUK.1.16	Nan nocofunuaitian ahuun caifo Israelifo Diosin tsain shara ato yoishquin ato chaca shatunonfo. Ascano aton Ifo Diosiqui nasononfo.
LUK.1.17	Ascashu nan Juan Elías ipaoni cuscara arifi iishquin. Elías Dioshuunshon ahuun yorafo cayacafi icocoin tapimapaoni cuscan nanscarifi aqui Juanpan ahuun yorafo arifi ato tapimashquin. Ascano ahuun tsainhuunoashu ato apafo yafi aton facufo afanan noinanshcani. Ascashu nan Diosin tsain nicacasmamisifoan arifi aton chaca shatucashon Dios icoinra huafain shinansharashcani. Ascacun Juanhuunoashu ahuun caifofo itisharashcani Diospan furun atoqui nocoaitian a nicasharashcaniran, —ishon yoiaiton.
LUK.1.18	Nicaquin Zacarías cumani, —¿Ahuuscashomun min yoiai cuscan un icoinra huatiroquin? Unfi anifocoinquin. Uhuun ahuinrifi yoshafoquin, —huaiton.
LUK.1.19	Afanan cumaquin, —Unfi Gabrielquin. Un Dios fu imisi. Ascacun nanton ua nichian un ahuun tsain shara mia yoinon. 
LUK.1.20	Ascan un mia yoiai cuscacai mian icoinra huaima. Ascan natiancai min afanan tsainyoima nan min facu caiyaintian. Un mia yoiai cuscafin nan apaiyaitian Diosin huaashquiquin, —ishon Diosin nai oinmatinin yoini.
LUK.1.21	Ascaino yorafoan Dios fu tsainti pushu umaintishon cufinquin anaiticatan Zacarías mananifo. Ascafiaino Zacarías atoqui funa caiamaino yoinifo, —¿Ahuuscain Dios cufiti pushu murannoashu Zacarías saman huaimun? —icashu yoinannifo. 
LUK.1.22	Ascariaifoanno atoqui cainfiashocai ato tsainquinima. A pucutiroma muuquin ahuun mucupan ato yoi fustini. Ascaiton onannifo Dios fu tsainti pushu muranshon Zacarías namapan cuscara oianran, icashu ahuun yoinannifo.
LUK.1.23	Ascashu yorafohuunshon Dios cufimisifo ato yono anaiticatan Dios cufiti pushu murannoashu fonifo. Ascaino Zacarías arifi ahuun pushu ano cani. 
LUK.1.24	Ascashon chipo ahuinin facu nanuni. Ascashucai ahuun pushu murannoashu mucu fustiti oshu raqui caipainima. 
LUK.1.25	Ascashon Isabel shinanquin isca huani, —¡Aicho! Diosihuunshon uhuun funun ua facu nanumana. Diosin ua ashoan. Afin ua nanumapaiyaitian ua facu nanumana. Uhuun ramapaiquin. Asca natiancai afanan uhuunoa yorafoan yoitiroma isca huaquin, “Nacai facuyanacamaran,” ishocai yoitirofomaran, —ishon shinanni.
LUK.1.26+LUK.1.27	Ascano seis oshu Isabelqui man caano Diosin nai oinmati Gabriel Mariaqui niriscatani. Nan María funuoma ini. José fu fiananfotaima afu iyopaonima. Tsoaricai afu imisima. Ascan José ahuun shunifin David iniquin. Nan Israelifoan ato niaifo ipaoni. Ascacun Diosin ahuun oinmati afu nai muran icaton yoini isca huaquin, —Galilea mai Nazaret pushurasi muran Mariaqui catahuun, —ishon ahuun oinmati Gabriel nichini. 
LUK.1.28	Ascano aqui nocoshon yoini, —Un miqui oa. Diosin oian min fasi sharacoincun. Mia fasi noicoin. Nocon Ifo mifu icaran, —ishon yoini.
LUK.1.29	Ascaiton nicaquin María ahuun nomuran shinanpaini, —¿Raquiri ua yoipaimun? —ishon shinanni. 
LUK.1.30	Ascaiton afanan cumani, —Maria, ratuyamahuu. Diosin mihuun noifain miqui unimasharai. 
LUK.1.31	Ascan minfin natian furonanfacu nanuicai. Ascashu caincun min anuquin Jesusran, huaashquin. 
LUK.1.32	Ascano caianshu niaifocoin iishquin. Diosin nai murannoaton ahuun shuni David niaifo ipaoni cuscan arifi apahuunoashu niaifocoin iishquin. 
LUK.1.33	Ascashu naanfin Israelifoan aton niaifo unupacunacamaran, —ishon Gabriel yoiaiton.
LUK.1.34	Afanan María cumani, —Uncai funuyamafinquin. Uacai tsoan tanamisima. ¿Ascan ahuuscashomun un facu nanutiroquin? —huaiton.
LUK.1.35	Diosin oinmatinin afu nai muran icaton afanan María cumani, —Diosin ahuun Yoshin Sharapan miqui oshon mia facu nanumashquin. Nanto ahuun curushhuunshon ahuamamishti huatiro. Nanhuunshon mia facu nanumashquin. Ascan nan facu cainshquiaifin shara fustisi imisiquin. Ahuashtacai chaca huamisima. Naanfi Diospan facuquin. 
LUK.1.36	Min yaya yoshafoancai facu nanumisima. Ascan toosmaran huafiamisifo natian man facu nanua seis oshu man aqui caa. 
LUK.1.37	“Ascacun ahuacai Diosin aquimaracai,” non huatiroma. Nantofi ahuamamishti huatiroquin, —ishon yoini.
LUK.1.38	Ascaiton afanan María cumani, —Unfin uhuun Ifoan oinmatiquin. Afifin nan apaiyai cuscan ua huatiroquin. Nan mian yoiai cuscan ua huanonquin, —ishon María yoiaino amaquinoashu yamariscatani.
LUK.1.39	Ascano man shafa ranan finontan María ahuun yaya ano cai fasi coshi cani nocoriscapai. Nan Judea muran pushurasi ano machihuanrasifo ini. 
LUK.1.40	Nocotan Zacarías ahuun pushu muran iquitoshiquin ahuun yayan Isabel yoini, —Yayan, un mia oinyoiran, —huani. 
LUK.1.41	Ascaiton nicai Isabel ahuun shaqui muranshon ahuun facun potapotani. Asca huaino Diosin Yoshin Sharapan ahuun nomuran shinansharamani.
LUK.1.42	Ascaino oi ashcafinin Isabel ahuun raru María yoini isca huaquin, —¡Aicho! Rato ainfo futsacai mia acai cuscan Diosin catoanma. Fasi mia shara huacoinna. Min facu chipo cainyano Apa Diosin aqui unimacoinqui a cushusharashquin. 
LUK.1.43	Ascan un ahuara shara huaa rafanancai Diosin ua shara huama. Ascashon uhuun Ifoan ahuun ahua uqui nichian ua oinyonon. 
LUK.1.44	Ascano min tsain nicai unimaqui uhuun shaqui muranshon uhuun facun ua potapotaca. 
LUK.1.45	Upa Diosin nan min ishquiai cuscan mia iquisi tapimanaiton nantifi ahuun tsain min icoinra huaa. Ascacun Diosin mia unimamaran, —ishon Isabel ahuun raru María yoini.
LUK.1.46	Ascaiton María arifi ahuun yayan yoini,
LUK.1.46	“Uhuun nomuranshon un shinanqui isca huaa,
LUK.1.46	‘Ifon min sharacoin. Tsoa futsacai mia cuscara sharama.
LUK.1.47	Min uhuun Numamisi
LUK.1.47	Diosiran icashu uhuun nomuran un fasi unimacoinna.
LUK.1.48	Ascashu un ahuun oinmati.
LUK.1.48	Un ahuamafiacun uhuun ramapaiquin ua oinfafainni.
LUK.1.48	Ascacun ua Diosin shara huaa cuscan yorafoan uhuunoa yoipacunacafo.
LUK.1.49	Diosin ahuamamishti huamisiton ua ahuara sharashtacoin ashoan.
LUK.1.49	Aafin shara fustisiquin.
LUK.1.50	Ascan ratoran futsan Dioshuunoa nicaquin ahuunoa shinansharafafainai.
LUK.1.50	Nan cuscara yorafohuun Diosin ramapaipacunaca.
LUK.1.51	Diosin ahuun shinanpan ahuamamishti huamisi.
LUK.1.51	Ascashon nan cacapaimisifoan aton nomuran shinanchacamisifo cuscan Diosin ato shatumafain atori onaintimai.
LUK.1.52	Ascatan niaifofori Diosin ato shatumana afanan niaifo inonfoma.
LUK.1.52	Ascashon nan ahuamafo ato shinansharamana nanfoan tapinonfo ahuun facufocashon.
LUK.1.53	Ratoran futsa ahuuomafo foni cuscarafo fasi Diosihuunoa tapipai tanasharashcaquin.
LUK.1.53	Nanscarafo Diosin ato cushusharatiro.
LUK.1.53	Ascashon ahuara yopai cuscan ato inansharafain a tanasharaifoanri
LUK.1.53	ato unimamashquin.
LUK.1.53	Ascashon ahuara ichapa ayafofiashu Diosihuunoa shinanyamaifo copiquirifi ato ahuara inainma.
LUK.1.53	Man mafo ichapayafiashu ato nomuran shinansharayamafain tsoa unimamisima.
LUK.1.54+LUK.1.55	Ascafiaifoanno nocon caifofo Israelifofin Diospan oinmatifoquin.
LUK.1.54+LUK.1.55	Ascashon non ahuara acai cuscan noco ashomisi.
LUK.1.54+LUK.1.55	Nonfin noco shuni Abraham ahuun funafoquin.
LUK.1.54+LUK.1.55	Ascacun nocohuun ramapaipacunaca.
LUK.1.54+LUK.1.55	Nannori Upa Diosin nocon shunifo yoiyotianiran,’ ”
LUK.1.54+LUK.1.55	ishon María yoini.
LUK.1.56	Ascashu oshu rafu non fusti ahuun yayan Isabel fu iyoni. Ascatan María ahuun pushu ano nasoni.
LUK.1.57	Ascashu Isabel ahuun facu caiyaintian furonanfacu cainni. 
LUK.1.58	Ascaiton a chaima icafo futan ahuun yorafoan nicanifo nocon Ifo Isabelhuun ramapaiqui facu cainmashara. Ascashu afu unimacoinnifo. 
LUK.1.59+LUK.1.60	Ascatan ocho osha finontan Zacarías pushu ano ahuun yorafo funifo facushta ahuun foshqui rupa shatuni fucani. Ascashon apa anuquiri Zacariasran huapaifiaifoan ahua Isabel yoini, —Ma. Anoricai ahuun anu iquima. Juan ishquiran, —ishon ahuan yoiaiton.
LUK.1.61	Cumanifo, —Ma. Rato min yorafoan ahuun anucai Juanmaran, —ishon yoinifo.
LUK.1.62	Ascashon Zacariasrifi yocanifo ato mucumansi raquinimain ahuun facun anuicai. Ascafiaifoan tsaintiroma muuqui ahuun mucumansi mutoacufaini ahuun anu tapipaifiainfoan. 
LUK.1.63	Ato papio yocain mucu mushan mushainni. Ascaiton inanfo cunutan ato ismaiton oianfo Juan ini. Ascara oincani mustairitan, —Icon ahuun anu Juan ishquiran, —ishon shinannifo. 
LUK.1.64	Ascano ahuun facun anu cunutapai Zacarías afanan tsainnacahuani. Ascashon Dioshuunoa shara yoini. 
LUK.1.65	A chaima icafo futan Judea muran machi ichapa ano icafoan nicacaquin Diosin aca cuscan fasi sharacoin. —Noncai ascara nicayomisimaran, —icashon Zacarías yafi ahuin Isabel non aton facu Juanhuunoa yoiquin futsanifo. 
LUK.1.66	Ascashon nan nicafoan yoinifo, —¿Ahuu cuscaramun nan facu iishquiquin? Man non oian facufiacun Diosin Yoshin Sharapan iquinaiton, —icashu yoinannifo.
LUK.1.67	Ascano facu ahuun apa Zacarías Diosin Yoshin Sharapan iquinaiton inon pacoai cuscan yoini isca huaquin,
LUK.1.68	“Uhuun caifo Israelifoan nocon Diosin fasi sharacoin.
LUK.1.68	Nocoqui oa noco numashqui.
LUK.1.69	Diosin nocon Numamisi nan ahuamamishti huamisi nocoqui nichian.
LUK.1.69	Noco shunifoan aton niaifo David ipaoni.
LUK.1.69	Nanton ahuun funa nocoqui nichian noco niaifocoin ipashanon.
LUK.1.70	Nannori ahuun tsain inon pacoai yoimisisharafohuunshon Diosin yoiyoni.
LUK.1.71	Ascashon yoiquin isca huani, ‘Un mato cushui.
LUK.1.71	Nan mato noicasmamisifoan afanan mato ahuusca huanonfoma.
LUK.1.71	Ascacun un mato Numamisi matoqui nichiran,’ ishon Diosin inon pacoai yoimisifohuunshon noco yoini.
LUK.1.72+LUK.1.73+LUK.1.74+LUK.1.75	Ascashu noco shunifohuun Diosin ramapaipaoni.
LUK.1.72+LUK.1.73+LUK.1.74+LUK.1.75	Abraham yoiyoni cuscacai Diosin ointi aquimanama.
LUK.1.72+LUK.1.73+LUK.1.74+LUK.1.75	Yoiquin isca huani, ‘Un min funafo numashqui ato noicasmaifoan ato ahuusca huanonma.
LUK.1.72+LUK.1.73+LUK.1.74+LUK.1.75	Ascano ratutama ua yonoshopacutirofoquin,’ ishon Diosin yoiyoni.
LUK.1.72+LUK.1.73+LUK.1.74+LUK.1.75	Nocon Ifoan yoiyotiani cuscacoin man noco ashoin non isharacoincain non ahuun tsain tanapacushanon,”
LUK.1.72+LUK.1.73+LUK.1.74+LUK.1.75	ishon Zacarías yoini. 
LUK.1.76	Ascashon ahuun facu yomushtafiacun pushcoashu ishquiai cuscan yoiqui isca huani,
LUK.1.76	“Uhuun facushtan, ‘Mirifi min Diosin tsain yoishomisiran,’ mia huaashquicani.
LUK.1.76	Diosin nai murannoaton ahuun Yoshin Sharahuunshon ishquiai cuscan
LUK.1.76	min ato yoifoanfafainquin isca huashquin.
LUK.1.76	‘Nocon Ifo oshquiquin itisharacahuun.
LUK.1.76	Maton chacari shatucahuun a nocoaiton nicasharashcaquin.
LUK.1.77+LUK.1.78+LUK.1.79	Diosin fasi nocohuun ramapaiqui
LUK.1.77+LUK.1.78+LUK.1.79	nocon Ifohuunshon noco chaca soashona non afu ipashanon,’
LUK.1.77+LUK.1.78+LUK.1.79	ishon noco caifo min ato yoishquin.
LUK.1.77+LUK.1.78+LUK.1.79	Nii muran faquishiainocai non oinsharatiroma.
LUK.1.77+LUK.1.78+LUK.1.79	Chashamatimaisicai non fai tanasharatiroma nocosharapaiquin.
LUK.1.77+LUK.1.78+LUK.1.79	Nanscarifiai nocon Ifo oataimano tsoan Diosin fai tapiataima.
LUK.1.77+LUK.1.78+LUK.1.79	Shafaino fari otiro afanan faquish inonma.
LUK.1.77+LUK.1.78+LUK.1.79	Nanscarifiai nocon Ifo nai murannoashu oataima nan faquish cuscara.
LUK.1.77+LUK.1.78+LUK.1.79	Ascafia nan nocoqui oaitian nan chashamati cuscara shara iishquin.
LUK.1.77+LUK.1.78+LUK.1.79	Ascashon Diospan fai noco oinmashquin
LUK.1.77+LUK.1.78+LUK.1.79	ahuunoashu non Dios fu rafunon.
LUK.1.77+LUK.1.78+LUK.1.79	Nonricai nai afanan ratutiroma.
LUK.1.77+LUK.1.78+LUK.1.79	Naashumain non Upa Dios fu ipasharatiro.
LUK.1.77+LUK.1.78+LUK.1.79	Non nicuri noco cushusharafain nocon ointi fucash huanonma non isharashquin,”
LUK.1.77+LUK.1.78+LUK.1.79	ishon Diosin Yoshin Sharahuunshon Zacarías yoini.
LUK.1.80	Ascashu nan Juan facu pushcocoin sharani. Ascashon shara fustisi tanapaiquin ahuun nomuran Diosin tsain shara nanucoinni. Tsoa istaipama anori iyopaoni ahuun caifo nan Israelifo Diosin tsain yoiquin tau huaitian.
LUK.2.1	Nan Juan caiyaintianri Romanonfoan aton niaifoan ahuun anu Cesar Augusto. Nanton ahuun yorafo yononi maitio ato tanan huashon aton anufo cununonfo ahuuti yoramainquin tapipaiquin. 
LUK.2.2	Nantianri Siria anoafoan ato niaifo ahuun anu Cirenio ini. Ascan nan Cirenio niaifoaitian ato tanan huaquin tau huani. 
LUK.2.3	Ascano nantifi focanashu aton mai anoashu cununifo.
LUK.2.4	Ascacun José yafi María Nazaret pushurasi Galilea murannoashu focani Belén pushurasi Judea mai ano noconifo. Nan Belén David ahuun mai ini. José David ahuun funa. Ascacun arifi Belén ano cani. 
LUK.2.5	María fu aton anu cunui focani fonifo. Ascashu man yoinanfo ini afu fiananshquin. Ascafia nantianri man facu nanua ini. 
LUK.2.6	Belén ano nocoaitian facu cainti sunuin ini. 
LUK.2.7	Nannoashu furonanfacu caianshu facuyai tauni. Nantifi pushu fospifafainano tsoan ato iquimapaiyamaino inafoan pimisifo pushu facushta murannoashu furun cainni. Caincun ahuun rashutinin rashuni. Ascashon inafoan piafo muran furun ratani.
LUK.2.8	Nan Belén chaimashon chashohuan cushumisifoan nan yamutari aton inafo faasi funununshon cushushinifo. 
LUK.2.9	Ascaino atoqui nocon Ifoan ahuun oinmati afu nai muran icafo fotoi chashapacucahuani. Faasi funununnoafo Diosihuunshon ato chashariscatani. Ascaino nan chashoanfo cushumisifo fasi ratui futsunifo. 
LUK.2.10	Ascaifoan ato yoini, —Ratuyamacahuun. Un mato tsain fasi sharacoin yoiyoaquin. Nicai man unimaino manifoti anoafori unimanonfo. 
LUK.2.11	Na yamutafin Belén nan mato shuni David cainni anoashuri maton Numamisi cain huanquin. Naanfin Upa Diosin matoqui nichiaquin. Nan maton caifoan manamisifo. Nanrifi maton Ifoquin. 
LUK.2.12	Ascacun un mato yoi ahuuscashomain man fuchitiroquin. Nan facu ahuun rashutinin rashucai inafoan pimisifo muran racacun man fuchitiroquin, —ishon Diosin nai oinmatinin ato yoini.
LUK.2.13	Ato yoiqui unutapaiyaino samamashta atirifi Diosin oinmati afu nai muran ica atoqui cuyopacunifo. Ascashon Diosihuunoa yoisharacaquin isca huanifo.
LUK.2.14	icashon yoinifo.
LUK.2.15	Ato yoiqui anaiticatan atomaquinoashu Diosin oinmatifo nai muran fonifo. Ascaino nan chashoan cushumisifoan yoinifo, —Non Belén ano canon. Nocon Ifoan noco yoia cuscan non oin fonon, —icanashu yoinannifo.
LUK.2.16	Ascashu ichocaquin María yafi José fuchitoshiquin oianfo facu inapan pimisifo muran fasi toca racai ini. 
LUK.2.17	Ascatan nan facu oianfo cuscan huafain ato yoifoanfafainifo. 
LUK.2.18	Ascan nan chashohuan cushumisifoan ato yoiaifoan nicacaquin yoinifo, —¡Aira! ¿Ahuuscashomun ascara shara noco yoiafoquin? —inifo. 
LUK.2.19	Ascacun María ahuun nomuran fasi shinanpaoni nan nicafain oian cuscan. Ascashori, —¡Aicho! Diosin noco shara huashoanran, —ishon shinanpaoni. 
LUK.2.20	Ascashu nan chashohuan cushumisifo ato yoifoanfafaintacani aton inafo ano naso furacashon yoinifo isca huaquin, —¡Aicho! Dios fasi shara. Nan noco yoia cuscan huafain nanscaracoin man non oianran, —icashu yoinannifo.
LUK.2.21	Jesús cainta ocho oshatan nan facun ahuun foshqui rupa shatuni. Nantianri anuquin Jesusran huani. Nannori María facu nanuataima Diospan oinmatinin afu nai muran icaton yoiquin tau huani.
LUK.2.22	Moisés Israelifo yononi isca huaquin, —Maton ahuin facu caianshu cuarenta oshatan Dios fu tsainti pushu muran iquiyotiromaran, —ishon ato yononi. Ascacun María futan José aton facu man cuarenta oshatan Jerusalén ano iyonifo. Dios fu tsainti pushu muranshon apa Dios inanshcaquin. Ascano Dios fu tsainti pushu muran iquicashon yoinifo isca huaquin, —Upa Diosin nocon facu non mia ihuushona mia inainyoshquin mia yonoshopacushanon, —ishon yoinifo. 
LUK.2.23	Ascacun nannori nocon Ifoan yononi isca huaquin, —Nan furonanfacu cain tauafo nocon Ifo Diosina. Ascashon afi amapaiyai cuscan ato huapashanon, —ishon cununi. 
LUK.2.24	Nantianri José yafi María Diosin yononi cuscain ruhui rafu iyamarai ruhui cuscara rafu foni nan ahuun caifohuunshon Dios cufimisi María inanni a rutushonon. Ahuun chaca soapaiyaiton Diosin ashonon. Ascashon a tanasharafain ismanon.
LUK.2.25	Ascan nantianri Jerusalén anoa nocofunun shara ahuun anu Simeón. Diosin Yoshin Sharapan iquina. Nanton Dios tanasharashon cufifafainpaoni. Ascashon nan Diosin catoan Israelifoan aton Numamisi manafafainpaoni. 
LUK.2.26	Ascacun Diosin Yoshin Sharapan ahuun nomuran yoini, —Min naataishoma nan Diosin catoan maton Ifo Cristo min oinshquiran, —ishon yoini. 
LUK.2.27	Ascashon Diosin Yoshin Sharapan shinanmani cuscan Israelifoan Dios fu tsainti pushu muran iquini. Ascaino José yafi María arifi aton facuya iquifainnifo. Diospan tsain yononi cuscan aton facu huashoshcaquin iquinifo. 
LUK.2.28	Ascano Simeón atoqui otan yoini, —¡Aicho! —ianan facu chishtoinifoanni. Ascatan Dios yoisharaquin isca huani,
LUK.2.29+LUK.2.30	“Ifon, min nantifi tapicoian.
LUK.2.29+LUK.2.30	Mian yoiyotiani cuscan mun oian. ¡Aicho!
LUK.2.29+LUK.2.30	Natian unimacaini un nai manmain min facu nan nocon Numamisi mun oianmashu.
LUK.2.31	Nantifi manifotiton aton Numamisi min nocoqui nichian.
LUK.2.32	Ascacun nocon caifomafoan mia onanyamafiamisishaquin
LUK.2.32	min facuhuunshon mia onanshquicani.
LUK.2.32	Ascafia nonfin min yora Israelifoquin non tapicoinshquin
LUK.2.32	na facuhuunoashu Diosin nocohuun ramapaiyaiton.
LUK.2.32	Ascano ahuunshon min noco yoiyoatiani cuscan noco huashoshquiran,”
LUK.2.32	ishon Simeón yoini.
LUK.2.33	Ascaiton nicacaquin José futan Marían aton nomuranshon shinanquin isca huanifo, —¡Aira! Noncai iscara nicayomisimaran, —ishon shinannifo. 
LUK.2.34+LUK.2.35	Ascashon Simeón Diospan Yoshin Sharahuunshon ahua María yoisharaquin isca huani, —Min facu nan nocon caifo Israelifo atirifoan nicacasmacanashu omitsiscapanacafo. Ascan min facu nicacasmaifoanno min fasi shinanshquin. Ascafia nocon caifo atirifoan min facu icoinra huacanashu fasi unimacoinshcani. Ahuunshon yora ichapafain aton nomuranshon shinainfo cuscan puashcaniran, —ishon Simeón yoini.
LUK.2.36	Nannori ainfoan ahuun anu Ana, Fanuel facu. Nanton arifi Dioshuunshon inon pacoai cuscan yoipaoni. Nanrifi Aser ahuun caifo ini. Siete fari funun fipaoni. Ascafiashu amaqui funu naniano man Ana yoshafoshta ini. 
LUK.2.37	Ascashucai ochenta cuatro fari funuya. Nantianri Dios fu tsainti pushu muranshon Dios cufinquin piqui tunufafainpaoni. Nan muransi ipaoni ahuun Ifoan amapaiyai cuscan aashquin. 
LUK.2.38	Ascano José yafi María Simeón fu tsaincaifoanno nantianari atoqui Ana oni. Oshon facu fuchitoshiquin yoini, —¡Aichoran! Upa Diosin, natian min facu min nocoqui nichian nocon Numamisi ipashanon, —ishon yoini. Ascashon nan facu oian cuscan Jerusalén anoafo nan manamisifo Anapan yoiqui isca huani, —Mun nocon Numamisi oincoian. Man nocoaran, —ishon ato yoipacuni.
LUK.2.39	Ascano José fu María Diosin tsain yononi cuscain aton mai Nazaret ano nasonifo. Nan Nazaret Galilea muran. 
LUK.2.40	Nannoashu facu mutsisipacoin yosini. Shafatifi ahuamamishti tapicoinfafaini. Diosin ahuun noiquin shara fusti huamafafainni.
LUK.2.41	Ascano nan faritifi Jesús apa yafi ahua Jerusalén ano fopaonifo. Diosin nai oinmatinin aton shunifoan furonanfacu iyoafosi ato finonmashoni shinantacani. 
LUK.2.42	Jesús man doce fari aqui caano apa futan ahuan nan imisifo cuscan fuusin focaquin iyonifo. 
LUK.2.43	Ascashu man fuusi anaiticatan María yafi José aton pushu ano naso furanaifoanno. Jerusalén ano nan facu Jesús atomaqui nitufiaitocai apa futan ahuan tapinifoma. 
LUK.2.44	Ascano atofu cai shafain icashon. Man shafa fusti fofaicatan ifiacucahua oian yamaiton. Funacufaincaquin ahua futan apa ahuun yorafo yafi afu rafuafo yocanifo, —¿Man Jesús oianmamun? —ato huaifoan. —Ma. Noncai oianmafinquin, —huaifoanno. 
LUK.2.45	Afanan nasofaincani fonifo Jerusalén ano funai focani.
LUK.2.46	Ascano focashon rafu non fusti oshatan funacaquin Israelifoan Dios fu tsainti pushu muranshon. Moisés cununi cuscan tapimamisifo ya tsaoshon yoiaifo cuscan nicaquin ato yocariaiton apa futan ahuan fuchinifo. 
LUK.2.47	Ascaiton nicacaquin yoinifo, —Nicacapon. ¿Ahuuscashomun na furonanfacu ato cayacafi cumasharaiquin? Fasi tapisharacoian, —ishon nan nicafo cuscan afi ranan yoinannifo. 
LUK.2.48	Ascano ahua futan apan fuchicashon yoinifo, —Oinpon. Nocon facu iyoafofo nastui tsaoa. ¿Ahuuscaimun noco facu icuscaiquin? —huanifo.
LUK.2.48	Ascashon ahuan cunani, —Cocan, ¿Ahuuscai upa yafi min noco funamanain? ¿Min tapiamamun upa futan un mia funai? Non fasi ratua, —huaiton.
LUK.2.49	Jesús ahua cumani, —¿Uhuan, ahuusca huaashquin man ua funaiquin? Man tapiamamun nuno uhuun Upa cufiti pushu muran un iquia ahuun tsain nicasharashquin, —huani.
LUK.2.50	Furumun yoiai cuscacai ahua futan apa tapinifoma.
LUK.2.51	Ascashu ahua yafi apa fu Nazaret ano nasoni. Ascashon nantifi apa futan ahuan yonoaifo cuscan yafi yoiaifo cuscan nicacoinni. Ascatan furunmun yoia cuscan ahuan ahuun nomuran shinanfafaini. 
LUK.2.52	Ascashu Jesús pushcosharacoinni. Diosin ahuun shinanpan shinanmasharamanaino mapo sharayacoin ini. Ascacun Apa Diosin ahuunoa shinansharaquin yoini isca huaquin, —Uhuun facun Jesús fasi sharacoin. Un ahuun noicoinran, —ishon yoini. Yorafoan arifi Jesushuunoa nannorisi shinannifo.
LUK.3.1	Nantianri Tiberio Romanonfoan aton niaifocoin ini. Quince fari niaifoyoni. Nantifiton aton niaifocoin. Ascano rafu non rafuri niaifo patasharinoa nannori afu ipaonifo. Futsan ahuun anu Poncio Pilato nan Judea mai anoafoan aton niaifo. Galilea mai anoafoan aton niaifo Herodes ipaoni. Chipocu Felipe Iturea yafi Traconite anoafoan aton niaifo ipaoni. Abilinia anoafoan aton niaifo Lisanias ipaoni. 
LUK.3.2+LUK.3.3	Nantianri Anás yafi Caifás ahuun caifohuunshon Israelifo Dios cufimisi aton niaifo rafu ipaonifo. Ascaifono Juan tsoa istapamashon icamanoshon Diosin yononi. —Min caifo yoitahuun isca huaquin, “Maton chaca shatucahuun. Man chaca shinain cuscan afanan shinanyamacahuun. Diosin mato yoia cuscan nicacahuun. Man ascaiton Diosin mato chaca rau huashotiro. Ascacun un mato unu muran iquimapacutiro maton chaca shatushon man ismanon.” Anori ato yoitahuun, —ishon Diosin Juan yononi. Ascacun Diosin yoini cuscan Juanpan unu Jordán cusumunshon ato yoiriani. 
LUK.3.4	Nannori Juanhuunoa Isaías inon pacoai cuscan yoimisiton cunuquin isca huani,
LUK.3.4	“Tsoashta icamanoshon Diosin yononi cuscan oi ashcafinin yoiquin isca huanonpacoi, ‘Nocon Ifo nocoqui samamashta ooshqui. Ascacun itisharacahuun. 
LUK.3.5	Un tsoa cuscaramaran iyamacahuun. Ascatamarocon uncai ahuama. Uhuun numamisi un yopacoinran,’ icahuun. Ahuara onushon afanan nasocahuun. Cayacafi isharashcaquin. Man ipaoni cuscan afanan ayamacahuun. Nantifi mato chaca potacahuun nocon Ifo fusti tanasharashcaquin. 
LUK.3.6	Nan Diosin catoan nocon Numamisi oaiton nantifiton oinshquicaniran,”
LUK.3.6	ishon Isaías cununi.
LUK.3.7	Ascano yorahuanrasi Juanqui funifo ato unu muran iquimapacunon. Ascashon ato yoiquin isca huani, —Manfin rono paupaton facu cuscaracoinfoquin. Icoinra huayamaifoan Diosin atoqui sinaqui amaquishon ato potano omitsiscapanacafo. Ascan manfin nanscarafoquin. Omitsiscapanacafo muran focasmafiaquicai maton chaca man shatupaima. 
LUK.3.8	Ascafia chaca shatucoincashon Diosin mato yoia cuscan nicacoincahuun. Man ipaoni cuscari afanan ayamacahuun. Man ascaiton yorafoan ointirofo afanan chaca huapaitama Dios fusti man tanasharaiton. Maton nomuran shinanquin isca huayamacahuun, “Nonfin Abraham funafo non ahuun caiforiquin iyamacahuun. Diosin Abraham yoiyotiani cuscan nocorifi ashotiro. Ascan Diosin noco onaintimashquimaran,” ishon anori shinanyamacahuun. Diosin onihuapaiquifin na unu cusumunnoa toquirifo Abraham ahuun funafo oni huatiroquin. 
LUK.3.9	Fana fimi sharayamaiton ifoan ahuun tapo nantifi ruratinin shatuquin cuyoshon chii muran potatiro coi futsunon. Nanscarifiai natianri Diosin man itishara chaca shatutama man isharayamacaiyaiton mato omitsiscamapacushquiran, —ishon Juanpan ato yoiaiton.
LUK.3.10	Nicacaquin cumanifo, —¡Ohua! ¿Nonmun ahuuscaicain? —huaiton
LUK.3.11	Ascan Juanpan yoiquin isca huani, —Nan sahuuti rafuyaton futsa ahuuomacoincun inancahuun. Nanscarifi aquin nan tushuyaton a futsa tushuomacun inancahuun, —icaiton nicacani.
LUK.3.12	Niaifo pui fishomisifori aqui fucashon yocanifo, —¿Tapimamisiton, nonmun ahuuscatiroquin unu muran iquimamushquin? —huaifoan.
LUK.3.13	Ato cumani, —Afanan maton niaifoan yonoamati finonmafain pui fiyamacahuun, —huaiton.
LUK.3.14	Ascaino atirifi ranushumuafoanri yocanifo, —¿Ascan nonmun norifi ahuuscatiroquin? —huaifoan atori yoiquin isca huani, —Pui fianpaiquin ato asca huayamacahuun. Pofuyamacahuun. Man tapifiashon yora futsan ayamafiacun, “Nanto acaran,” ishon maton niaifo yoiyamacahuun. Nan mato niaifoan mato inantisiya unimacahuun. Tsain chipuyamacahuun, —ishon ato yoini.
LUK.3.15	Ascaiton nan Cristo manamisifoan Juan nicacani ato nomuranshon shinannifo, —Nanracafin Cristoquin. Nan Diosin catonni, —ishon shinannifo. 
LUK.3.16	Ascaifoan Juanpan ato cumani, —Uncai Cristoma. Unfin mato unu muran iquimapacuaquin. Ascan nantofin ahuun Yoshin Shara matoya rafumapacui oiquin. Ahuun shinansharapan maton nomuran shinanmanon. Ascashu matofu rafuano nantifi ahuara chacafo ahuunshon shatuashu a cuscara shara ishcaquin. Naanfin Diosin catoanquin. Nantofin ua fasi finoncoian. Ahuamamishti huatiro. Ahuashta chaca huayomisima. Uncai ascarama. Un ahuara shara huahuu rafanancai un ahuun oinmatima. Uhuun ramapaiyamainoricai un ahuun oinmati icuanama. 
LUK.3.17	Ascan natian man itishara a icoinra huafo yafi a nicacasmamisifo ato pashcanan huashquin. Ascashon nan icari nan icoinra huafosi ihuicoinshquin afu isharapacunonfo. Asca nan nicacasmamisifo chii urumanhuan muran ato potai anoashu omitsiscai unupacunacafomaran, —ishon Juanpan ato yoini.
LUK.3.18	Ascashon tsain futsafori ato yoiriani aton nomuran nanumapaiquin chaca shatunonfo. —Nocon Ifo Cristo nocoqui oi noco numashqui, —ishon ato yoini. 
LUK.3.19+LUK.3.20	Ascashon Juanpan nan niaifo Herodes yoiqui isca huani, —Ushto ahuin fianfain ahuara chacafori min huaran, —ishon yoini. Asca huaiton nicaquin Herodes Juan cunu muran iquimani. Ahuara chacafo huafiamisishaquin Juan iquimaquicaifin fasi chaca huaquin finacoinniquin.
LUK.3.21+LUK.3.22	Juan cunu muran iquiataima yorafo unu muran iquimapacuni nantianri Juanpan Jesusrifi unu muran iquimani. Asca huatan cainmainifoannaino Jesús Apa Dios cufini. Ascaino nai murannoashu ruhui cuscara Diospan Yoshin Shara nai ariashu aqui fotopacucahuani. Fotoaino nai murannoa oi nicani yoiquin isca huaiton, —Min uhuun Facucun fasi un mihuu noicoin. Un miqui unimacoinran, —ishon Apa Diosin yoini.
LUK.3.23	Jesús treinta fariatian tau huaquin yorafo yosini. Ascano yorafoan shinancaquin Jesús José ahuun facuran, huafiainfonocai ahuun facucoin inima.
LUK.3.23	José ahuun apa Elí ini.
LUK.3.24	Elí ahuun apa Matat.
LUK.3.24	Matat ahuun apa Leví.
LUK.3.24	Leví ahuun apa Melqui.
LUK.3.24	Melqui ahuun apa Jana.
LUK.3.24	Jana apa José.
LUK.3.25	José ahuun apa Matat.
LUK.3.25	Matat ahuun apa Amós.
LUK.3.25	Amós ahuun apa Nahúm.
LUK.3.25	Nahúm ahuun apa Esli.
LUK.3.25	Esli ahuun apa Nagai.
LUK.3.26	Nagai ahuun apa Maat.
LUK.3.26	Maat ahuun apa Matatías.
LUK.3.26	Matatías ahuun apa Semei.
LUK.3.26	Semei ahuun apa Josec.
LUK.3.26	Josec ahuun apa Judá.
LUK.3.27	Judá ahuun apa Joanán.
LUK.3.27	Joanán ahuun apa Resa.
LUK.3.27	Resa ahuun apa Zorobabel.
LUK.3.27	Zorobabel ahuun apa Salatiel.
LUK.3.27	Salatiel ahuun apa Neri.
LUK.3.28	Neri ahuun apa Melqui.
LUK.3.28	Melqui ahuun apa Adi.
LUK.3.28	Adi ahuun apa Cosam.
LUK.3.28	Cosam ahuun apa Elmadam.
LUK.3.28	Elmadam ahuun apa Er.
LUK.3.29	Er ahuun apa Josué.
LUK.3.29	Josué ahuun apa Eliezer.
LUK.3.29	Eliezer ahuun apa Jorim.
LUK.3.29	Jorim ahuun apa Matat.
LUK.3.30	Matat ahuun apa Leví.
LUK.3.30	Leví ahuun apa Simeón.
LUK.3.30	Simeón ahuun apa Judá.
LUK.3.30	Judá ahuun apa José.
LUK.3.30	José ahuun apa Jonam.
LUK.3.30	Jonam ahuun apa Eliaquim.
LUK.3.31	Eliaquim ahuun apa Melea.
LUK.3.31	Melea ahuun apa Mena.
LUK.3.31	Mena ahuun apa Matata.
LUK.3.31	Matata ahuun apa Natán.
LUK.3.32	Natán ahuun apa David.
LUK.3.32	David ahuun apa Isaí.
LUK.3.32	Isaí ahuun apa Obed.
LUK.3.32	Obed ahuun apa Booz.
LUK.3.32	Booz ahuun apa Sala.
LUK.3.32	Sala ahuun apa Naasón.
LUK.3.33	Naasón ahuun apa Aminadab.
LUK.3.33	Aminadab ahuun apa Admin.
LUK.3.33	Admin ahuun apa Arni.
LUK.3.33	Arni ahuun apa Esrom.
LUK.3.33	Esrom ahuun apa Fares.
LUK.3.33	Fares ahuun apa Judá.
LUK.3.34	Judá ahuun apa Jacob.
LUK.3.34	Jacob ahuun apa Isaac.
LUK.3.34	Isaac ahuun apa Abraham.
LUK.3.34	Abraham ahuun apa Taré.
LUK.3.34	Taré ahuun apa Nacor.
LUK.3.35	Nacor ahuun apa Serug.
LUK.3.35	Serug ahuun apa Ragau.
LUK.3.35	Ragau ahuun apa Peleg.
LUK.3.35	Peleg ahuun apa Heber.
LUK.3.35	Heber ahuun apa Sala.
LUK.3.36	Sala ahuun apa Cainán.
LUK.3.36	Cainán ahuun apa Arfaxad.
LUK.3.36	Arfaxad ahuun apa Sem.
LUK.3.36	Sem ahuun apa Noé.
LUK.3.36	Noé ahuun apa Lamec.
LUK.3.37	Lamec ahuun apa Matusalén.
LUK.3.37	Matusalén ahuun apa Enoc.
LUK.3.37	Enoc ahuun apa Jared.
LUK.3.37	Jared ahuun apa Mahalaleel.
LUK.3.37	Mahalaleel ahuun apa Cainán.
LUK.3.38	Cainán ahuun apa Enós.
LUK.3.38	Enós ahuun apa Set.
LUK.3.38	Set ahuun apa Adan.
LUK.3.38	Nan Adán ahuun apa Dios. Nan Adán Diosin onihuani.
LUK.4.1	Ascano Jesús unu Jordán anoashu nasoni. Ascashon Diosin Yoshin Sharapan iquinaino tsoanshta icamano cani. 
LUK.4.2	Nannoashu cuarenta oshatan nannoshon Satanás nan yoshin chacapan chaca huamapaipaoni. Ascano nantianri ahuashta pia inima. Ascashu fasi fonicoinni.
LUK.4.3	Ascaiton Satanás yoini, —Min Diospan Facumainquin na toquirifo misi onihuahuu, —huaiton.
LUK.4.4	Jesús cumaquin, —Uhuun Upa Diosin tsainhuunoa cununi isca huaquin, “Noncai misi fustihuunoashu ipatiroma. Diosin noco yoiai cuscan nan fusti non fasi yopacoinran,” —ishon yoiaiton.
LUK.4.5	Satanás Jesús nai sumunmun iyoshon arishon manifoti ismariscatani. 
LUK.4.6+LUK.4.7	—Oinpon. Ua ifoafain mian yonoshonaitofin nan min oiainfo un mia inantiroquin. Ascashu nantifi manifoti sharashtacoinfoan aton niaifo min itiro. Nantifi na maifotifi uhuuna. Ascacufin un tsoara inanpaiquin un inantiroquin ahuuna inon, —ishon yoiaiton.
LUK.4.8	Jesús cumani, —Ascafia Diosin tsainhuunoa cununi isca huaquin, “Maton Ifo Dios fustifin man ratoconun mai chachishotiroquin. Nan fustimain noco ifocun. Ascashon non yoitirori ‘Min uhuun Ifocun. Un mia fasi noicoinran,’ ishon non yoitiroran,” —huaiton.
LUK.4.9	Jerusalén ano Jesús iyoni. Nannoshon Dios fu tsainti pushu pumancaya cuyacoin iyoshon yoiquin isca huani, —Minmain Diospan facuquin nuriashu pacucaintahuun. Diosin tsain mihuunoa cunushoni cuscan aquin.
LUK.4.10	“Nantofin ahuun oinmatifo afu nai muran icafo yonoaino mia cushuiquin min ahuuscanonma. 
LUK.4.11	Min pacuaiton mia achicani. Min toquirifoqui pacui rutunonma. Ahuuscatama,”
LUK.4.11	nannorifi Diospan tsain cununiquin, —ishon Satanás yoiaiton.
LUK.4.12	Afanan Jesús cumani, —Ascafia Diospan tsain cununiri isca huaquin, “Ahuara musunicoinquin shinanyamahuu uatsi Diosin cushuiquin,” cununiran, —ishon Jesús yoini.
LUK.4.13	Jesús chaca huamapairiashu caaquin Satanás shinanni, —Un chipo afanan Jesús chaca huamayoshquiran, —ishon shinanni.
LUK.4.14	Ascatan Jesús Galilea ano nasoni. Diosin Yoshin Sharapan a iquinaino ahuunoa nicanifo. Galilea ano icafoan nicaifoanno a chaima icafoanri nicanifo. 
LUK.4.15	Israelifoan aton ichananti pushufo muranshon ato yosifoanfainaiton oincani fasi aqui unimacoinnifo, Ascashon, —Na nocofunun sharacoinran, —ishon yoinifo.
LUK.4.16	Ascacaini cai nan pushconi Nazaret ano cani. Nannoashu Israelifoan aton tunutitian nan imisi cuscan ato ichananti pushu muran iquishon ninacahuan Diosin tsain Jesús ato yoini. 
LUK.4.17	Nan Isaías Diosin tsain yoimisiton cununi cuscan Jesús inainfoan fupoacufoan nan yoipaiyaino fuchitan ato yoiqui isca huani.
LUK.4.18	“Diospan Yoshin Shara ufu ishon ua catoan. Ascashon ua nichian un ahuuomafo tsain shara yoifain nan cunu muran iqui cafiscaafo un ato caimanon. Ascashon fushofori un caya huai oinsharanonfo. Omitsiscaifori un numai afanan omitsiscatama isharanonfo. 
LUK.4.19	A mia nicasharaifo ato yoihuu isca huaquin, Natian Upa Diosin unimayanan mato shara huafain mato numashquiran,”
LUK.4.19	ua huaran ishon Isaías cununi cuscan Jesús ato yoini.
LUK.4.20	Ascashon ato Diosin tsain yoiqui anaititan ahuun libro fupoacufoan nocofunu futsa inantan tsaopacucahuani. Ascaiton nantifiton oinquin futsanifo.
LUK.4.21	Ascaiton ato yoiqui isca huani, —Na rama un mato yoiai cuscan uhuunoa Isaías cununi cuscacoin natian man aaran —ishon Jesús ato yoini.
LUK.4.22	Ascaiton nicacani mustairicatan yoinifo, —Ahuun tsain fasi sharacoin. ¿Nocofunu sharacoinfiashon ahuuscashon iscara tsain shara noco yoimun ahuamafiashon? Naanmun José ahuun facu, —ishon yoinifo.
LUK.4.23	Ascaifoan Jesús ato yoini, —Noco shunifoan yoini cuscan marifi raca man ua yoiqui isca huapai, “Min caya huamitsamisimainqui min futsafo caya huaa cuscan mifiri caya huamuhuu,” ishon raca man ua yoipai. Ascashon man raca ua yoipai isca huaquin, “Man non nica min Capernaum anoshon tsoan atiroma cuscan min ato huashoan. Ascan nuno min pushconi anoshori noco nanscarifi huashohuun,” ishon raca man ua yoipaiqui. 
LUK.4.24	Ascacun un mato icon yoi. Diosin tsain yoimisiton cainni anoshon tsoancai nicapaima. 
LUK.4.25	Un mato cayacafi yoi. Nocon shuni Elías niyopaonitian nocon mai Israeli ano ainfon funu amaqui naa funuomafo ichapa ini. Nantianri fari rafu non fusti nushmancayan oi funima. Ascano tushu yamacoin ipaoni. 
LUK.4.26	Ascafia Upa Diosicai noco shuni Elías nocon caifo funuomafo ano nichinima. Ascatamarocon Sarepta mai anoa funuomaqui nichini pimanon. Nan pushurasi Sidón chaimashta. 
LUK.4.27	Nan Israel anori yora ichapa isinincani cooyo cuscara tocoi futsuafiafocai nocon shuni Diosin tsain yoimisi Eliseocai nocon caifofo caya huatama. Nan Siria mai anoa fusticoin caya huani. Nancai Israeli inimaran, —ishon Jesús ato yoini. 
LUK.4.28	Ascano ato caifo caya huatama caifo futsa fusti caya huani nicacani fasi Jesusqui sinacoincaquin. 
LUK.4.29	Achicashon Nazaret pasoato iyonifo. Nanno mahua cuyacoin anoshon potapaicaquin. 
LUK.4.30	Ascafia potapaifiaquicai tsoan anima. Jesusrocon ato rahuin yocofaini atomaquinoashu cafiaitocai tsoan puusanima.
LUK.4.31	Ascashu Jesús Capernaum mai ano cani. Nan Capernaum Galilea muran ini. Nannoshon Israelifo tunutitian ato yoini. 
LUK.4.32	Ascaiton nicacani, —Nicacapon. Ahuun tsain sharacoin. ¿Ahuuscashucon iscara tsain noco yoimun? Ahuun tsain niaifoan tsain cuscararan, —ishon yoinifo.
LUK.4.33	Ascaino Judiofoan ichananti pushu muranshon nocofunu yoshin chacanun ahuun nuushon fiisimani. 
LUK.4.34	Asca huatan nan yoshin chacanun Jesús yoini, —Minfin Jesús Nazaret anoaquin. ¿Min noco fucash huai oamun? Noncai mi futan ahua huatiroma. ¿Omitsiscapanacafo muranri min noco potai oamun? Unfin mia onanquin. ¡Ohua! Noncai mia ahuusca huatiroma. Miamain Diosin catoancun, —ishon yoshin chacanun yoini.
LUK.4.35	Ascaiton, —Tsainyamahuu. Nocofunumaquinoashu catahuun, —ishon yoshin chaca Jesús curushcain nichini. Asca huaiton nan yoshin chacapan nocofunu mipuafain potafaini amaquinoashu yoshin chaca cafiaquicai ahuusca huanima. 
LUK.4.36	Ascaiton oincani mustairicatan afi ranan yoinancaquin yoinifo, —Jesús fasi ahuamamishti huatiro. Iscaracai ahuashta non oinyomisima. ¿Ahuuscashomun ahuun tsainmansi curushcai yoshin chacafo atomaquinoa potaquin? —icashu yoinannifo. 
LUK.4.37	Ascatan nan Jesús aca cuscahuunoa yorafo yoifoanfafainifo.
LUK.4.38	Ascacaini Israelifoan ichananti pushu murannoashu cai Pedro pushu muran noconi. Nanno Pedro ahuun raisi yoshafo fasi yonai omitsiscacoinnaiton Jesús yoishonifo, —Na isinincai cayahuapun, —huaifoanno. 
LUK.4.39	Amanaon ota catipacucahuan yoini, —Ahuun yona matsiriscahuun, —huaino samamashtacoin a yonai matsiriscatani. Ascano funinacahuan nan isinincama ointsa sharacain ato pimashquin pichacufaini.
LUK.4.40	Ascano man fari caino isinincai futsa futsatapafo yorafoan aqui ihuunifo ato cayahuamapacunon. Ascacun ahuun mucuman ato ramanpacuaino cayai futsunifo. 
LUK.4.41	Atirifi yoshin chacafo atohuun nuufafaina Jesús atomaquinoa potaino fiisifainfainquin yoinifo, —Minfin Diospan Facuquin, —ishon yoshin chacafoan Jesús yoinifo. Ascaiton Jesús curushcain ato asca huani, —Tsainyamacahuun. Uarifi anuyamacahuun, —ato huaino manmain tapiafoanfin a Diosin catonnicun.
LUK.4.42	Ascashu shafacuaino Jesús Apa Dios cuficai tsoan istaipama ano cani. Ascacun yorafoan funaquin fuchicashon yoinifo, —Nocomaquinoashu afanan cayamapun. Nuno no fu ipun, —huaifoan. 
LUK.4.43	Jesús ato cumani, —Un nan pushurasi futsafo muranri uhuun Upa Diosin tsain shara un ato yoifoanfafainon ua nichini. Ahuu cuscaramain uhuun Upa Diosin niaifoan ahuun yorafo iquinai cuscaraqui. Un nanscanon ua nichini un ato tapimanon, —huani. 
LUK.4.44	Ascashon Judea maitio Israelifoan ichananti pushu muranshon ato Diosin tsain yoiriani.
LUK.5.1	Shafa futsaino Jesús ianmanhuan Genesaret cusumun ini. Ascaino yorahuanrasi aqui funifo. Diospan tsain nicai fucani. 
LUK.5.2	Nan chaimanoa shasho rafu rutica Jesús fuchini. Ifofoan aton nushuti chocaifono. 
LUK.5.3	Ascatan nan futsa muran Jesús nanuinacahuani. Nan shasho Simonna ini. Ascashon nan yoini, —Ua onanshta shasho putsiquishohuun. Un anoshon ato yosinon, —ishon yoini. Ascatan shasho cusha camaqui tsaoinacahuan ato yosini. 
LUK.5.4	Ato yoiquin anaititan Jesús Simón yoini, —Simón, noa ano focashon mato nushuti potacahuun shimanfo fiishcaquin, —huani.
LUK.5.5	Ascaiton Simón cumani, —Tapimamisiton, non nushushifiaquicai shiman fustishta non fiishiama. Non fasi yonoshina. Ascafia min noco yoiai cuscan natian non huaicai, —ishon Simón yoini.
LUK.5.6	Ascashon aton nushutininhuan pochinifo. Pochishon muafo shimanfoan nushutininhuan fospicoinshon fashnuqui rashquini. 
LUK.5.7	Ascaiton a shasho futsa murannoafo atirifo cunaquin ato mushananni ato futan inamashcaquin. Ascaino furiscatan ato muran nanuinifoan rananfaitan shasho muran nanunifo. Ascashon shimanrasi shashohuan rafu fospicoinni. Unu cufirisicoinni shashohuan rafu shimanfoya iqui cuani.
LUK.5.8+LUK.5.9+LUK.5.10	Nan Simón Pedro futan nushumisi rafu Santiago yafi Juan Zebedeo facu rafu inifo. Nan rafu non fustifain nushumisicoinfo. Ascaiton ato futan nushumisi futsafoanri shasho rafu fospicoian oincani mustairicatan yoinifo. —¡Oincapon! ¿Ahuuscashomun shiman ichaparasi fiafoquin? —icashu atoqui yoinannifo. Ascaiton oin Pedronun shasho naquishon Jesús ratoconun mai chachishon yoini, —¡Ohua! Ifon ufin nocofunu chacaquin. Asca minfin sharacoinquin. Chaca yafi sharacai ositiroma. Ascacun umaquinoashu catapun, —Pedronun huaiton. Jesús cumaquin, —Ratuyamahuu. Min shafatifi nushumisifiashon natian min uhuun Yoshin Sharahuunshon uqui yorafo ihuushqui ua icoinra huanonfo, —ishon Jesús Pedro yoini.
LUK.5.11	Nicacatan aton shasho rafu cusumun corafainnifo. Ascashon nantifi aton ahuarafoya ato yorafori potafaini Jesús fu fonifo.
LUK.5.12	Shafa futsaino Jesús pushurasi ano ini. Nannoshon nocofunu ahuun yoratishon ranimamishti rashquishi futsuaton cahuanquin Jesús fuchitan fuopacucahuan yoini, —Ifon, ua caya huapaiquifin mian caya huatiroquin, —huaiton.
LUK.5.13	Jesús aqui mupishon yoini, —Icon un mia caya huapai. Asca natianfin min cayaicain, —huaino. A rashquishi futsua cayariscatani. 
LUK.5.14	Cayacun Jesús yoini isca huaquin, —Un mia cayahua cuscan tsoa yoiyamahuu. Noco caifo ahuunshon Dios cufimisi ismatahuun. Ascashon Moisés noco yononi cuscan chashoanun facu a inantahuun mia rutushonon. Min chaca soafain min caya cuscan ato ismashquin. Ascano tapitirofo Moisés noco yononi cuscan min aiton, —ishon Jesús yoini.
LUK.5.15	Asca huafiaino ahuunoa nantifi yoifoanfaini. Ascaiton nicacanashu Jesusqui funifo ato caya huamapacunon. 
LUK.5.16	Ascacaini cashon tsoan icamanoshon Apa Dios cufin capaoni.
LUK.5.17	Shafa futsaino Jesús ato yosini Fariseofo yafi Moisés yononi cuscan tapimamisifori nanno tsaoacunifo. Ascaino pushurasiti Galilea anoafo yafi Judea mai anoafo non Jerusalén anoashuri aqui funifo. Diosin curushhuunshon Jesús isinincaifo nannoshon ato caya huapacuni. 
LUK.5.18+LUK.5.19	Ascaino nocofunu afi raqui cayamacai afiri ahua huatiroma ahuun yorafoan Jesús shinanmaqui shuhua naratashon iquimapaifiafo yorahuanrasi fospicoian ini. Ascano foman caya ina cashon tapa tsucashon Jesús nia naman yora huanrasi nastui shuhua ya ratapacufoannifo. 
LUK.5.20	Ascaiton Jesús oian ahuun yorafoan fasi icoinra huaifoan oinquin Jesús a isinincai yoiquin isca huani, —Uhuun yorashtan, natian mun mia chaca soashona, —huaiton.
LUK.5.21	Nicacani Fariseofo yafi Moisés yononi cuscan tapimamisifoan yoinifo, —¡Ajaa! ¿Na nocofunumun tsoaquin? Fasi Dios chaca huai. Natocai chaca soatiroma. Diosin fustitofin chaca soatiroquin. Ascan naton noco parapai. “Un Diosiran” noco huamapai, —ishon aton nomuranshon shinanchacanifo.
LUK.5.22	Ascaifoan onanshon Jesús ato yoiquin isca huani, —¿Ahuuscaquimun mato nomuranshon man amaquiri shinanchacaiquin? 
LUK.5.23+LUK.5.24	Unfin Cristoquin yorafoan aton chaca un soashotiro. ¿Ascan ahuuscacaimun un huaicai? Un chaca soashoyamaraquimun un caya huaiquin. Ascacun un mato ismai Upa Diosin ua catoan. Ahuunshofin un chaca soafain yorafo un caya huacointiroquin, —ishon ato yoini. Ascatan a nocofunu afi raqui cayamacai afiri ahua huatiroma yoini, —Min pushu ano min shuhua ya funicaitahuun, —ishon Jesús yoiaino.
LUK.5.25	Funinaca huantan ahuun shuhua papifaiquin yoifoni, —¡Aicho! Min ua caya huaa sharaquin. Fasi Dios sharacoin, —huani. 
LUK.5.26	Ascaiton oincani nantifi mustairicatan yoiquin isca huanifo, —Dios tsoa cuscarama. Fasi sharacoin. Non oinyomisima cuscara non oianran, —ishon yoinifo.
LUK.5.27	Nanscacaini caaquin Jesús oian Roma anoa niaifo pui fishomisi tsaoa ini. Nan nocofunun ahuun anu Leví. Ascaiton Jesús yoini, —U fu cahuun, —huaino. 
LUK.5.28	Funina cahuatan nantifi potafaini afu cani. 
LUK.5.29	Ascashu afu cai ahuun pushu ano nocoquin Leví Jesús yoini, —Nuno uhuun pushu muran iqui ohuu. Uhuun yorafo yoimanashu un ato futan mia fuusishonon, —huani. Ascaino yorahuanrasi aqui funifo. Roma anoa niaifo pui fishomisifo yafi futsaforifi aqui funifo ato futan pishcaquin. 
LUK.5.30	Ascaifoan Fariseofo futan Moisés yononi cuscan tapimamisifoan Jesús fu rafumisifo yoini, —¿Ahuuscain man pui fiimisifo yafi yora chacafo futan man piiyain? —ato huanifo. 
LUK.5.31	Ascaifoan nicaquin Jesús ato cumani, —A isinincaifomacai caya huamitsamisi yopacanima. Asca nan isinincaifofin fasi caya huamamitsamisi yopacaniquin. 
LUK.5.32	Nanscarifi aquin, “Uncai ahua chaca huamisimaran,” icaifocai un ato chaca soashotiroma. Asca tsoan yoiqui isca huai, “Unfin fasi chaca huamisiquin. Un Numamisi yopacoinran,” icaifofin un ato chaca soashotiroquin, —ishon Jesús ato huani.
LUK.5.33	Ascaiton futsan Jesús yocani, —¿Ahuuscai mifu rafuafoan piqui tunumisimamun? Juan fu rafumisifoan piqui tunufain Dios cufimisifo. Nanscarifi Fariseofo yafi afu fomisifoan huamisifo. Ascan manfin pifain ayafain huamisiquin, —huaifoan.
LUK.5.34	Ato cumani, —Nocofunu fu ainfo fianainnoricai unimai fusicaquin tsoan piqui tunutiroma. Nanno funu anocai ato chani huaifoan piqui tunutirofoma unimamain acaquin. 
LUK.5.35	Ascafiaino funu amaqui rutuafono shinancaquin piqui tunutiroforan, —ishon Jesús ato yoini.
LUK.5.36	Ascashon afanan Jesús ato yoiquin isca huani, —Tsoancai sahuuti shuni fashnucun poto funapan icushtiroma. Asca huashon poto funapan icushuano ustui futsuashu chacanai finatiro. Aquirifi sahuuti shuni anaitiriscatiro. Afanancai funa cuscara itiroma. Nanscarifiai un mato yosiai cuscan nicacoinshocai man apaoni cuscan afanan man huatiroma. Tsoan ua tanacoinshon ipaoni cuscan cachiquiri huacointiro. Ascashu funa cuscara shara iishquin. 
LUK.5.37	Ascashon tsoancai fichi tutso shuni muran vino funa nanutiroma. Fichi tutso toshacainaino vino funa cuyofoi chacanai futsutiro. Nanscarifiai maton shunifoan mato yosimisi cuscan yafi un mato yoiai cuscacai nan rafu ositiroma. Un mato yosiain cuscacoin nannori Diospan tsain shara. Ascafia mato shunifoan mato yosimisifo cuscacai anorima. Nan tanashucai man isharatiroma. Nan rafu osishon nicapaiquicai man shinansharatiroma. 
LUK.5.38	Ascacun vino funa fichi tutso funa muranri nanua sharacoin itiro. Nanscarifiai ratoranfoan ipaonifo cuscan unucatan un ato yosiain nan fusti tanashu isharacointirofo. 
LUK.5.39	Tsoan puti pau ayatiashocai afanan fata ayapaitiroma. Nanscarifi aquin yorafoan yoiqui isca huatirofo, “Un ipaoni cuscan un afanan apai. Uhuun shunifoan ua yosia cuscan shara. Nan fusti un tanapai. Ascacun tsain futsan un yopaimaran,” —ishon shinantirofo.
LUK.6.1	Ascatan Israelifoan tunutitian Jesús yafi afu rafuafo mau mapai focaquin trigo mutuscashon rashoquiri ashon piyaifoan. 
LUK.6.2	Oinquin Fariseofoan ato yoinifo —¿Ahuuscai Moisés noco yononi cuscan tunutitian trigo man mutusimun? —ato huaifoan.
LUK.6.3	Nicaquin Jesús ato cumaquin isca huani, —¿Davidhuunoa cununi cuscan man man oinmisimun? ¿Fonainquin nocon shuni David ahuun yorafo futan ani cuscan man man nicamisimun? 
LUK.6.4	Dios fu tsainti pushu iquicaishon a murannoa misifo ato piquini fasi fonicoinquin. Ano tushu futsa yamaino. A misifofin nan Diosin tsain yoimisifo naasi iniquin. Tsoa futsacai a misi pitiro inima. Nannori yoifianifo fasi fonicoinquin David pini. Ascashon afu rafuafori pimani. 
LUK.6.5	Ascan uafin uhuun Upa Diosin catonniquin. Ascacun urusu fusti un yoitiro ahuamain tunutitian man huatiroquin, —ishon Jesús ato yoini.
LUK.6.6	Ascatan tunuti futsaino Jesús Israelifoan aton ichananti pushu muran iquini. Nanno iquishon ato yosiaino nantianri nocofunun ahuun mucu mumiori musufimuaton arifi nicani. 
LUK.6.7	Ascaino Fariseofo futan Moisés cunu tapimamisifoanri nannoshon oincaquin shinannifo, —Non tapinon Jesusmain tunutitian nocofunu caya huai iyamarai Moisés noco yononi cuscacoinmain aiquin, —ishon Jesushuunoa shinannifo. Ato niaifofoqui chanipaicaquin. 
LUK.6.8	Ascashon a shinainfo cuscan onanshon Jesús a nocofunun musufimua yoini, —Funinaca huahuun. Mia oinonfo, —ishon yoiaino nan yoiai cuscacoin ani.
LUK.6.9	Ascaiton Jesús ato yoini, —Un mato yocain. ¿Moisés yononi cuscan tunutitian non shara huatiro iyamarai non chaca huatiromun? ¿Ascayamarai non futsafo nimatiro iyamarai non namatiromun? —ishon ato yoini.
LUK.6.10	Ascashon ato oiancutan a nocofunu musufimua yoini, —Mushahuun, —huaino. Nan yoia cuscan huatanaiton oianfo ahuun mucu muma sharacoin ini. 
LUK.6.11	Ascaiton oincani Fariseofo yafi Moisés cunu tapimamisifo fasi aqui sinacoincaquin yoinifo —¿Nonmun ahuuscashon Jesús shatumatiroquin afanan isca huanonma? —icashu ahuun yoinannifo.
LUK.6.12	Shafa futsaino Jesús machi ano mapuni Apa Dios cufishquin. Ascano nannoshon yamutishon apa cufishini. 
LUK.6.13	Ascashu iyoconaino a tanamisifo yoini, —Uqui fucahuun, —ato huaino aqui fuafoan doce ato catonni afu rafunonfo. 
LUK.6.14	Nan docefain ato anufo. Futsa Simonfiacun Jesús ahuun anu tuquihuashoqui, Pedroran, huani. Nanton chipocu Andrés. Futsafoan ato anu Santiago non Juan non Felipe non Bartolomé non 
LUK.6.15	Mateo non Tomás non Santiago Alfeopan facu Simón futsari nanton ahuun caifo futsafo futan Romanonfo potapai afanan Israelifo yonononfoma. 
LUK.6.16	Futsan ahuun anuri Judas, Santiago ahuun facu. Futsarifi Judas Iscariote nanton Jesús potashon ato achimani. Nanfosi Jesús ato catonni.
LUK.6.17	Machi tununman fotoaino aqui yorahuanrasi funifo. Ascaino a tanamisifo yafi Judea anoafo atirifi fuaino Jerusalén anoafori fuaino ianmanhuan cusumunnoa Sidón yafi Tiro pushurasi anoafori funifo. 
LUK.6.18	Ahuun tsain nicashcaquin fuafoan atirifi a isinincaifo ato cayahuafain a yoshin chacapan ato fucash huaifori Jesús atomaquinoa potapacuni. 
LUK.6.19	Ascashon nan isinincaifo futan nan yoshin chaca atohuun nuafoan shinannifo, —Non ahuunoashu cayanonmun Jesús noco ramanmapainon, —ishon shinannifo. Nanfoan tapinifo Diosin ahuun curushhuunshon Jesús ato caya huapacua.
LUK.6.20	Ascatan Jesús afu rafumisifo oinquin ato yoini isca huaquin,
LUK.6.20	—Man ahuuomafiashu chipo Dios niaifo icari matonari iishquin.
LUK.6.20	Ascacun ahuuomafiashu unimacahuun.
LUK.6.21	Man natian Dios fu rafupaicain ahuun tsainri man tapipaiquin finai a cuscara shara iishcaquin.
LUK.6.21	Man ascafia Diosin chipo mato imasharai a cuscaracoin man inon.
LUK.6.21	Natianri man uaifiashu chipo man shuchitiro.
LUK.6.21	Ascacun unimacahuun.
LUK.6.22+LUK.6.23	Futsafoan uhuunshon mato noicasmaquin mato potafain mato roafain matohuunoa tsain chaca yoicani.
LUK.6.22+LUK.6.23	Nanscarifi nan Diosin tsain yoimisifo mato shunifo omitsisca huapaonifo.
LUK.6.22+LUK.6.23	Ascan matori omitsisca huafiaifoanno chipo man Upa Diosqui nocoaitian fasi sharacoin mato inanshquin man afu ipanon.
LUK.6.22+LUK.6.23	Ascacun unimacoincahuun, —huani.
LUK.6.24	Ascacun futsafo Jesús yoiqui isca huani,
LUK.6.24	—¡Ohua! Manfin natian mafo ichapayashu unimaicain.
LUK.6.24	Ascafia naashu man chipo omitsiscapanaca. Mancai afanan unimanacama.
LUK.6.25	¡Ohua! Natian man shinanquin isca huaa, “Un ahuara yopaima. Un ica cuscan shara. Uncai ahua futsa shinanpaimaran,” ishon man shinan.
LUK.6.25	Ascafia ohua. Man chipo mato nomuran shinansharapaifiashu man omitsiscapanaca.
LUK.6.25	Man fasi numamisi yopapacunaca. Natian man shuchisharai. Dios shinantama. Ascafiashu chipo uaiqui man omitsiscapanaca.
LUK.6.26	Nantifi yorafoan mato yoiqui isca huacani, “Na nocofunu fasi ishara. Ahuacai yopaimaran,” ishon matohuunoa yoiafo. Ascafia ¡Ohua! Nanscarifi aquin Diosin tsain yoifiaquin afi shinainfo cuscan yoimisifo. Nanfo mato shunifoan nannori atohuunoa yoipaonifo. Ascan manfin atofu omitsiscapanacaquin, —ishon Jesús ato yoini.
LUK.6.27	—Ascan nan man ua nicaifo un mato yoi. Mato noicasmaifo atohuun noicoincahuun. Tsoan mato noicasmai ato shara huacahuun. 
LUK.6.28	Tsoan mato chaca huai copitama rau huafain ato yoisharacahuun. Tsoan mato roafiacun ato Dios cufishocahuun. 
LUK.6.29	Tsoan mato tapasiai ato copitamarocon nanno nishohuun mato ocuma futsari afiaiton tunucahuun. Futsan mato niaifo ano iyocun mato sahuuti mato fiainton mato sahuuti custopari inancahuun. 
LUK.6.30	Tsoanran mato ahuara yocaiton ayashon ato inancahuun. Futsan mato ahuara fiano shinanchacayamacahuun matori nasoyamafiaino. 
LUK.6.31	Man futsafo shara huamapaiyai cuscan marifi futsaforifi shara huashocahuun.
LUK.6.32	A matohuun noiaifosi copiquirifi man atohuun noiainocai acai ahuama. Yora chacafori nanscarifiaifoanno. Man ascainocai Diosin mato yoima, “Man shara huaran,” ishon. 
LUK.6.33	A mato shara huaifosi copiquirifi man ato shara huaino acai ahuama. Yora chacafori nanscarifiaifoanno. Man ascainocai Diosin mato yoima, “Man shara huaran,” ishon. 
LUK.6.34	Ascashon man yora ahuara inanyopaiquin shinanqui isca huai. “Un inanyocun ua nasotiro. Ascan nanscara yorafo fusti un inanyotiroran,” ishon man shinain. Aacai ahuama. Yora chacafoanri nannorifi shinantirofo cuscan. Marifi man anori shinainnocai Diosin mato yoima, “Man shara huaran,” ishon.
LUK.6.35	Ascacun un mato yoi. Mato noicasmaifo atohuun noicaquin ato shara huacahuun. “Ato ahuara inanyoshon ua nasoimaran,” ishon shinanchacayamacahuun. Mato nasoyamafia, “Nanscanonran,” ishon yoicahuun. Man ascacoinnashu Upa Dios ari man nocoaiton matoqui unimaqui ahuara fasi sharacoin mato inanshquin. Diosi nai muran isharacointsia. Diosin nantifi yorafo shara huaa. Tsoan “¡Aicho! Upa Diosin,” huayamafiaifoan nanfohuunri fasi noi. Yora chacafohuuri noi. Marifi nanscarifi aquin man futsafo ismatiro man Diospan facufo. 
LUK.6.36	Maton Upa Diosin nantifihuun ramapaia cuscan marifi nanscarifi acahuun.
LUK.6.37	Futsafohuunoa shinanchacaqui futsafori yoiyamacahuun. Man futsafohuunoa yoisharayamaino Diosiricai matohuunoa yoisharashquima. Ascashon yoiquin isca huayamacahuun, “Nanton chaca huaa. Ascacun Diosin iconquin onaintimairan,” ishon yoiyamacahuun. Nan onaintimapainonran, ishon man futsahuunoa shinanyamaino Diosiricai mato onaintimaima. Man futsafo rau huacuri Diosirifi mato rau huashquin. 
LUK.6.38	Ascacun yorafo shara huacahuun. Man yorafo shara huacun Diosin matorifi shara huai. Ascacun futsafo inansharaqui finacoincahuun. Matsiquimacoinquin. Maniriqui futsunon. Man futsafo asca huacun Diosin arifi mato nanscacoin huaashquin, —Jesús huani.
LUK.6.39	Jesús ahuarafo yoiai cuscarahuunshon ato yosini, —Fushocai afu fusho raqui iyotiroma. Iyopai afu shato muran pacutiro. Nanscarifi aqui futsan Diosin tsain tapishomacai mato tapimatiroma. Matofu afiri funotiro. Mato amaquiri yoitirofoquin. 
LUK.6.40	Ahuunshon tapiainfoancai tapimamisiton tapian cuscan tapiafoma. Ascafia nan ahuunshon tapiainfoan chipo tapiaino nan tapimamisi cuscara itirofo.
LUK.6.41	¿Ascan ahuuscai yora ahuara pasnanshta fuostamua man futsupaiyain marifi sapa uhuapa fuostamufiashon? Ascashon min chaca huairan futsa huafiaquin mancaifin fasi finacaiaquin. 
LUK.6.42	Ascashon man yoiqui isca huai, “Uhuun yorashtan, un min furo murannoa ahuara pasnanshta un mia futsunon,” man huamisi. Ascafiashocai man tapiama man sapa fuostamufafainna. Man fuparamitsapaimisi. Ascacun sapa futsucumuhuun. Asca huashon oinsharafain marifi man futsa pasnanshta futsutiro. Nanscarifi aquin futsafoan ato chaca shatumapaifiaquin marifi man chaca hua. Man fasi paran. Ascacun iquisi mato chaca shatucahuun. Ascashon marifi man futsafo chaca shatumatiro.
LUK.6.43	Ihui sharafoan ahuun fimicai chaca itiroma. Ihui chacafoan ahuun fimicai shara itiroma. 
LUK.6.44	Ascano ihuifoti ahuun fimifohuunshon non onantiro ahuu cuscarafomainquin. Ihui moshayafohuunoacai shopa foaicun non tuscutiroma. Nanhuafaquisihuunricai uva foaicun non tuscutiroma. 
LUK.6.45	Nanscarifiai nocofunun sharapan ahuun nomuranshon ahuara sharafosi shinain cuscan ahuun tsainrifi sharacoin itiro. Nanscarifiai nocofunun chacapan ahuun nomuranshon ahuara chacafosi shinain cuscan ahuun tsainri chacacoin itiro. Ascashon nocon ointi muranshon non shinain cuscan nannoricoin non yoitiro.
LUK.6.46	¿Ahuuscai Ifo ua huafiamisishaquin un mato yoia cuscan man aimamun? 
LUK.6.47	Ascacun un mato yoi ahuu cuscaramain tsoan ua nicasharashu nan un yoia cuscacoin aaiquin. 
LUK.6.48	Tsoan pushu huaquin ahuun quishi nichishquin iquisi mai puhuuqui mai tuiqui nocoa. Ascashon pushu anaitiano ananmanri unu foanfiaquicai pacutiroma. Fasi pushu mutsisipacoin. Nanscarifiai nan uhuun tsain nicacoianfo nan un yoia cuscacoin acani. Ascashu ahuara ahuuscarafiainocai umaqui itirofoma.
LUK.6.49	Ascan un yoiai cuscan nicafiashu tsoa ascaima ahuuscamain acanicain un mato yoi. Yoran pushu huaqui ahuun quishi nichifiaquin mai puhuuqui tuiqui nocoama. Fuquinishtacoin huaa. Ascashon pushu anaitiano ananmanri unu fai foanquin pushu paoanquin chacana huatiro. Nanscarifiai tsoan uhuun tsain nicafiai ascashuma ahuun unutani nantifi funocani. Omitsiscashcaniran, —ishon Jesús ato yoini.
LUK.7.1	Yorafo yoiquin anaititan Jesús Capernaum ano cani. 
LUK.7.2	Nannoa ranushumua niaifoan ahuun oinmati nan ahuun noicoian fasi isininqui finacoin ini. 
LUK.7.3	Ascacun Jesús ahuamamishti huatiro nicaquin ranushumua niaifoan shinanquin isca huani, —Uncai Israelima. Ascacun un niaifofo ato yoi ua Jesús yoishonafo oshon uhuun oinmati ua caya huashoyoi onon, —ishon shinanni. 
LUK.7.4+LUK.7.5	Ascano ato yonoa focani Jesusqui nocoshon yoinifo isca huaquin, —Ranushumua niaifoan noco yonoa non mia yoi onon. Nan nocofunu shara. Nocon caifohuuri fasi noimisi. Nanton nocon ichananti pushu huamashona. Noco shara huashomisi. Ascacun mirifi asharashoicapun ahuun oinmati caya huashoshquin, —ishon Israeli niaifofoan yoinifo.
LUK.7.6+LUK.7.7	Ascano Jesús atofu cani. Ranushumua niaifoan ahuun pushu chaimashta man fuaifoan afanan ahuun yorahuafo Jesusqui nichini yoiqui isca huanonfo, —Ifon, un mia fucash huapaima. Un cai ahuama. Min nocofunu tsoa cuscaramacoin. Uhuun pushu ari capaiyamaquin. Min tsainmansi uhuun oinmati ua caya huashohuun. 
LUK.7.8	Ascan uafin uhuun niaifoan ua yonomisiquin. Urifi ranushumuafo un yonotiro. Unmain ato yonoainofin un futsa, “Catahuun,” huaino cariscatiro. Un futsa, “Ohuu,” huaino uqui oriscatiro. Uhuun oinmatiri, “Ua ashoriscahuun,” un huacun ua ashoriscatiro. Asca minfin ahuamamishti huatiroquin. Ascacun min tsainmansi yoihuu uhuun oinmati cayanon, —ishon yoini.
LUK.7.9	Ascaiton nicaquin Jesús a mufaina yorafo yoiqui isca huani, —¡Aira! ¡Nicacapon! Tsoa futsacai naton acai cuscan ua icoinra huacoinmisima. Israeli anoafoanricai ua isca huaqui icoinra huacoinmisifoma, —ishon Jesús ato yoini. 
LUK.7.10	Ascano a ranushumua niaifoan ato nichiafo Jesús tsainqui anaitiano afanan naso furan oianfo ahuun oinmati man cayasharacoian ini.
LUK.7.11	Ascano chipo shafa futsa Jesús pushurasi Naín ano caino afu rafuafo yafi yorahuanrasi afu fonifo. 
LUK.7.12	Ascashu Naín ano nocoti chaima oian pushcohuai naa mai huai focani ahua fu yora ichapa fonifo. Nan pushcohuai ahuan ahuun facu fusticoin. Nan ahuanmaqui funu naani ini. 
LUK.7.13	Ascashu uaicaiton oin Jesús ahuun ramapaicoinquin yoini, —Uaiyamahuu, —huani. 
LUK.7.14	Asca huatan pushcohuai ahuun ihuaifo aqui racati muuainno nitunifo. Ascaiton Jesús yoini, —Pushcoshtan. Un mia yoi. Funihuu, —huaino. 
LUK.7.15	Pushcohuai tsaoinacahuan tsainni. Ascaiton ahuun ahua Jesús yoini, —Naquian. Min facu afanan man nia. Iyosharatahuun, —huani.
LUK.7.16	Ascaiton oincani yorafo fasi ratucoinnifo. Ratu nishmapacuquin Dios yoisharaqui isca huanifo, —Diosin tsain yoimisi noco muran Diosin nichian. Diosin ahuun yorafo ashoin oaran, —ishon yoinifo. 
LUK.7.17	Ascashon nan Jesús aca cuscan yoifoanfafainfo. Judea anoafo futan mai futsa ariafoan ahuunoa nicaquin futsanifo.
LUK.7.18+LUK.7.19	Juanpan tanamisifoan Jesús ahuarafo huaiton oianfo cuscan Juan yoi focani cunu muran iquinifo. Ascaiton nicaquin Juanpan a tanamisifo rafu yoini, —Nanmain Diosin catonniquin ointacahuun. Ascashon yocaquin isca huatacahuun, “Nan miamun Diosin catonni nocoqui nichishquin. Ascayamarai futsa raca non manaicai noco Numamisi inon,” ishon ua yocashotacahuun, —Juanpan ato huani.
LUK.7.20	Ascano nan rafutan focashon Jesús yoinifo, —Nan yora unu muran iquimamisi Juanpan noco nichian non mia yocayonon. Ascacun non mia yocai. Nan miamun Diosin catonni nocoqui nichishquin. Ascayamarai futsaraca non manaicain nocon Numamisi inon, —ishon yocanifo. 
LUK.7.21	Ascaino nantianri Jesús nan isininqui omitsiscaifo caya huafain yoshin chacafo atohuun nuuafo atomaquinoa potafain fushoforifi oinmasharapacuni.
LUK.7.22	Ascashon nan Juanpan ato nichian rafu Jesús yoini, —Un acaiton man oian cuscan uhuunoa man nicai cuscan Juan yoitacahuun. Ascashon fushofo un caya huaa oinsharaifo cuscan yoifain pastocoinfori un caya huaa nicasharanonfo nanrifi yoifain ato yoratisho coyo cuscara tocoi futsuafori caya huafain yora nipaiqui ranainfori un ato caya huaa yoifain man nacoinnafori un ato funimana. Ascashon yora ahuuomafori tsain shara un ato yoifafainmisi ahuuscashumain Diosin niaifo fu ipatirofoquin, ishon un ato yoimisi. 
LUK.7.23	Ascan nanfo un mato yoiai cuscan Juan yoitacahuun tsoan ua icoinra huacoinshocai afanan ahuara futsa shinainma. Nan cuscara yorafofin fasi unimacointirofoquin, —ishon Jesús ato yoini.
LUK.7.24	Ascatan man foafoanno Juanhuunoa Jesús nanno niafo yora huarasi yoini, —¿Ahuuscai istaipama ano Juan oin focani fonifomun? Juancai nan facatahua pui ninhuun focu focu acai cuscarama. Nanscarifiai man man tapia Juancai ointi rananyama. 
LUK.7.25	¿Ascan ahuuscai Juan oinpai man fonimun? Itsairaca nan nocofunun sahuuti sharacapacoin sahuucun oincai man foni. Ma. Juanpacai sahuuti shara sahuumisima. Niaifofoanfin ato pushu muranshon sahuuti sharacapacoin sahuutirofoquin. 
LUK.7.26	Nan Diosin tsain yoimisiraca oincai man foni. Ascafia nan icon Juanpan Diosin tsain yoimisifia nanton yoimisi cuscacai tsoa futsan anori yoimisima.
LUK.7.27	Ascacun nanhuunoa Diosin tsain cununi isca huaquin, “Min nai ariashu mai ano fotoataima iquisi uhuun tsain yoimisi nichiqui tau huai mihuunoa ato yoiaino itisharashon mia nicanonfo,” ishon cununi. 
LUK.7.28	Un mato icon yoi. Tsoashtacai Juan finoanma. Ascashon Juanpan tsain yoimisi cuscaricai tsoan ascara tsain yoiyomisima. Ascafia Dios niaifo icanoafoan yoisharatirofo cuscacai Juanpan nicayamafain nanfoan oianfo cuscaricai oinyomisima. Ascashon nantifi Dios icanoafoan Juan finoanfo, —ishon Jesús yoini.
LUK.7.29	Ascashon nan Jesús nicaifo futan Roma anoa niaifo pui fishomisifo Juanpan ato unu muran iquimapacuni aton chaca shatunonfo. Ascano nanfoan Jesús yoiaiton nicaquin yoinifo, —Jesús noco cayacaficoin yoi. Diosin noco yonoa cuscan nan iconran, —ishon yoinifo. 
LUK.7.30	Asca huafiaifoan Fariseofo futan Moisés cununi cuscan tapimamisifoancai Diosin ato amapaiyai cuscan nicapainifoma. Ascasho nanfoanri yoinifo, —Juanpan noco yoiai cuscacai anorima. Nocoricai unu muran iquimatiromaran, —ishon yoinifo.
LUK.7.31	—Ascashon afanan un mato tapimai. Natian niyoafo ahuu cuscarafoquin. 
LUK.7.32	Nanfofin nan facu cashumisi cuscarafoquin. Facufo cashucaquin afu facu futsafo oi ashcafinin cunatirofo. Nanscarifiai nanfofin nanscarafoquin. Ascan nan facu cashumisifoan yoitirofo isca huaquin, “Man non shainti manufiainocai monopaicanimaran,” ishon yoifain “fanainca omitsiscati cuscara non fanaifiainocai man uaipaimaran,” ishon nan facu cashumisifoan yoitirofo.
LUK.7.33+LUK.7.34	Nanscarifi aqui nanfoanrifi Juan yafi uqui tsain chipufafainmisi. Ascafia Juanpacai piqui tunufain fimi unu pau ayamisima. Ascacun ahuunoa yoiqui isca huamisifo, “Juan nisocoin. Yoshin chaca ahuun nuaran,” ishon yoimisifo. Asca unfin piisharafain un ayasharamisiquin. Ascafia uhuunoari yoiqui isca huamisifo, “¡Cuu! Jesús pitsicoin fasi ichapari ayatiroran huafain Roma anoa niaifo puifishomisifo yafi yora chacafo furi rafuiran,” ishon uhuunoa chaca yoimisi. 
LUK.7.35	Nanscarifi aquin nanfoanri yoiqui isca huamisifo, “Tsoanmain shinansharafain icaquin non onantiro. Nan yorafin isharacoianquin shinansharamain huaifin,” ishon nanori yoimisifo. Nannori yoifiaquicai uhuunoa ascara yoipaimisifoma. Ascatamarocon uqui tsain chaca fusti huamisiforan, —ishon Jesús ato yoini.
LUK.7.36	Ascano Fariseo futsan Jesús yoini, —Tapimamisiton, uhuun pushu ano cahuun un mia pimanon, —huani. Ascaino ahuun pushu ano cashon a futan pini. 
LUK.7.37	Nan pushurasi anori ainfo furomacoin ica ini. Ascashon Fariseo pushu muranshon Jesús piaiton nicai arifi nan pushu muran iqui caini. 
LUK.7.38	Ininti motica tsomashu Jesús cachiori nitishoni. Nan moticanun ahuun anu alabastro a muran ahuun ininti fasi paratamacoin ahuun pui nua ini. Ascatan amanaon niashu uaiqui ahuun fuonpan Jesús tau muchana huani. Ascashon ahuun foo chainipaton otucuruaqui shara huatan ahuun tau tsoatan ininti ahuun tauqui ocani.
LUK.7.39	Asca huaiton nan Fariseo Jesús piimaiton shinanquin isca huani, —Na nocofunu Diosin tsain yoimisicoinshon na ainfoan muai cuscan onancuana na ainfomain ahuu cuscaraquin, —ishon ahuun nomuran shinanni.
LUK.7.40	Ascaiton onanshon Jesús Fariseo yoini, —Simón, un mia ahuara futsa yoiran, —huaiton. Simón cumani, —Tapimamisiton, ua yoihuu, —huani.
LUK.7.41	Ascaiton Jesús yoini. —Ato pui inanyomisiton nocofunu rafu pui inancun nan rafutan ahuun rafanan nifinifo. Futsan quinientos denario nifiaino futsan ichapama nifini cincuenta denario. 
LUK.7.42	Ascafia nan rafutan nan nifian cuscan nasopaifiacai tsoa puiya inima. Ascacun nan ato pui inanyomisiton ato yoisharani afanan tsoan a nifinonma. Ascan nan rato futsacaimun fasi ahuun noiqui finacaiquin, —ishon Jesús yocaiton.
LUK.7.43	Simón cumani, —Nan paratama nifiatocairaca fasi noiqui finaiquin, —ishon yoiaiton.
LUK.7.44	Afanan Jesús cumaqui isca huani, —Min cayacafi yoiaran, —huatan ifiacucahuan yoini, —Oinpon. Na ainfoan fasi ua noicoin. Min pushu muran un iquifiaitocai mian ochoama. Asca na ainfoanfin fasi uhuun noiquin ahuun fuonpan uhuun tau muchana huafain ahuun foon ua otucuruacaquin. 
LUK.7.45	Nocon fuyamisi cuscaricai mian uhuun tamo tsoama. Asca na ainfoanfin min pushu muran un iquiaitian uhuun tauqui ua tsoariaiquin. 
LUK.7.46	Ascan mianricai uhuun mapoqui shuni ocama. Asca na ainfoanfin uhuun tauqui ininti ocaquin.
LUK.7.47	Ascacun un mia yoi. Na ainfoan ahuara ichapa chaca huafiamisicun natian ahuun chaca mun soashona. Ascashori mun rau huacoinna uhuun fasi noiaiton. Asca tsoan shinanquin isca huai, “Uncai ichapa chaca huamisima. Ascacun uari uhuun chaca ichapama ua rau huashotiroran,” ishon shinaintocain ua ichapa noimaran, —ishon Jesús Fariseo yoini.
LUK.7.48	Ascashon ainfo Jesús yoini, —Natian mun mia chaca rau huashoanran, —huani.
LUK.7.49	Ascaino Fariseo pushu murannoafo afi ranan yoinannifo, —¿Tsoamun na nocofunuquin? Fasi chaca huamisifo ato chaca soashofain ato rau huatiroran, —icashu yoinannifo.
LUK.7.50	Ascashon Jesús afanan ainfo yoiqui isca huani, —Mian icoinra huaitofin un mia numaquin. Caasharatahuun, —ishon Jesús yoini.
LUK.8.1	Asca huatan chipo Jesús pushurasiti ato yoifoanfafaini ahuu cuscaramain Upa Diosin niaifoan ahuun yorafo iquinai cuscaraquin. Ascaino doce afu rafuafori afu fonifo. 
LUK.8.2	Ascaino ainfofori afu fonifo. Nanfo isinincai yoshin chaca atohuun nuucun Jesús ato caya huapaoni. Nan futsan ahuun anu María Magdalena. Nanhuun siete yoshin chacafo ahuun nuucun Jesús amaquinoa potani. 
LUK.8.3	Futsan ahuun anu Juana nan Cuzapan ahuin ini. Nan Cuza niaifo Herodes ahuun niaifo patashari ini. Ainfon futsan ahuun anu Susana. Ascashu ainfo futsaforifi Jesús yafi afu rafuafo fu fonifo. Nan ainfofoan Jesús yafi afu rafuafo pui inannifo ahuun rafanan tushu finonfo.
LUK.8.4	Pushurasifoti anoashu ahuun tsain nicapaicani yorahuanrasi aqui fuaifoan ahuarafo yoiai cuscarahuunshon ato tapimani isca huani, 
LUK.8.5	—Nocofunun ahuun noshati murannoa fimi ushu fishon ahuun mau mamaqui saaca ushufo fai nushmancayan pacucun puamanafoanno puiyafoanri piinifo. 
LUK.8.6	Ushu rananri toquiri camaqui pacua mai ichapamashta anoashu foaifia fari tsasi huani unun muchana huaiyamaino nai cuyoni. 
LUK.8.7	Ascaino ushu rananri tasha murannoashu foaifiashucai ushu futsa foaisharanima. 
LUK.8.8	Ushu rananri mai shara ano pacuafo foaisharashu fimi ichapayacoin iniran, —ishon Jesús ato yoitan oi ashcafinin ato yoiqui isca huani, —Manmain ua nicatiroquin ua nicafain uhuun tsainri maton nomuran nanucoincahuun, —ishon ato yoini.
LUK.8.9	—Min ato saamisihuunoa ahuara futsa tapima ato yoia cuscan noco shafacafi tapimahuu, —ishon afu rafuafoan Jesús yocaifoan. 
LUK.8.10	Jesús ato cumani, —Upa Dios a icanoshon ahuun yorafo iquinai cuscan un mato fusti shafacafi tapimai. Ascan nanfofin ahuarafo cuscarahuunshon fustisi un ato yoiaquin. Ascashon nanfoancai un ato oinmana cuscan oinfiaquicai tapiafoma. Nicafiaquiricai tapisharafoma.
LUK.8.11	Un saamisihuunoa ahuara futsa un ato yoia cuscan un mato shafacafi tapimai. Nan ushufo Diospan tsain cuscara. 
LUK.8.12	Nan fai curushu yorafoan aton ointi cuscara. Ascashon nanfoan Diospan tsain nicafain ato nomuran nanufiafo nan yoshin chaca Satanás atoqui oshon nan nicafo cuscan ato fiantiro icoinra huayamafain Dios fu ipanonfoma. 
LUK.8.13	Ascan nan toquiri camaqui mai ichapama cuscan nanscarifiai yorafoan Diosin tsain nicaquin tau huai unimacoinyofiashu ahuara ahuuscaraino samamashta cachiquiri huatiro. Nanfoan Diospan tsain icoinra huaqui chai huashoma ahuara chaca finonquin samamashta Dios cachiquiri huatirofo. 
LUK.8.14	Ascan nan ushu futsafo moshafo muran pacuashu foai sharatiroma. Nanscarifiai futsafoan Diospan tsain nicafiashon ahuara nan acai cuscan fustisi shinanfain pui ichapa yafi mafo ichapa noiqui itiashmashtafi Dios cachiquiri huai. Ascaquicai Diosin ato amapaiyai cuscan huacanima. Ahuarafo futsafohuunshosi ato nomuran afi unimamapaicani. 
LUK.8.15	Ascafia ushu futsafo mai shara ano pacuashu foaiquin yosiashu fimi ya itiro. Nanscarifiai futsafoan Diospan tsain nica cuscan icoinra huashu ahuun nomuran sharacoin. Ascaquicai Diospan tsain nicafo cuscan cachiquiri huacanima. Ascashon nanfoanri futsafo icoinra huamatirofo.
LUK.8.16	Tsoancai tapa camaqui lamparina otashon paninranun fupomisima. Asca huatama otashon tapa camaqui huaa pushu muran iquiafoan oinsharatirofo. 
LUK.8.17	Nanscarifiai man shinanmisi cuscan ahuara huafiashon man fomanmisi cuscari nantifi mato puashoshquin. Anoshocai ahuashta afanan man fomantiroma.
LUK.8.18	Ascacun oinfain. Uhuun tsain nicasharacahuun. Tsoan uhuun tsain nicasharacoian paratamari Dioshuunoa tapisharatiro. Ascan tsoan uhuun tsain nicafiashu ascacoianma ascashu nan nicamisi cuscari funoshqui, —ishon Jesús ato yoini.
LUK.8.19	Ascatan Jesús ahua yafi chipocufo aqui iquipai oianfo yorahuanrasi fasi fospiafono iquinifoma. 
LUK.8.20	Ascaiton futsan yoini, —Min uhua futan ushto rananun mia oinpai fuafo chifi niaforan, —ishon yoiaiton.
LUK.8.21	Jesús cumani, —Nan uhuun Upa Diosin yoiai cuscacoin aafofin uhuun uhuafo yafi uhuun ushtofoquin, —ishon yoini.
LUK.8.22	Shafa futsa Jesús afu rafuafo yoini, —Non ianmanhuan oquiri fonon focahuun, —ato huaino afu nanufainifo. 
LUK.8.23	Ascashu foaifono atoqui fuuhuan noconi. Nantian Jesús shasho tsispa camaquinoashu osha ini. Ascano fuuhuanquin ianmanhuan fuchoquin unu shasho muran iquimani. Fasi musucoin ini.
LUK.8.24	Ascaiton afu rafuafoan moinnifo, —Moihuu, Ifon, man non asai futsuicai, —ishon yoiaifoanno moinacahuatan ninacahuani. Ascashon yoini isca huaquin, —Fuun nishmahuu huafain fuchomanhuanun nishmahuu, —Jesús huani. Ascaino ian fuchoi nishmafaini. Man asca huano ian pusiquima racani. 
LUK.8.25	Ascaiton ato yoini, —¿Ahuuscai un nunofiano ua icoinra huatama man ratuai? —ishon Jesús ato yoini. Ascaino fasi ratucani mustairicatan afi ranan yocanonannifo. —¿Noco ifomun tsoaquin? Fuuhuan yafi ian nan yoiai cuscan man nishma hua, —icashu afu rafuafo yoinannifo.
LUK.8.26	Ascatan ianmanhuan pocufaini Galilea ocuma futsa Gerasa mai ano noconifo. 
LUK.8.27	Ascashu shasho murannoashu Jesús fotocainaino nocofunu yoshin chaca ahuun nuua aqui noconi. Sahuuti sahuu sahuutianima. Pushu muranricai imisima. Mahua quini muransi iitiani. Nan mahua quini muranri naafo mai huamisifo. 
LUK.8.28	Jesús fuchitan ratoconun mai chachipacufoan oi ashcafinin yoiquin isca huani, —¿Mian ahuusca huapaimun, Jesús? Diosin nai muran ica nantifi finoncoianton ahuun Facufin minquin. Ua omitsisca huayamapun, —ishon yoshin chacahuunshon nocofunun Jesús yoini. 
LUK.8.29	Nannori yoini Jesusmain yoshin chaca amaquinoa potayamaiton. Asca aqui Jesús nocoataima yoshin chacapan nocofunu achiriapaoni. Ascaiton yorafoan cadenanun munushfain onushushon cushufiafo nanfo tusaqui futsafaini ichopaoni. Ascashon yoshin chacanun tsoan istaipama iyoni.
LUK.8.30	Ascaiton Jesús yocani, —¿Min ahuanumun? —ishon yocaiton. Yoshin cumani, —Nocon anufin ichapaquin. —Anori yoini yoshin chacafomain ichapa ahuun nuucun. 
LUK.8.31	Ascashon yoshin chacafoan Jesús yoinifo, —Omitsiscapanacafo quininhuan muran noco potayamapun, —huarianifo.
LUK.8.32	Ascaino nantianari machi mananunshon yahua inafoan piinifo. Ascacun yoshin chacafoan Jesús yoicaquin isca huanifo, —Noco yahuarasihuun nichipun, —huaifoan. —Ascaiton yahuafohuun fotacahuun, —Jesús ato huaino. 
LUK.8.33	Nocofunuhuunoashu yoshin chacafo yahuafohuun fonifo. Ascaino yahuahuanrasi ian muran maocofainni asai futsunifo.
LUK.8.34	Ascaifoan oinfaincani yahua cushumisifo ichonifo pushurasi ano chani focani. Pushu patashari icafo yafi chaima icafoquiri chaninifo. 
LUK.8.35	Ascaiton nicacani yorahuanrasi yahua asai futsuaiton oinpaicani funifo. Fucaquin oianfo Jesús naman nocofunu ahuun yoshin chacafo nuumisi tsaoa ini. Man amaquinoa Jesús yoshin chacafo potano. Afananricai imisi cuscan chitoria iyamacain nison inima. Shinansharacoinni. 
LUK.8.36	Atirifi atoqui nocoaifoan Jesús amaquinoa yoshin chaca potaiton oianfo cuscan futsafoqui chaninifo. 
LUK.8.37	Ascaino Gerasa anoafoan nicacani ratucoincaquin yoinifo, —Nocomaquinoashu catapun, —huaifoanno Jesús shashon nanucaini cani. 
LUK.8.38	Jesús cataima a yoshin chaca amaquinoa potaton yoini, —Uari iyoicapun. Un mifu capaicai, —huafiaiton. 
LUK.8.39	Jesús yoiquin, —Ma. Min pushu ano cashon min yorafo mia Diosin ashoan cuscan huafain yoitahuun, —huani. Asca huaino cashon Jesús ashoan cuscan yoifoanfafaini. Pushurasi muran yafi patashari icafo chaima icafori yoifoanfafaini.
LUK.8.40	Asca huatan ianmanhuan pocufurannaiton yorahuanrasiton cusumunshon Jesús mananifo. Fasi aqui unimacaquin —Nocoqui ohuu, —huanifo. 
LUK.8.41+LUK.8.42	Nannori nocofunun ahuun anu Jairo. Israelifoan ichananti pushu anoa aton niaifo ini. Nanton ahuun shotocofacu fustishtacoin doce fari aya ini. Ascano Jesús shasho murannoashu foto curanaiton Jairo fuoshopacucahuan yoini, —Uhuun facushta isininqui man naiquin uhuun pushu ano ufu capun. Uhuun facushta ua caya huashoshquin, —ishon Jairo yoiaino Jesús afu caino yorahuanrasi atofu focaquin fasi yuruanifo. 
LUK.8.43	Nannori ainfo atofu cani. Nan ainfo imi imitiani doce fari man aqui caafiano nusuyamacai. Cayapaiqui nan aya cuscan doctorfo ato inanfiacucai tsoanshta caya huamamisima. 
LUK.8.44	Ascashu Jesús caiton ainfoan acachorishori ahuun sahuuti cupanan muunni. Muuanshu imi shaturiscatani. 
LUK.8.45	Ascaiton Jesús ato yocani, —¿Tsoan ua muamun? —ato huaiton.
LUK.8.45	Nantifiton yoinifo, —Non mia muamaran, —ishon futsan yoicun futsan yoicun huanifo. Ascaiton Pedronun yoini, —Tapimamisiton, yorahuanrasiton mia yuruafain mia putsiquinaforan, —huaiton.
LUK.8.46	Afanan ato yoini, —Ratoran futsan man ua mua. Uhuun curushhuunoashu nan ratoran man cayaran, —ishon. 
LUK.8.47	Jesús yoiaino ainfoan tapini Jesús man onan. Ascacun raquicai onutiroma oin ratui taritari iyanan yora huanrasiton ointaifi Jesús nia naman ratoconun mai chachishon nan ica cuscan yoini, —Un imi imitiani doce fari man uqui caa. Tsoancai ua caya huamamisima. Ascacun min sahuuti muuashu un imi shaturiscaran, —ishon ainfoan Jesús yoini. 
LUK.8.48	Ascaiton, —Achishtan, ua icoinra huashufin min cayaquin. Caasharatahuun, —ishon Jesús yoini.
LUK.8.49	Ascashu Jesús tsaincai muran niaifoan pushu anoashu aqui oshon futsan yoini, —Min facu man naaqui. Natian nocon tapimamisi afanan fucash huayamacahuun, —ishon futsan niaifo yoini.
LUK.8.50	Ascaiton nicaquin Jesús yoini, —Ratuyamahuu. Min ua icoinra huaino min facu cayaiquin, —ishon yoini.
LUK.8.51	Ascatan pushu ano nocoshon Jesús yoini, —Pedro yafi Juan non Santiago non facun ahuun apa non ahuari marusu ufu pushu muran iquicahuun, —ato huani. 
LUK.8.52	Ato asca huaino iquifainquin oianfo uaicani shorarascanifo. Manocani. Ascaifoan Jesús ato yoini, —Uayamacahuun. Na facucai naama. Oshafinquin, —ishon ato yoiaiton.
LUK.8.53	Jesús osanifo. Man facu naacoina oinfiainfoan. 
LUK.8.54	Ascashon Jesús shotocofacu mutsoinifoanquin oi ashcafinin yoiquin isca huani, —Facushtan, funinaca huanhuun, —huaino. 
LUK.8.55	Afanan funinaca huatan shotocofacushta nini. Ascaiton, —Piimacahuun, —Jesús ato huani. 
LUK.8.56	Apa yafi ahua aton facu funia oincani fasi unimacoinnaifoan ato yoini, —Maton facu naacoinfiacun un funimana cuscan tsoa yoiyamacahuun, —ishon Jesús ato huani.
LUK.9.1	Shafa futsaino Jesús doce afu rafuafo cunaino aqui funifo. Ascano aqui fuafoan ato yoiqui isca huani, —Uhuun curushhuunshon yoshin chacafo yorafohuun nuucun atomaquinoa potafain pau futsa futsatapafori uhuunshon man ato caya huatiro. 
LUK.9.2	Ascashon uhuun Upa Dios niaifohuunoari ato yoifain isinincaifori ato caya huatacahuun.
LUK.9.3	Ascacun mato ahuara foyamacahuun. Mato poquiti non forusa non tushu non puiri foyamafain mato sahuuti futsafori foyamacahuun. 
LUK.9.4	Ascan ratoran pushurasi ano man nocoano tsoa aton pushu muran mato iquimai nan fusti muran iyocahuun nan man caitian. 
LUK.9.5	Asca rato pushu futsa iyamarai pushurasi anoafoanri mato nicacasmaifoanno atomaquinoashu focaquin maton sapato tatashacahuun. Ascaquifin man ato ismatiroquin mato nicacasmafain Diosirifi nicacasmaifo cuscan. Diosin tsain icoinra huamaforan, —ishon Jesús ato yoini. 
LUK.9.6	Ascashon ato yoiquin anaitiano pushurasifoti ano Upa Dios niaifohuunoa yoifain isinincaifori Jesushuunshon ato caya huafoanfafainifo.
LUK.9.7	Ascano nan niaifo Herodes a Jesús aca cuscan nicashu, —¿Tsoamun na nocofunuquin? —ishon shinanni. Atirifoan yoinifo, —Nanfin Juanqui man afanan funia, —ishon yoinifo. 
LUK.9.8	Futsafoanri yoicaquin, —Naanfin Eliasquin, —huaino. Futsafoan yoicaquin, —Ma. Nantofin noco shuni caifo Diosin tsain yoimisi ipaoniquin man afanan funiaran, —ishon yoinifo. 
LUK.9.9	Ascafiaifoan Herodes yoini, —Ma. Nancai Juanma. Munfin Juan tushtumayamuaquin. ¿Asca nan nocofununmun tsoaquin? —ishon yoini. Asca nan niaifoanri fasi Jesús oinpaicoinni.
LUK.9.10	Ascashu chipo afu rafuafo Jesusqui naso cashon nan acafo cuscan Jesús yoinifo. Ascaiton nicaquin Jesús ato yoini, —Pushurasi Betsaida ano nocotisi non fononfocahuun, —ishon ato yoini. 
LUK.9.11	Ascafia yorahuanrasi Jesús yafi afu rafuafo nan foafo ano tapicanashu atoqui funifo. Ascashu nocoaifoan Jesús ato yoini, —¡Aicho! Man uqui fui. Uhuun Upa Dios niaifo icanomain ahuu cuscaraqui un mato yoinon, —ishon ato yoini. Nannoshori ratoran futsa isinincai fuafo ato caya huapacuni.
LUK.9.12	Ascashu man fari caino afu rafuafo doce aqui fucashon yoinifo, —Yorafo nichihuun. Pushurasi ano yafi a chaima icafoanno fotanonfo. Fonaincaniquin. Anoshon tushu fifain ranimain oshacanicain shara futsa fuchinonfo. Nuno tsoa yamaiquin, —ishon yoinifo. 
LUK.9.13	Ascaiton ato cumani, —Ato piimacahuun, —ishon a rafuafo yoiaiton. —Nonfin misi mucu fustiti yafi shiman rafusi ayaquin. Min shinanmun na yorafo pimashquin non tushu ichapa fiicaiquin, —ishon yoinifo. 
LUK.9.14	Nanno cinco mil nocofunufosi ini. Ainfofo yafi facufocai tanan huamunima. Ascaiton ato yoiqui isca huani, —Ato yoicahuun futsano cincuenta tsaohuaifono futsa anori cincuenta tsaononfo. Nanscasi anonfo, —ato huani.
LUK.9.15	Nan ato yoiai cuscan tsaoacunifo. 
LUK.9.16	Ascaino shiman rafu yafi misi mucu fustiti tsomashon nai ari foisinifoantan apa Dios cufinquin isca huani, —¡Aicho! Upan, mihuunshon un ato pimai. Min fasi sharacoincun, —huatan. Misi torupacutan shiman rafu ya osishon afu rafuafo ato inanni ato pashcanan huapanonfo. 
LUK.9.17	Ascashon picani mayancoinnifo. A picaquin tushu huafo afu rafuafoan doce shihuati fospi huanifo.
LUK.9.18	Ascatan shafa futsa Jesús afu rafuafo ointaifi apa Dios cufini. Cufinquin anaititan ato yocani, —¿Yorafoan shinanmun un tsoaquin? —ishon ato yocaiton.
LUK.9.19	Cumanifo, —Futsafoan yoiafin min Juanquin. Nan yorafo unu muran iquimapacumisi. Asca futsafoanri yoiafofin min Eliasquin. Asca futsafoanri yoiafofin min noco shuni nan Diosin tsain yoimisi ipaoniquin man min afanan funiaran, —huaifoan.
LUK.9.20	—¿Asca marifi man shinanmun un tsoaquin? —ishon ato yocaiton. Pedronun cumani, —Minfin Cristoquin. Nan Diosin mia catonniran, —ishon yoiaiton. 
LUK.9.21	—Ascacun tsoashta yoiyamacahuun, —Jesús ato huani.
LUK.9.22	Ascatan afu rafuafo yoiqui isca huani, —Un chipo fasi omitsiscashquin. Nocon yorafohuunshon Dios cufimisi niaifofo non Dios fu tsainti pushu cushumisifo Moisés cununi cuscan tapimamisifoan futan ua icoinra huashquicanima. Ascashon ua ato rutumafiafo osha rafu non fusti finontan un afanan funishquiran, —ishon Jesús ato yoini.
LUK.9.23	Ascashon nantifi yorafo yoiqui isca huani, —Tsoan ua tanapai sharaquicai afin apaiyai cuscan huatiroma. Ascatama nan un yoiai cuscacoin huatiro. Ascashon shafatifiri shinanqui isca huatiro, “Ua omitsisca huafiaifoanno uncai uhuun Ifo potapacunacama. Ahuunshon ua rutufiainfoanno un tanaqui unupacunacamaran,” ishon shinantiro. 
LUK.9.24	Ascan tsoan shinanquin isca huai, “¡Ohua! Un Jesús tanaitonraca ua omitsisca huacanicati,” ishon shinanquin uhuun tsain cachiquiri huaa. Nanscara yorafo naashu omitsiscapanacafo. Ascan tsoan uhuunoashu omitsiscai naa. Nanscara yorafofin nacanashu ufu isharapacunacafoquin. 
LUK.9.25	Ascan ratoran futsan nantifi manifoti anoafo ahuara fia ahuunacoin ifiashu amaqui naino nantifi ahuunafo funotiro. Ascashu nantifi ahuuna iyopaonifia omitsiscapanacafo muran cainocai ahuashta itiroma. 
LUK.9.26	Ascan tsoa uhuun rafipaiquin uhuun tsainri uhuunoa yoicasmaifo. Nanscarafohuun urifi un chipo uhuun Upa Dios cuscaracoin iicaino uhuun Upa Diospan oinmati afu nai muran ica sharafoya chasha curani un fotoaitian un nanscara yorafohuunri un rafipaishqui. “Nacai uhuun yoramaran,” ishon un yoishqui. 
LUK.9.27	Ascacun icon un mato yoi. Man futsa nuno ufu niaton naataishoma Upa Dios niaifo icano cuscara man oinyoshquiran, —ishon Jesús ato yoini.
LUK.9.28	Ascashu ocho osha finontan Jesús Pedro non Juan non Santiago nan rafu non fusti ato machi ano iyoni. Apa Dios cufi caquin. 
LUK.9.29	Ascashon Apa Dios cufiaino ahuun fuso fianananriscatani. Ahuun sahuutiri chashariscatani nan yoa rama furoa ointsa. Fasi osho sharacoin facafacai ini. 
LUK.9.30	Ascaino nocofunu rafu aqui niriscatan afu tsainnifo. Nan rafu Moisés yafi Elías ini. 
LUK.9.31	Ascashu nan rafuri chashariscatishotan nan Jesús Jerusalén anoashu omitsiscacai naashquiai cuscan afi ranan yoinannifo.
LUK.9.32	Ascaiton oincani Pedro yafi afu rafua rafutari oshapaifiacaquin osha tunucoinnifo. Jesús chashariscatanaiton nan rafutari oinnifo. 
LUK.9.33	Ascashu nan rafu man Jesusmaqui caino Pedronun yoini, —Ifon, nuno non ica shara itiro. Non mia tapasi rafu non fusti huashonon. Mina futsa non Moisésna futsa non Eliasna futsari non huashonon, —ishon yoifiashocai Pedronun tapinima raquirimain huaaquin.
LUK.9.34	Ascashu nan tsaincai muran atoqui coin manipacufoannaino coin muran nii futsuashu ratucoinnifo. 
LUK.9.35	Ascashon nan coin murannoari oi nicanifo yoiqui isca huaiton, —Naanfin uhuun facuquin. Nan un catonni. Ascacun a nicacoincahuun, —Upa Diosin ato huani.
LUK.9.36	Diosin tsainqui anaititanaino oianfo arus fusti Jesús nia ini. Ascafiashocai tsoashta yoinifoma arus fusti aton nomuranshon shinannifo.
LUK.9.37	Ascatan iyoco futsaino machi anoashu fotocaini Jesús caino aqui yorahuanrasi funifo oinpai fucani. 
LUK.9.38	Nanno yorahuanrasi muranshon futsan Jesús cunani. —Tapimamisiton, uhuun facu fusti ua oinshoniyopun. 
LUK.9.39	Yoshin chaca ahuun nuushon. Uhuun facu fasi musta musta imayanan fiisimafain ahuun ashfapan facoshurasi atsispomamisi. Yoshin chacacai uhuun facumaquinoashu capaima. Nanscaquisi man rutui. 
LUK.9.40	Un mifu rafuafo yoia isca huaqui, “Na yoshin chaca uhuun facumaquinoa ua potashocapun,” un ato huafiacai tsoan atiro icamaran, —ishon nocofunun Jesús yoini.
LUK.9.41	Ascaiton Jesús afu rafuafo yoini. —¡Ohua! Mancai ua icoinra huacoinnama. Man fasi amaquiri shinanmisi. ¿Ahuutia un matofu icamun man ua nicayamacaiyai? —ishon ato yoini. Ascan facun ahuun apa yoini, —Min facu ua ihuushohuun, —huani.
LUK.9.42	Ascashon furun ihuushonaino yoshin chacanun afanan musta mustaimainifoanaino pacuni. Ascaiton Jesús yoini, —Minfin yoshin fasi chacacoinquin. Na facumaquinoashu catahuun, —ishon Jesús curushcai yoiaino facu cayani. Ascaiton Jesús apa yoini, —Naquian min facu. Iyosharatahuun, —huani. 
LUK.9.43	Ascaino oincani mustairicatan, —Diosin ahuamamishti huatiroran, —icashu yoinannifo.
LUK.9.44	Nan acaiton oian cuscan shinansharaifoan Jesús afu rafuafo yoiqui isca huani, —Un mato yoiai cuscan nicacoincahuun. Futsafin ua ato achimashquiquin, —ishon Jesús ato yoini. 
LUK.9.45	Ascashon ato yoiai cuscacai tsoan tapinima. Diosin ato nomuran ato shinantima huaino. Ascacucai yocapaifia ratucaqui yocanifoma shafacafi ato tapimanon.
LUK.9.46	Ascashu chipo afu rafuafo afi ranan fochishmanantanannifo. Ascan non rato futsacaimun non fasi shara finacaiaqui ishon yoipacunifo. 
LUK.9.47	Ascashon nan shinainfo cuscan onanshon Jesús facu mutsofuran yoiqui isca huani, —Facushtan, nuno ufu niiyohuu, —ishon yoini. 
LUK.9.48	Asca huatan afu rafuafo yoiqui isca huani, —Tsoan uhuunshon na facu shara huaifin nan uari shara huai cafisca huaiquin. Nanscarifiai tsoan ua shara huaquifin nan ua nichini uhuun Upa Diosiri shara huaqui. Ascan ratoran man futsa oinmati cuscara ahuuamafiasho man yora shara huamisi nanfin fasi shara finacaiaquin, —ishon Jesús ato yoini.
LUK.9.49	Ascaiton Juanpan yoini, —Tapimamisiton, non oian nocofunun min anuhuunshon yoshin chacafo atomaquinoa potaiton. Nancai no fu rafumisima. Ascacun nan non yoiquin isca huaa, “Asca huayamahuu. Min no fu rafumisimaquin. Asca yoshin chaca yorafomaquinoa min potatiromaran,” ishon non yoiaran, —Juanpan huani. 
LUK.9.50	Ascaiton Jesús cumani, —Asca huayamahuu. Tsoan noco chaca huapaitama noco shara huaifin sharaquin, —ishon Jesús Juan yoini.
LUK.9.51	Afanan Apa Dios icari cati chaima Jesús Jerusalén ano cayoni. Ascaitocai tsoashta nitun huatiro inima. Manmain tapicufin a Jerusalén anoashu noco nashoyoai Apa Diosin yonoa cuscan. 
LUK.9.52	Ascacun a rafuafo rafu rucun nichini. Nan pushurasi Samaria ano focashon itishara huashononfo. 
LUK.9.53	Ascafia nannoafoan ato yoiquin isca huani, —Nuno iquiyamacahuun. Non mato oinpaimaquin, —ishon ato yoinifo. 
LUK.9.54	Ato asca huaifoan nicashon afu rafuafo rafu Santiago futan Juanpan Jesús yoinifo, —¿Ifon, min noco yonopaimun atohuunshon non Upa Diosin cufinon nan pushurasi nai muranshon chii atoqui pota nai cuyononfo? —ishon yoiaifoan. 
LUK.9.55	Jesús ato cumani, —Asca huayamacahuun. Man shinain cuscacai un shinanpaima, —ishon Jesús ato yoini. 
LUK.9.56	Asca huatan pushurasi futsa ano cani.
LUK.9.57	A fu caquin nocofunu futsan Jesús yoini, —Ifon, min raquira caino urifi un mifu cahuacacainon, —huaiton. 
LUK.9.58	Jesús cumaquin, —Marifi quiniyaquin puiyafori naa yafofiano uncai pushu yama, —ishon yoini. 
LUK.9.59	Ascashon nocofunu futsa Jesús yoiquin isca huani, —U fu cahuun, —huaiton. Cumaquin, —Ifon, ua manayohuu. Nan uhuun upa naitian iquisi mai huayotan un mia tanasharashquinon, —huaiton. 
LUK.9.60	—Ascaquima ua tanafafainhuun. Ua ifoamafofin nan yora naa cuscarafoquin. Ascashon nanfoan ato yora naacun mai huatirofo. Ascan minfin uhuun Upa Dios niaifohuunoa ato yoifafainicain, —ishon yoiaiton.
LUK.9.61	Futsan yoini, —Ifon, un mia tanapai. Ascafia iquisi uhuun pushu ano un cayotanon uhuun yorafo ato yoiyoicai, —huaiton. 
LUK.9.62	Jesús cumaquin, —Tsoan ua yonoshofiaquin apaoni cuscan afanan huapai, nanscara yorafocai itisharafoma uhuun Upa Dios niaifo ano iquishcaquin, —ishon Jesús yoini.
LUK.10.1	Ascatan Jesús setenta y dos nocofunufo catonni. Ascashon rafurasi ato nichipacuni. Nan pushurasi patasharifo ato rufofo nichini nanno chipo arifi atoqui caashquin. 
LUK.10.2	Ascashon Jesús ato yononi isca huaquin, —Yora ichapafoan uhuunoa nicataiyamafiashon ichapamaton ua yonoshocani uhuunoa ato yoishcaquin. Ascacun fasi Upa Dios cuficahuun ahuun yonoshomisifo catonon uhuunoa ato yoinonfo. 
LUK.10.3	Ascacun fotacahuun. Un mato yonoa cuscan chashoanfo masharonun pipaitiro cuscan nanscarifi huaquin uhuunoashu man isharafiacun yora chacafoan mato chaca huapaicaniquin. 
LUK.10.4	Ascashori a muran pui huati yafi forusa non mato sapatori foyamacahuun. Focaquin yorafo finonfaincahuun. A fu tsainyoashu man funa nocotiromaquin.
LUK.10.5	Pushu futsa muran iquishon ato yoicahuun, “Diosin mato shara huacoinnon. Isharacahuun,” ishon ato yoicahuun. 
LUK.10.6	Asca nan pushu muran ica futsa isharacoincun naanfin “Diosin shara” huacoinnaquin nan man yoia cuscan. Asca man yoiai cuscan a pushu muran icafoan mato nicacasmaifocai Diosin ato ointi unimamatiroma. Ascashu funocani. Ascafia man ato yoiai cuscacairocofin Diosin matoqui unimaiquin. 
LUK.10.7	Ascatan pushurasi muran nocoashu pushu fusti muransi oshacahuun. Nannoshon mato pimafain mato ayamanaifoan acahuun. Diosinhuunoashu yonomisifo nan yopaifo cuscan nan nicamisifoan ato inantirofo.
LUK.10.8	Ascashu man pushurasi muran man nocoaiton mato ihui sharafain mato pimafain mato ayamanaiton acahuun. 
LUK.10.9	Nannoshon isinincaifo uhuunshon ato cayahuamacahuun. Ascashon ato yoicahuun isca huaquin, “Natian Diosin niaifoan ahuun yorafo iquinai cuscan chaimashtaran,” ishon ato yoicahuun. 
LUK.10.10	Ascan mato nicacasmaifoanno ato fai ano fotacahuun nannoshon ato yoicahuun isca huaquin, 
LUK.10.11	“Maton chaca nocohuun nuama. Matohuunfin nuaquin. Ascafiaino Diosin maton Ifo ipairan,” ishon ato yoicahuun. 
LUK.10.12	Un mato yoinon. Diosin Sodoma anoafo ato namaqui cuyoni. Ascan nan mato nicacasmaifofin ahuutiaran nan Sodoma anoafo ani finonmacaifain ato omitsisca huaquin finacoinshquin.
LUK.10.13	¡Ohua! Man Corazín anoafo yafi Betsaida anoafoan man chipo fasi omitsiscai. Tsoan oinyomisima cuscara shara un mato ismafiano mancai chaca shatupaima. Ascan nan Tiro anoafo yafi Sidón anoafo un mato isma cuscan un ato ismaiton nanfoan ato chaca shatucuanafo. Ascashon yoicuanafo isca huaquin “¡Ohua! Non fasi chaca huamisi. Ascacun natian Diosiqui nasoshon non nicasharanoncahuun,” ishon yoicuanafo. 
LUK.10.14	Ascafia Diosin nantifi icoinra huamafo onaintimaitian nan Tiro anoafo yafi Sidón anoafori onaintimafiaquicai mato onaintimaquin finacoinshquin. 
LUK.10.15	Ascan man Capernaum anoafoan man shinanmun man nai muran Dios ari foicai. Ma. Omitsiscapanacafo muranrocon mato potai, —Jesús yoini.
LUK.10.16	Asca huatan Jesús ahuun tanamisifo afanan ato yoiqui isca huani, —Tsoan man yoiai cuscacoin mato nicaquifin nan uacoin nicai cafisca huaiquin. Ascan tsoan mato nicacasmaquifin uarifi nicacasmaiquin. Ascan tsoan ua nicacasmaquifin nan ua nichini uhuun Upan Diosiri nicacasmaiquin, —ishon Jesús ato yoini.
LUK.10.17	Ascano chipo nan setenta y dos ahuun tanamisifo afanan aqui naso furacani fasi unimacoincani fucashon yoinifo isca huaquin, —Ifon, yoshin chacafoanfin min anuhuunshon noco nicacointirofoquin. Ascacun yorafomaquinoa non mihuunshon potaran, —huaifoan.
LUK.10.18	Jesús ato cumani, —Aifain. Dios icanoashu nan cana piishicai cafiscai Satanás mai ano pacutanaiton un oian. 
LUK.10.19	Ascano un mato yonoainocai uhuunshon mato ahuaraton ahuusca huatiroma. Rono paupan futan inapapiaton mato ahuusca huanonma un mato cushutiro. Ascashon nan Satanás noco noicasmamisi uhuunshon man finoncointiro mato ahuusca huanonma.
LUK.10.20	Ascacun nan man yoshin chaca potahuunoashu unimayamacahuun Diosifin nai muranshon mato anu ahuun libro muran cunuaquin man ahuun facufocun ato ismashquin. Nan shinainfin man unimatiroquin, —ishon Jesús ato yoini.
LUK.10.21	Ascano ato yoiqui anaititan Diosin Yoshin Sharahuunoashu unimacoinquin Apa Dios yoiquin isca huani, —Upa Diosin, min fasi sharacoin. Nantifi nai murannoafo futan mai anoafoan aton Ifofin minquin. Ascano nan mapo sharayafo yafi cunu tapiafocai min tsain shara min ato tapimanama. Ascafia nan cunu tapisharafoma nan facu cuscarafoqui. Ascashon nanfoan un ato isma cuscan yafi un ato yoiai cuscan ua icoinra huafo. Nanfofin min ato tapimanaquin. Icon, Upan, minfin nanscara fuchipaiquin, —ishon apa yoini.
LUK.10.22	Ascashon cufinquin anaititan Jesús nantifi yoini, —Uhuun Upa Diosin tapia cuscan uarifi nantifi tapimani. Unfin Diospan facuquin. Diosin fustitofin ua onancoianquin. Nanscarifi aquin urus fusti Upa Diosin un onancoian. Nanscarifi huaquin urifi un futsafo Upa Diosihuunoa tapimanai cuscan nanfoanri Upa Dios tapitirofoquin, —ishon Jesús yoini.
LUK.10.23	Ascashon ifiacucahuan ahuun tananmisifo fusti yoini, —Diosin matohuun noiquin ahuun yono mato isma. Ascacun mato shara huacoinna. 
LUK.10.24	Man oiain cuscan Diosin tsain yoimisifo futsafo futan niaifofoanri oinpaifiaquicai oinpaonifoma. Man nicai cuscari nicapaifiacaquin tsoan nicapaonimaran, —ishon Jesús ato yoini.
LUK.10.25	Ascano nocofunu futsa Moisés cununi cuscan tapicoian Jesusqui oni yocayoi. Tapipaiquin Jesusmain cayacafi cumaiquin ishon. Ascashon yocani, —¿Tapimamisiton, unmun ahuuscatiroquin Dios fu ipashquin? —huaiton. 
LUK.10.26	Jesús cumani, —¿Raquiri Moisés cununimun? —ishon yoiaiton. 
LUK.10.27	Cumani, —“Nocon Ifo Dios nocon ointi muranshon fasi noifain, nocon nomuranshori fasi noifain, fasi curushcai Dios noifain nocon shinanfoyashori Dios noihuu. Ascatan nan mifiri min noiai cuscan aquin mia chaima icafori noicoinhuun,” ishon Moisés cununiran, —huaiton. 
LUK.10.28	Ascaiton Jesús yoini, —Min ua cayacafi cumashara. Nanscacoin atahuun. Ascashufin min Dios fu ipatiroquin, —ishon yoini.
LUK.10.29+LUK.10.30	Asca huaiton cumani, —¿Ascan tsoafomun ua chaima icafoquin afohuun un noiai? —ishon yocani. Ascan nantocai atifihuun noinima. Ascacun Jesús a nocofunun shinain cuscan onanshon cumaquin isca huani, —Nocofunu Jerusalén anoashu Jericó ano caiton. Yomutsofoan achicashon sahuuti shoriquin futsatan sutuquin futsacaquin nama cuanifo. Ascashon fai cusumun ratafaini yomutso ranan ichonifo. 
LUK.10.31	Ascano ahuun caifohuunshon Dios cufimisi oquin oian fai cusumun racacun oinfiaquin fai ocuma futsa caquin tanafainima.
LUK.10.32	Ascano nocofunu futsa Levita arifi oquin oian racacun nantorifi rahuinfainni. 
LUK.10.33	Ascaino nan fainri chipo Samaritanon oquin fuchitan ahuun ramapaitoshini. 
LUK.10.34	Ascashu chipacopacucahuatan ahuun yoratishon shuni ya cayati futsa osishon ahuun ratucuraquin futsatan. Ahuun ina camaqui ratainifoantan iyoshon pushu muranshon cushushoni. 
LUK.10.35	Ascatan iyoconaino ahuun rafanan toro paratamacoin ahuun pui nua rafu inanni. Ascashon pushu ifo yoiquin isca huani, “Na nocofunu ua cushusharashohuun. Afanan oshon un mia rafuri inanyoshquinon. Min cushusharaiton finonmafaintan afanan oshon un mia pui inanyoshquinon,” huani.
LUK.10.36	¿Ascan rato nocofunu rafu non fusti caimun a chaima icafo cuscaracaquin a nocofunu omitsiscapishtai? —ishon yocaiton. 
LUK.10.37	Nan Moisés tsain tapimamisiton cumani, —Ahuun ramapaiyaifin a chaima ica cuscaraquin, —ishon yoiaiton. Jesús yoini, —Caashon mirifi nanscarifi huatahuun, —ishon yoini.
LUK.10.38	Ascatan Jesús cai pushurasi muran noconi. Nanno ainfoan ahuun anu Marta ica ini. Nanton ahuun pushu muran Jesús iquimasharani. 
LUK.10.39	Ascano nan Marta chipocufin María iniquin. Nanton Jesús tsain yoiaiton nicashquin icashu Jesús naman tsaotoshini nicasharashquin. 
LUK.10.40	Ascafiaitocai Marta nicanima nan tushu huaisi shinanni Jesús pimashquin. Ascacun nan Martan Jesús yoini, —¿Ifon, mian shinainmamun? Urusu fusti un tushu huai. Uhuun chicocai u futan apaima. Ua yoishohuun u futan aquiyonon, —huaiton. 
LUK.10.41	—Martashtan, minfin tushu fusti shinanquin. Ahuarafo futsa huaquicai mian nicaima. Nan uhuun tsain sharafin María catoanquin. Ua nicaquin. 
LUK.10.42	Uhuun tsain fusti shinanquin. Nan fusti yopaiquin. María ahuun nomuran uhuun tsain nanushon aquimashquimaran, —ishon Jesús yoini.
LUK.11.1	Ascano shafa futsa Apa cufiqui anaitiano afu rafua futsan yocani, —Ifon, raquirimun non Upa cufiqui huatiroquin. Noco tapimahuun. Juanpan afu rafuafo tapimani cuscan nocorifi tapimahuun, —ishon yoiaiton. 
LUK.11.2	—Isca huacahuun, —ishon Jesús ato yosini,
LUK.11.2	“Nocon Upan nai murannoaton min fasi sharacoin.
LUK.11.2	Manifotiton aton niaifo iishquin mia ifoannonfo.
LUK.11.3	Shafatifi nocon tushu non yopai cuscan noco inanhuun.
LUK.11.4	Nan noco chaca huaifoan non ato rau huaa cuscan huafain
LUK.11.4	nocon chacafori noco rau huashohuun, Upan.
LUK.11.4	Satanás yoshin chacapan noco chaca huamapaifiaiton
LUK.11.4	nocoqui cumatima huahuu.
LUK.11.4	Nansca huaquiquian,”
LUK.11.4	ishon Jesús ato yosini.
LUK.11.5	Ascatan afanan ato yoiquin isca huani, —Manmun mato yorahua yamunacucahuanaino mato ano nococun maton yora futsa yoa yocashoquin isca huaquin, 
LUK.11.6	“Ua yoa rafu non fusti inanpun. Un mia nasonon. Un natian yopaicai uhuun yorafo chaicunoashu uqui nocoano un ahuashta pimaimacain,” ishon yocaiton.
LUK.11.7	¿Ascaiton cumaquimun isca huatiro, “Mun uhuun facufo ya iquia caincaitiri man fupoa. Asca ua fucash huayamahuu,” ishomun anori cumatiro? 
LUK.11.8	Ma. Ascacai huatiroma. ¿Raquiri huatiromun? Un mato yoi. Ahuun yorahuaton inanyamai shafai fasi manariaiton inanyamacuatan inantiro. Funinaca huatan nan yoca cuscan inantiro.
LUK.11.9	Afanan ahuara futsa un mato yoiai cuscan nicacahuun. Ahuara yopaquin Upa Dios yocacahuun mato ashonon. Man yocain cuscan funaquima manasharacahuun nan Diosin mato ashoaitian. Ascacun Upa Dios cufifafaincahuun man cufiai cuscan mato inanon. 
LUK.11.10	Tsoan Upa Dios yocariai fiishquin. Ascan tsoan ahuara shara fasi fuchipaiyai cuscan Diosin ato fuchimatiro. Ascan tsoanri Upa Dios cufiriaiton ashoshquin.
LUK.11.11	¿Ascan maton facun mato shiman yocaiton man rono inantiromun? Ma. Mancai maton facu asca huatiroma. 
LUK.11.12	¿Maton facuri mato tacara to yocaiton man inapapia inantiromun? Ma. Mancai maton facu asca huatiroma. 
LUK.11.13	Ascacun tapicahuun. Man chaca huamisifiashon maton facufo man inansharamisi. Man ascaiton finacaiya maton Upa Diosin nai murannoaton man yocai cuscan ahuun Yoshin Shara mato inanshquin, —ishon Jesús yoini.
LUK.11.14	Ascano yoshin chaca nocofunuhuun nuushon tsainmatiroma Jesusqui ocun. Amaquinoa yoshin chaca potano tsaiinnaca huanaiton oincani mustairinifo. Ascashon atirifiton, —¡Aicho shararan! —huaifoanno. 
LUK.11.15	Futsafoan yoinifo, —Satanás curushhuunshon Jesús yoshin chacafo yorafomaquinoa potatiroran, —ishon. 
LUK.11.16	Futsafoan Jesús yoiquin isca huani, —Dioshuunshon nai murannoa noco ahuara futsan ismahuu non mia icoinra huanon Diosin mia catoanquin, —huaifoan.
LUK.11.17	Ascano nan shinainfo cuscan onanshon Jesús ato yoini, —Mani futsafo afi ranan rutunain cuyotirofo. Nanscarifiai pushu fusti muran icafori afi ranan chaca huatananfafaincani pashcanantirofo afanancai tsoa anosi itiroma. Ascashuricai afanan tsoa yorahuatanantirofoma. 
LUK.11.18	Nanscarifiai Satanás niaifoan afu yoshin chacafo potaquin ahuun yono chacana huatiro. Asca huaquin ahuun yono cuyocointiro afu yoshinfocai afanan afu itiroma. Un nannori yoia manmain yoiquin isca huayamacun, “Satanashuunshon yoshin chacafo potaran,” ishon man uhuunoa yoia.
LUK.11.19	Ascafia manfin uhuunoa yoimisiquin. “Satanás curushhuunshon yoshin chacafo potaran,” ishon man yoimisi. ¿Un asca huaino tsonhuunshon mato yorafoanri yoshin chacafo atomaquinoa potafomun? Ascacun nanfohuunshon man tapitiro man uhuunoa amaquiri shinanchacai cuscan. 
LUK.11.20	Ascafia Diospan Yoshin Sharahuunshon un yoshin chacafo atomaquinoa potaiton man tapitiro maton Numamisi Diosin catonni man matoqui nocoa. 
LUK.11.21	Ascan nocofunu mutsisipacoinin tucuti yashon ahuun pushu cushuanocai tsoan ahuun ahuashta muntiroma. 
LUK.11.22	Ascafia nan finoncaia fasi mutsisipacoin aqui nocoshon achifain ahuun cunoti mufishon ahuun ahuarafo cuyonfiaitocai ahuusca huatiroma. Ascashu ahuun ahuarafo pashcanain futsutirofo.
LUK.11.23	Tsoa ufu rafucasmaquifin uhuun tsain nicacasmacaniquin. Nanfoan futsafo ua icoinra huamapaicanima. Ascaquifin Diosimaqui ato imacaniquin.
LUK.11.24	Yoshin chaca nocofunumaquinoashu cai tsoa istaipama ano cani shara futsa funai cai anoshon tunushquin. Ascafia fuchiamacaiqui yoshin chacanun afanan shinanqui isca huani, “Unfin nan nocofunuhuun ipaoniquin. Ascacun un afanan aqui nasoiran,” ishon shinanni. 
LUK.11.25	Aqui nocoshon oian tsoa futsacai afu rafua inima. Nan pushu matsomua shara ointsa. 
LUK.11.26	Ascacun nan yoshin chacanun afu yoshin chacafo siete ato ihuuni nan fasi chaca finacaiafo. Ascashon ato yoiqui isca huani, “Nocofunun un mato ismaicai non ahuun nuifonon,” ishon ato yoini. Ascatan aqui foshon iquinaifoanno nan nocofunu fasi mimacai chacacoin ini. Manmain aqui rananri focun, —ishon Jesús ato yoini. —Asca huaifoanno nan nocofunu afanan finacaipacucahuani. Mimacai fasi omitsiscai finacoincun, —ishon Jesús ato yoini.
LUK.11.27	Ascaiton ato yoiaino ainfoan nan yorahuanrasi muranshon oi ashcafinin Jesús yoiqui isca huani, —Min uhua mia cainshon mia shoma amani. Ascacun min uhuaquimun Upa Diosin unimasharapainon, —ishon yoini.
LUK.11.28	Ascatan Jesús cumani, —Ai, nan min yoiai cuscan iconfiashu tsoan Diosin tsain nan nica cuscacoin Diosin nan unimamatiro finacoian, —ishon cumani.
LUK.11.29	Ascatan fasi paratama yorahuanrasi Jesusqui fuaifoan. Ascaiton ato yoini, —Natian niafo fasi chacacoinfo. Ascashon ua yoimisifo isca huacaquin, “Tsoan atiroma cuscan noco ismahuu min Dios ariashu oa non mia icoinra huanon,” ishon ua yoimisifo. Ascafia nan Diosin tsain yoimisi Jonás ani cuscacoin un chipo mato ismaiton nan fusti man oinshquin. 
LUK.11.30	Ascan Jonás tsainhuunshon Nínive anoafoan Dios icoinra huanifo cuscan nanscarifi huaquin natian niafo un mato yoi marifi man icoinra huanon.
LUK.11.31	Ascashon Diosin nantifi yorafo ichanan huaitian ato yoipacushquin ratofomain afu ipatiro iyamarai omitsiscapanacafo muran foshcaniquin. Nantianri nan ainfo Sabafoan ato niaifo ipaoniton matohuunoa yoiquin isca huashquin, “Salomón tapicoian cuscacai tsoa futsan tapipaonifoma. Ascacun ahuun tsain nicapaicoin un aqui chaicunoashu cani cuscan mancai nan Diospan Fururi asca huapaipaonima. Ascatamarocon man nicacasmapaoniran,” ishon matohuunoa yoishquin. Nan icon Salomón tapicoian ipaonifia uncaifin fasi Salomón finoncoinfiacun mancai ua nicapaima.
LUK.11.32	Nanscarifi huaquin Diosin nantifi yorafo ichanan huaitian ato yoi pacushquin ratofomain afu ipatiro iyamarai omitsiscapanacafo muran foshcaniquin. Nantian Nínive ano ipaonifoan matohuunoa yoishcani isca huaquin, “Jonás noco Diosin tsain yoiai cuscan nicacoinshon non nocon chaca shatucoinfain non Dios icoinra huani. Asca man manfin Diospan furucoin nicafiashocai maton chaca man shatupainimaran,” ishon mato yoishcani. Nan icon un Jonás finonfiacucai man ua nicapaimisima.
LUK.11.33	Asca huatan afanan ato yoiquin isca huani, Tsoancai lamparina ihuashon otayamafain paninaranunri fupoima. Asca huatamarocon shafacafi tsaoi nan iquiaifoan oinsharanonfo.
LUK.11.34	Nanscarifiai nocon furo rafu noco cayan lamparina cuscara. Nan rafu sharano non oinsharatiro. Ascashon nocon caya cushusharatiro non ahuuscanonma. Nanscarifiai mato nomuranshon man shinansharai man isharacointiro. Ascafia maton furo chacanocai man oinsharatiroma. Ascashu nan faquish muran ica shinantsain. Nanscarifiai maton nomuranshon man shinanchacaicain man isharatiroma. Man funocointiro. 
LUK.11.35	Ascacun oinfain. Tapicahuun mato nomuranshon man shinansharai cuscan chaca shinantama. 
LUK.11.36	Ascashu shafacafi man icafin nan chashamatinin mato chashama cuscaraquin. Nanscara ano man icacai faquish itiroma. Nanscarifiai maton nomuranshon man Dioshuunoa fusti shinansharaino man ahuara chaca shinantiromaran, —ishon Jesús ato yoini.
LUK.11.37	Ato yoiqui anaitiano Fariseonun Jesús yoimani pimashquin. Ascano ahuun pushu muran oashu tsaoni. Ascaino pishcaquin Fariseofo ato shunifoan ato tapimani cuscan ahuun mucu chocayoni. Asca Jesuscai Fariseo imisifo cuscan anima. 
LUK.11.38	Ascaiton oinquin Fariseon ahuun nomuran shinanni, —¡Ajaa! Nocon shunifoan noco tapimani cuscacai Jesús aimaran, —ishon shinanni.
LUK.11.39	Ascaiton Jesús ahuun nomuran onanshon yoiqui isca huani, —Ua nicahuu. Man Fariseofoancai maton mucu chocafiaquicai man maton nomuran ahuara shara shinainma. Yora futsafohuunoa shinantama. Man ahuara futsa futsa tapasi noicoin. Maton nomuran chaca futsa futsatapafo fospicoianran, —ishon ato yoini. 
LUK.11.40	—Manfin fasi amaquiri shinanmisiquin. ¿Man tapiamamun tsoan noco caya fumancayan onihuafain noco nomuranri onihua? 
LUK.11.41	Ascacun ahuuomafohuun ramapaicain ato inansharacahuun. Man ascaiton tapitirofo Diosin maton chaca mato soashotiro man sharacoin inon. Ascashu man shinain cuscan shara fustisi iishquin.
LUK.11.42	¡Ohuashta! Fariseofoan mato Diosifin onaintimashquiquin. Mato fanafo atirifi man Dios inanmisi. Man asca huafiaquicai man futsafo shara huamisima. Ascaquifin man Diosiri noicoianmaquin. Man mato fanafo atirifi Dios inanmisi cuscan sharafia futsafo shara huafain Diosiri noicoincahuun.
LUK.11.43	¡Ohua! Fariseofoan Diosin mato onaintimai. Ichananti pushu muran iquitan shafacafi man tsaofafaini mato oinquin, “Sharacoinforan,” mato huanonfo. Yorafoan mato finonfoancaquin, “Noco tapimamisiton,” mato huaifoanno man unimanon.
LUK.11.44	¡Ohua! Ascafia Diosin mato onaintimai. Manfin naan yora naa cuscarafoquin. Yora mai huafo manaon cahuaqui futsafoan tapishoma puamafoantirofo. Nanscarifiai yorafo matoqui nocofiashocai tapiafoma maton nomuran man chacacoinfiacun, —ishon Jesús Fariseofo yoini.
LUK.11.45	Ascaiton nicacaquin Moisés cununi cuscan tapimamisi futsan cumani, —Tapimamisiton, min anori yoiquifin nocori min roaiquin, —huaiton.
LUK.11.46	Jesús cumani, —¡Ohua! Moisés cununi cuscan tapimamisifoan matori Diosin onaintimai. Man maton caifo yoiqui isca huamisi, “Moisés cununi cuscan nantifi huacahuun. Fustishta finonmayamacahuun,” ishon man ato yonofiashucai marifi man ascacoinyama. Ascatamarocon Moisés yononi cuscan finonmafain man ato huama. Ascano apaifiaquicai tsoan atiroma. Ascafiaifoancai maton mucuman ahuashta ato futan man huapaiyama. Ascashu aton nomuran omitsiscafiaifoancai man atohuun ramapaiyama.
LUK.11.47	¡Ohua! Diosin mato onaintimacoin. Man mato shunifo nan Diosin tsain yoimisifo maiafo ano man ahuara toquiri onihuamisi ato shinanshquin. Man asca huafia mato shunifoan ato rutupaonifo. 
LUK.11.48	Mato shunifo Diosin tsain yoimisifo rutunifo. Man amisi cuscan huaquin man yorafo ismai nan maton shunifoan apaonifo cuscan huaquin marifi atofu niyoshon man asca huacuana. Ascashufin marifi man rutumitsamisi cuscaraquin. Diosin tsain yoimisifo maton shunifoan rutunifo. Ascacun maiafo ano man toquiri onanti huaquin fufoa. 
LUK.11.49	Ascacun Diosin onancoinshon matohuunoa yoiqui isca huani, “Uhuun tsain yoimisifo yafi uhuun facu fu rafuafo ato yoisharanonfo un ato nichishqui. Ascafia atirifi ato rutufain atirifi ato omitsisca huashcaniran,” ishon Diosin matohuunoa yoini.
LUK.11.50+LUK.11.51	Ascan nan icon un mato yoi. Nantifi Diosin tsain yoimisifo ato rutupaonifo nan Diosin ato onihuaqui tau huanitian yafi natian. Ascacun atohuunshon Diosin matoqui nutashquin. Nan Abel rutuqui tau huafain ahuun unutaqui Zacarías nan Dios fu tsainti pushu muranshon cufiti chaimashon man rutunifo. Ascashon nantifi Diospan yorafo chaca huapaonifo cuscan natian man niyoano matoqui nutashon mato omitsisca huaqui finacoinshqui.
LUK.11.52	¡Ohua! Moisés yononi cuscan tapimamisifoan Diosin tsain cununi cuscan onui cafisca man huaa futsafoanri tapisharanonfoma. Mancai Diospan tsain icoinra huacoinnama. Ascashon futsafoanri tapipaifiaiton man ato shutia icoinra huanonfoma. Ascacufin Diosin fasi mato onaintimaquin finacoinquin, —ishon Jesús ato yoini.
LUK.11.53+LUK.11.54	Nicacanashu Fariseofo yafi Moisés cunu tapimamisifori fasi aqui sinacoincaquin aqui tsain chipunifo. Fasi ichapafain yocanifo. Ahuarashta amaquiri ato cumaiton nicapaicaquin. Amaquiri ato yoitanaino niaifofoquin chanipaicaquin Jesús cunu muran iquimanonfo.
LUK.12.1	Ascaino yorahuanrasi aqui fucani yurui furanifo. Ascaifoan Jesús afu rafuafo yoiqui isca huani, —Oinfain. Fariseofoan, “Sharaforan,” mato huamapaicani. Sharafomafinquin. Sharafo shafain man ica sharafoyamafiacun. Nanfo fuparamitsamisifo. Ascacun ato cuscara iyamacahuun. 
LUK.12.2	Ascafia ahuarashta onupaifiamisifo nantifi Diosin ato puashoshquin. Ahuarari fomanpaimisifo nanfori ato puashoshquin. 
LUK.12.3	Futsafo fomanfain arusu fusti shinanfiamisifo nanfori Diosin ato puashoshquin. Cunu muranshon onushta yoifiafo nanfori ato puashoshquin nantififain tapinonfo.
LUK.12.4	Uhuun yorafoan un mato yoi. Mato rutupaiyaifoanno ratuyamacahuun. Mato caya fusti rutucaniquin. Asca maton yoshinfocai tsoan ahuusca huatiroma. 
LUK.12.5	Ascacun atoqui ratuquimarocon Diosiqui ratucahuun. Nantofi mato rutufain maton yoshinfori omitsiscapanacafo muran potatiroquin. Nanno chi urumanhuan matsinacama. Naan icon un mato yoi. Dios fustiquifin man ratutiroquin. 
LUK.12.6	Ascano tsitsipio mucu fustiti inanmitsashonraca toro rafu fitirofo. Ascafia Diosicai fustishtahuun ointiaquimanima. 
LUK.12.7	Nan icon un mato yoi. Diosin nantifi tapicoian. Mato foori man tanan huani. Ascasho Upa Diosin tsitsipiofo shinanmisi cuscan fasi mimacaia matohuunoa shinanfafaini. Ascacun ratuyamacahuun. Matocaifin tsitsipio aca finonmacaifain Diosin matohuun noiquin.
LUK.12.8	Ascano tsoan yorafoan ointaifi, “Jesús uhuun iforan,” ishon ato yoiafin uhuun Upa Diosin ahuun oinmatifoan afu nai muran icafoan ointaifi, “Naanfin uhuun yoraquin,” ishon un yoishquin. 
LUK.12.9	Asca tsoa yorafoan ointaifi, “Jesús uhuun ifomaran,” ishon yoia nantocai ua icoinra huamisima. Nanscarifi huaquin Diospan oinmati afu nai muran icafo ointaifi, “Naancai uhuun yoramaran” un yoishquin. 
LUK.12.10	Tsoan ua chaca huafin Upa Diosin rau huashotiroquin. Asca tsoan Diospan Yoshin Sharaqui tsain chaca huacai rauhuanacama. Aton chaca atohuun nuupacunaca.
LUK.12.11	Ascano ichananti pushu muran mato iyocashon niaifofoan ahuun ointaifi raquirira mato huafiaifoan shinanchacayamacahuun. 
LUK.12.12	Nantianfin Diosin ahuun Yoshin Sharapan mato shinanmatanaino mato tsain chaca huaifo Diospan Yoshin Sharahuunshon man ato cumasharanon, —ishon Jesús ato yoini.
LUK.12.13	Nannoa nia futsan Jesús yoini, —Tapimamisiton, uhuun yora ua yoishohuun nocon upan noco inan cuscan uari pashcashonon, —huaiton.
LUK.12.14	Jesús cumani, —Uhuun yoran. Uncai tsoa yoimisima futsa pashcashonon. Tsoanricai ua catoanma un ato pashcanan huanon, —ishon yoitan.
LUK.12.15	Afanan ato yoiqui isca huani, —Ua nicacahuun. Matonama fuchipaiyamacahuun. Ahuara ayafiashon afanan finonmafain fipairiyamacahuun. Mafo ichapayahuunoashucai non unimatiroma. Nocon mafocai nocon ointi unimamatiroma. Nocon mafohuunoashucai non isharatiromaran, —ishon ato yoini. 
LUK.12.16	Ascashon nocofunun ichapayahuunshon Jesús ato ahuara yosini isca huani, —Nocofunu futsa mafo ichapaya ahuun mau ano ahuun yono sharafori ichapaya ini. 
LUK.12.17	Ascacun nan nocofunu mafo ichapayaton shinanqui isca huani, “¿Umun uhuun yonofo ahuusca huaiquin? Uhuun tasha pushufo murancai uhuun yonofo icoinama. 
LUK.12.18	Ascacun uhuun tasha pushufo pucashon un afanan uhuapacoin huai. A muran uhuun yonofo yafi uhuun mafofo icoinon. 
LUK.12.19	Uhuun nomuran un shinanqui isca huaa, ‘Uhuun ahuara ichapa iquisi mucushon chipo un tunusharafain ayafain aqui pifain monocain un unimasharacoinniran,’ ” ishon ahuun nomuran shinanni.
LUK.12.20	Ascashon anori shinanfiaiton Diosin yoini, “Mincai ahua tapiama. Na yamutafin min naicain. ¿Min naanomun na min mucuafo ahuuscaiquin?”
LUK.12.21	Nanscafin yora ahuara ichapayashon Diosin shinantama imisishaquin. Naashucai afanan ahuaya iquima. Nan ahuuoma cuscara iishquin, —huani.
LUK.12.22	Ascaino Jesús afu rafumisifo yoiquin isca huani, —Afanan un mato yoisharanon. Ua nicasharacahuun. Isca huaqui shinanyamacahuun, “Non ahua pimara,” ishon shinanchacayamacahuun. Ahuaricai non sahuuimaran iyamacahuun. 
LUK.12.23	Non ahuara pifain non sahuuatocai noco imasharatiroma. 
LUK.12.24	Shinancapon. Nan puiyafoancai ahua fanayamafain ahua chitunmisifoma ahuaricai fotsuyamafain ahuamafofiacun Diosin ato pimamisi. Nanscarifi aquin Diosin matohuun noiquin nan puiyafo aca finonmafain mato cushushara. 
LUK.12.25	Ascacun shinanchacayamacahuun. ¿Non shinanchacatocai shafa fusti noco nimayotiromun? 
LUK.12.26	Asca shinanchacahuunshoncai ahuaton noco nimayotiroma. Asca ahuara futsari shinanchacahuunshon noco imatiroma. Asca ahua shinanchacayamacahuun.
LUK.12.27	Ascashon shinanquiri isca huayamacahuun, “¡Ohuashta! Raniamun un sahuuti finanti sahuushqui,” ishon shinanyamacahuun. ¡Shinancapon! Salomón sahuuti sharashtacoin sahuufiapaonicai nan charo sharashtacoinfo cuscarama. Charofoancai yonoyamafain sahuuti icushuima. 
LUK.12.28	Diosin charo sharashatacoinfo onihua. Foaisharafia supashon samamashta tsasicun coatirofo. Nanfo finonmacaifain mato noiquin mato sahuuti sahuumashquin. Ascafia mancai icoinra huasharacoinnama.
LUK.12.29	Ascacun shinanquin isca huayamacahuun, “¡Ohuashta! Unmun ahua piishquin uhuun tushuyamaino. Unricai ahua sahuuimaran,” ishon shinanchacayamacahuun. 
LUK.12.30	Ascan nannori nan icoinra huamafoan shinanchacamisifo. Ahuara pifain sahuupaiyaifo fustisi shinanmisifo. Ascan maton Upa Diosifin tapiaquin man yopai cuscan. Ascacun mato inanshquin. 
LUK.12.31	Ascacun Diosicairocon shinancahuun. Mato yonomapaiyai cuscan nan fusti shinanfafaicahuun. A cuscara shara ipaicahuun. Nancai shinanquin tau huafafaincahuun. Man ascaiton ahuara futsa man yopai cuscan Upa Diosin mato inanshquin.
LUK.12.32	Ascano uhuun yorafoan ratuyamacahuun. Maton Upa Diosin mato cushushara. Nantifi ahuuna matori inain. Unimacai mato inanshquin. 
LUK.12.33	Maton mafo inanmitsacahuun ahuun rafanan pui fishon yora ahuuomafo inanshcaquin. Man ascaiton Diosin nan icanoshon mato ahuara sharacoinfo mucushoni. Nanfocai cuyopacunacama. Coroisin nanfo piquin chacana huayamainocai yomutsori ano iquitiroma ahuara mato fianshquin. 
LUK.12.34	Asca man mafo fusti shinanfafainquifin nan fusti man noicain. Ascan man Dioshuunoa fustisi shinanfafainquin nanrifi man yonoshosharafafaintiro ahuun noicoinquin. Ascashu man afu isharapacupaitiro.
LUK.12.35	Ascacun itisharacahuun. Un mato anoashu un chipo nai muran caiquin. Ascafiashu ratoran shafatan iyamarai yamu un matoqui afanan nasoshquin. Yamu yora futsa nocoaiton manaquin lamparina otatiro itisharashon. Asca nanscarifiai itisharacahuun. 
LUK.12.36	Oinmatifoan aton ifo fusititian mai futsa ari cano futsafoan a pushu anoshon manasharatirofo. Ascano ifoan nocoshon ato cunaiton yoitirofo, “¡Aicho! Iquiyohuu,” huatirofo.
LUK.12.37	Ascaino Ifoan nocoshon oian ahuun oinmatifo itisharafoanno unimacointiro. Nanforifi a unimatirofo. Ascan un mato icon yoi, Nan ifoan atoqui nocoshon ato pimaquin yoiqui isca huai, “¡Aicho! Fucahuun. Un mato pimapaiquin,” ishon ato yoitiro.
LUK.12.38	Ascashu man rama osha pacuaino iyamarai yamunacucahuanaino iyamarai shafa matsi matsicaino ifo nocoaiton oin ahuun oinmatifo itisharashu fasi aqui unimacointirofo. 
LUK.12.39	Ua nicasharacahuun tapishcaquin. Pushu ifoan iquisi itisharashon yomutso yamu ahuuscaraino ahuun pushu muran iquiai tapishocai iquimatiroma. 
LUK.12.40	Nanscarifiai marifi itisharacahuun. “Iscaino nocon ifo oimaran,” ishon shinanyamacahuun. Ahuuscara atanaino un matoqui nocoriscaiquin, —ishon Jesús ato yoini.
LUK.12.41	Ascaiton Pedronun yocani, —¿Ifon, min ahuarafo yoiai cuscan noco fusti min tapimapai iyamaraimun nantifi yorafori min tapimapaiquin? —ishon yocaiton.
LUK.12.42	Jesús cumani, —Man tapinon un mato yoi ahuu cuscaramain oinmati shara itiroquin.
LUK.12.42	Niaifocoin mai futsa ari caquin niaifo patasharinoaton yoitiro isca huaquin, “Uhuun oinmati futsafo ato tushu shafatifi inanhuun. Nanticoin rafu aton pashcanan huahuun,” huafaini catiro. 
LUK.12.43	Ascatan niaifocoin afanan nocoshon oinquin ahuun niaifo patasharinoa nan yoia cuscacoin aano fasi aqui unimacointiro. Ascashon nan shara huacointirori.
LUK.12.44	Ascacun un mato icon yoi. Nan niaifoan ahuun oinmati yoi, “¡Aicho! Natian nantifi uhuunafo min ua cushusharashotiroran,” ishon yoitiro. 
LUK.12.45	Ascafia nan niaifo patashari chacapan ahuun nomuran shinanqui isca huatiro, “Uhuun niaifo funa nasoimaran,” ishon shinanquin oinmatifo futsafo nocofunufo yafi ainfofori ato chaca huaqui futsani. Ascashu shafatifi pauncain monoi. 
LUK.12.46	Ascaino ahuun niaifocoin samamashta nocoriscatiro. Nan oinmati chaca itisharamano ahuun niaifo nocoshon a onaintimai. Ascashon niaifoan oinmati futsafo yonoqui isca huai, “Nan oinmati chaca icoinra huamafoanno potacahuun omitsiscapashanon,” ishon yoishqui.
LUK.12.47	Ascan nan oinmati ahuun niaifoan yoia cuscan man tapifiashu ascayamacai itisharayamacun ahuun niaifoan nocoshon a fasi curushcain coshaquin futsai. 
LUK.12.48	Asca nan oinmati futsa ahuun niaifoan yoia cuscan tapishoma chaca huacun nan icoquin ahuun niaifoan ichapama coshashquin. Nanscarifiai tsoa Diosin ichapa tapimana aqui nococun yocaqui isca huai, “¿Un mia ichapa tapimana cuscan man mian nanscacoin aamun? ¿Ascashon futsafori un mia yoia cuscacoin min huashoamun?” ishon yocashquin. Ascacoin huaiyamashu funotiro.
LUK.12.49	Un nantifi manifotifi chaca shatumani yoi un oa. Atirififoan ua icoinra huaifoanno futsafoan ua icoinra huacanima. Nan icoinra huamafo Diosin ato onaintimai. Uhuun Upa Diosin ua mai ano yonomai cuscan natian cuyoa shara icuana. 
LUK.12.50	Ascafiacun matohuunoashu naashqui un oni. Un nataima iquisi un omitsiscacoinshquin. Ascashu u omitsiscacaini naashquin. 
LUK.12.51	Ascan man shinanmun nantifi manifoti anoafo uhuunoashu unimanonfo un oni. Ma. Ascaramafiqui. Un mato yoiai cuscacai tsoan nannorifosi shinancanima. Asca nan ua icoinra huafoan sharafosi shinainfoanno nan ua icoinra huamafoan ahuara chaca futsafosi shinancani.
LUK.12.52	Ascashu pushu fusti muran mucu fustiti icafoan rafutasi ua icoinra huaifoannocai nannorisi atirifiton tsoan shinantiroma. Nanscarifiai rafutan iyamarai rafu non fustifain ua icoinra huaifoannocai nannorifosi atirifiton tsoan shinantiroma. 
LUK.12.53	Apa ua icoinra huaino furumun ua icoinra huashma apaqui sinatiro. Ahuan ua icoinra huaino ainfacu ua icoinra huashma ahuaqui sinatiro. Ahuun yayan ua icoinra huaino ahuun raru ua icoinra huashma ahuun yayaqui sinatiroran, —ishon Jesús afu rafuafo yoini.
LUK.12.54	Ascaino nannori yorahuanrasi mapoafoan afanan ato yoiquin isca huani, —Fari iquiai anori nai choshtacoin foancuaiton oinquin, “Oi fuiran,” man huano. Oi futiro. 
LUK.12.55	Ascasho manri yoimisi, “Fuu fari cai istafari fasi shana iishquiran,” man huamisi. Ascan nan icon fasi shanacoin itiro. 
LUK.12.56	Ascafia mancai man yoia cuscacoin amisima. Nai foisquin man tapitiro oi fui iyamaraimain fuimacai. Ascafia mancai Diosin mato yoia cuscan icoinra huapaima. Natian ahuara ahuuscarai cuscacai man tapiama.
LUK.12.57	¿Ahuuscain mafiri man cayacafi shinansharaimamun? 
LUK.12.58	Tsoara futsan mato yoiqui isca huai, “Min ua chaca huaa cuscan. Un miqui niaifo yoicairan,” ishon mia yoicun. Niaifo ari cataima rufofo shara huacahuun. Man asca huayamacun niaifoan mato cunu muran iquimatiro. 
LUK.12.59	Mato iquimananocai man cainritiroma nifian cuscan nantifi inanshu man caintiro. Nanscarifiai man Dios chaca huamisiquin. Oataima iquisi mato yoia cuscan acahuun mato omitsiscahuanonma, —ishon Jesús yoini.
LUK.13.1	Nantianri futsafo Jesusqui fucashon yoiqui isca huafo, —¿Tapimamisiton, man min tapiamun Pilatonun Galilea anoafo rafu rutua? Ascashon Dios fu tsainti pushu muran aton imi yafi inafoan ahuun imi osia Dios cufiti camaqui huaran, —ishon yoiaifoan. 
LUK.13.2	Jesús ato cumani, —¿Man shinanmun nan Galilea anoa rafutan chaca huaqui fina ahuun caifofoan acama cuscan huaquin? 
LUK.13.3	Ma. Ascaramafinquin. Marifi maton chaca shatutama nan man shinanpaoni cuscasi shinanriaqui Dios icoinra huashuma marifi man omitsiscapanaca.
LUK.13.4	Man shinanrimun nan dieciocho yorafoqui pushu cuyacoin ahuun anu Siloé atoqui paoinquin atoti rutuni. Nanfoanmun fasi chaca huaquin finacaimisifo nan Jerusalén anoafoan acama cuscan finonmafain. 
LUK.13.5	Ma. Ascaramafinquin. Marifi maton chaca shatutama nan man shinanpaoni cuscasi shinanriaqui Dios icoinra huashuma marifi man omitsiscapanacaran, —ishon Jesús ato yoini.
LUK.13.6	Ascashon ahuara futsahuunoa ato yoiquin ato tapimanon isca huani, —Nocofunun ahuun mau mamaqui fimi fanani ahuun anu huiguera. Ascan chipo fimimisitian fii capaiquin oian fimiama ini. 
LUK.13.7	Ascacun nan mau ifoan ahuun mau cushumisi yoini, “Rafu non fusti fari na huiguera fimiataima. Un ahuun fimi fipaifiaino fimiama. Ascan natian rurahuu. Non ahuara futsa nanno fananon,” ishon yoiaiton. 
LUK.13.8	Nan mau cushumisiton yoini, “Ifon un afanan mana futsayononhuun. Afanan na fari fusti non manayonon. Un natian cushusharafain ahuun tapo ano un ahuara futsafo huayonon fimisharanon. 
LUK.13.9	Nan un asca huainomain fimiqui non oinon. Ipaishoma na fari anaitiano man fimi ya shara itiroquin. Ascan fimiyamaiton min ua ruramatiroran,” ishon mau cushumisiton yoiniran, —Jesús ato yoini
LUK.13.10	Ascano chipo Israelifoan ichananti pushu muranshon tunutitian ato Diosin tsain yoini. 
LUK.13.11	Ascashon ato yoiaino nannori ainfo putoco dieciocho fari isinintiani atofu nanno ini. Yoshin chacanun nan ainfo nansca huaa. Cayacaficai nimisima. 
LUK.13.12	Nannoa fuchishon Jesús yoini, —Ainfoshtan, natianfin min cayaiquin, —ishon yoitan. 
LUK.13.13	Ahuun mucuman manmainno samamashta cayacafi ninacahuani. Ascatan, —¡Aicho! Diosin ua cayahuaquin. Dios fasi shararan, —ainfoan huani.
LUK.13.14	Ascafiaino ichananti pushu murannoa niaifo fasi sinaquin ato yoini, —Seis shafatan non yonotiro. Ascan na shafata tunutitiancai tsoa cayayotiroma. Cayapai shafa futsan otiro cayashquin, —ishon ato yoini.
LUK.13.15	Ascaiton nocon Ifo Jesús a cumaquin isca huani, —Manfin fuparamitsamisifoquin ¿Asca manmun tunutitianfiacun maton moi iyamarai burro man tuputiro unu ano iyoquin ayanonfo? 
LUK.13.16	Ascano na ainfofin nocon caifoquin. Abraham ahuun funa. Satanashuunoashu dieciocho fari putocoa. Cayacafi niisharamisima. ¿Asca ahuuscaimun un tunutitian na ainfo cayahuatiromaquin? —ishon Jesús yoiaiton. 
LUK.13.17	Nicacani Jesús noicasmaifo fasi rafipaicaquin tsoan cumanima. Jesús ahuara sharafo huaiton oincani atirifo aqui unimacoinnifo.
LUK.13.18	Ascaifoan Jesús ato yocani, —¿Ahuu cuscaramun Diosin ahuun yorafo nantifi ato iquifain ato yonotiroquin? ¿Ascan ahua futsarimain Diosin ahuun yorafo cuscaraquin? Un mato tapimai. 
LUK.13.19	Nocofunun ahuun pushu umainti mostaza ushu fanani. Asca foaica ihui tio ica. Puiyafo ahuun tushpahuu tsaoafo. Nanscarifiai Diosin ahuun yorafo taui fustirasi ifiashu chipo paratama caitioran, —ishon ato yoini.
LUK.13.20	Afanan Jesús ato yocaquin, —¿Ahua futsamun Diosin nantifi iquina cuscaraquin? Un mato tapimai. 
LUK.13.21	Diosin ahuun yorafo nantifi ato iquifain ato yonotiro cuscan un mato tapimai. Ainfoan farashati ichapamashtaya harina osishon camisconano farashuinitiro. Nanscarifiai Diospan yorafo taucani fustirasi ifiashu paratama itirofo. Ascashu icoinra huamafo muran ishon ato shara huaino atirifiton ahuunshori icoinra huatiroforan, —ishon Jesús ato yoini.
LUK.13.22	Ascashon Jesús pushurasiti ano yoifoni Jerusalén ano nocopaiquin. 
LUK.13.23	Ascaiton futsan yocani, —¿Ifon, fustirasitomun aton chaca soacaniquin Upa Dios fu nipashcaquin? —ishon yocani.
LUK.13.24	Ascaiton Jesús ato cumaquin isca huani, —Uhuun Upa icanocai atirifi iquitirofoma. Ascacun nan un mato yoiai cuscacoin nantifi huacahuun. Nan fai atsoshta tanashcaquin. Ascashon marifi Diosin tsain tanasharacoincahuun iquisharashcaquin. Yora ichapafo iquipaifiacanicai iquitirofoma. 
LUK.13.25	Nan pushu Ifo Diosin ahuun cunu fupoti fupoanocai tsoashta afanan iquitiroma. Ascacun chifi nishon yoiqui isca huatirofo, “Ifon, noco cunu fupushohuun. Min icano non canon,” huariacani. Tuyuyun ifiaifoancai ato fupushotiroma. Fuputama ato yoiqui isca huatiro, “Mancai uhuun yorafoma,” ato huafiaino.
LUK.13.26	Yoicaquin “Non mi futan pifain ayafain huamisi. Min noco yosiaino,” ishon yoishquicani. 
LUK.13.27	Ascafiaifoan afanan ato cumaquin isca huashquin, “Mancai uhuun yorafoma. Uncai matofu rafumisima. Manfin chaca huamisifoquin. Ascacun umaquinoashu fotacahuun,” ishon ato yoishquin.
LUK.13.28	Ato asca huaino nannoashu uaicani omitsiscai futsushcani. Dios fu rafuafo Abraham non Isaac non Jacob non nantifi Diosin tsain yoimisifo Dios fu icafo oin atoqui capai man fasi uaiqui. Yoishquin isca huaquin, “Ahuuscashucai non catioma. ¡Ohua! Ahuuscain un Dios nicacasmamisishaquin. Un omitsiscapanacaran,” ishon man yoishquin. Man ascafiaiton Diosimaquishon mato potashquin.
LUK.13.29	Ascaino manifoti anoashu Diosin niaifoan ahuun yorafo iquina ano nococanashu afu unimashcani. Ascaifoan Diosin ato yoiquin isca huashquin, “Uqui fucahuun. U fu ipasharashcaquin,” ishon Diosin ato yoishquin. 
LUK.13.30	Shinancapon. Futsafocai natian Diosin ahuun yorafoma. Chipo icoinra huacanashu ahuun yora ishquicani. Futsafoan man Diosin tsain nicafiamisishaquin tsoa ascacoinyafoma. Afocai afu itirofomaran, —ishon Jesús ato yoini.
LUK.13.31	Nantianri Fariseofo Jesusqui fucashon yoinifo, —Nunoashu mai futsa ari cariscatahuun. Nan niaifo Herodes mia ato rutumapai oiquin, —huaifoan.
LUK.13.32	Jesús ato cumani, —Nan onanya yoitacahuun. “Uncai nunoashu funa caima. Na shafata yafi shafa futsa un yorafo yoshin chaca atohuun nua un ato caya huafain isinincaifori un ato cayahuayoi. Uhuun yonofo anaititan nan un nocopai ari un nocoicai. 
LUK.13.33	Un natian uhuun Upa ua yonoa cuscan nan fusti un yonoyoi nan un naitian. Man man tapia Diosin tsain yoimisifo Jerusalén anoshon fusti ato rututirofo.”
LUK.13.34	¡Ohua! Jerusalén ano icafoan. Manfin Diosin tsain yoimisifo rutufain nan Diosin matoqui nichian futsafori man toquirinin ato tsacaqui nanonfo. ¡Ohua! Tacaranun ahuun facufo ahuun pui naman onutiro cuscan huaquin un mato yafi mato yorafo cushupaifia mancai ua nicapaimisima. Manricai uqui fumisima un mato cushunon. 
LUK.13.35	Ascan natiancai tsoan mato cushuima. Diosiricai afanan mato cushuima. Ascacucai man ua afanan oinnacama Diosin matoqui nichian un nai murannoashu oaitian. Man yoiqui isca huaino, “Diosin nocoqui nichian fasi shara finacaia. Upa Diosin a shara huapanacaran,” ishon man uhuunoa yoishquin, —ishon Jesús ato yoini.
LUK.14.1	Man ascano chipo Fariseo niaifoan ahuun pushu muranshon Jesús tunutitian pimani. Ascaino yora futsafori afu pushu muran iquinifo. —Jesusmain ahua huaicain non oinnon, —icanashu. 
LUK.14.2	Ascaino nannori nocofunu poyan rafu farashicain quishi rafuri farashiqui futsua. Ato fu iquia oincaquin atirifoan shinannifo, —Jesusmain cayahuaicain non oinnon, —ishon. 
LUK.14.3	Ascaiton Fariseofo yafi Moisés cunu tapimamisifo Jesús ato yocani, —¿Tunutitianmun non ahua ahuusca huatiroma? ¿Moisés cununi cuscan tunutitian non yora caya huatiromanmun? —ishon. 
LUK.14.4	Ato yocafiainocai tsoa puusinima. Ato asca huatan a isinincai Jesús mutsoano cayariscani. Ascacun Jesús a nichini.
LUK.14.5	Ascashon Jesús ato yocani, —¿Rato man futsamun tunutitian maton facu futsa iyamarai maton moi mai quini muran pacucun man ihuirisca huatiromaquin? —ishon ato yocaino. 
LUK.14.6	Tsoa puusinima.
LUK.14.7	Ascashon Jesús oinni shafacafi tsaopaiyaifoan —Noco oinsharanonfo, —icanashu. Ascaifoan oinquin Jesús ato yoini, —Ua nicasharacahuun un ahuara futsa mato yoi man tapinon. 
LUK.14.8	Tsoan mato piimaino pushu ifo tsaoano tsaoyamacahuun. Un tsoa cuscaramaran ato huamapaiyamacahuun. Min pushu ifo fu tsaoaiton mia yoitiro, “Nuno min tsaotioma yora futsa nuno tsaoyoi. Nan mia finoncoian. Ascan minfin futsano tsaotiroquin.” 
LUK.14.9	Aton ointaifi pushu ifoan mia anori acaino min fasi rafipaicai. Shararocoai min pasotain tsaotiro. 
LUK.14.10	Ascan ifoan mia tsaopaiquin a chaima mia cunatiro. Mia asca huaiton oinonfo a mia shara huai cuscan.
LUK.14.11	Ascan tsoa oinanpaimisi chipo Diosin ismashquin acai ahuacuma. Ascan tsoa oinanpaimisima naanfin yorafoan ointaifi Diosin yoitiro isca huaquin, “Ua chaima tsaoyohuu. Ufu nipashquin,” ishon yoishquiran, —Jesús ato yoini.
LUK.14.12	Ato asca huatan nan pimai Jesús yoiqui isca huani, —Min yorafosi yafi yora mafo ichapayafo pimapaiquin nanfosi cunayamahuu. Nanfoanri mia copiquiri aton pushu anoshon mia piimacani. 
LUK.14.13	Ascatamarocon man yorafo man pimapaiyai cuscan a yora ahuuomafo yafi yora nipaiqui ranainfo non a fushofori piimacahuun. 
LUK.14.14	Nanfoan mato copiquiri shara huapaifiaquicai atirofoma. Ascashu man Dios icari nococun man ato shara huaiton oian cuscan Diosin nantian mia shara huacoinshquiran, —ishon Jesús Fariseo yoini.
LUK.14.15	Futsan sapa ano tsaoshon Jesús yoini, —Ifon, Upa Diosin nantifi yorafo iquinai ano atofu iquiashu fasi ipasharashquiran, —ishon yoiaiton.
LUK.14.16	Jesús cumani, —Nocofunu futsan tushu ichapa itishara huashon yora ichapafo chani huani a futan piishquin. 
LUK.14.17	Ascano man itishara huashon ahuun oinmati nichini ato yoitanon. Yoiqui isca huani. “Nan un chani huafo ato yoi foanfafaintahuun isca huaquin, ‘Man nantifi itishara huaqui. Fucahuun,’ ishon ato yoitahuun,” huani.
LUK.14.18	Asca huano caashon ato yoiaiton, “Un cayotiromaran,” ishon yoipacunifo. Futsan yoiquin isca huani, “Un rama mau fia. Natian un mau ari capai oincai. Ascacun un mia yoi un ari cayotiromaran,” ishon yoini.
LUK.14.19	Futsanri yoiqui isca huani, “Un rama moi rafurasi nushua mucu fustiti un fia. Un natian ato yonomapai yonosharacanimainquin un ato oinpai. Ascacun un ari cayotiroma mi futan piishquin,” ishon yoini.
LUK.14.20	Ascano futsan yoiquiri isca huani, “Un rama ainfo fia. Ascacun un ari cayotiroma mi futan piishquin,” ishon yoini.
LUK.14.21	Asca huaifoanno oinmati ahuun ifo ano nasoshon nan yoiafo cuscari yoini. Ascaiton nicai pushu ifo atoqui sinacoinni. Afanan ahuun oinmati nichiqui yoini, “Natian pushurasi anoa faifoti ano cariscatahuun yora ahuuomafo yoifain nipaiqui ranainfo yoifain fushofori yoiriscatahuun un ato pimanon,” ishon yoini.
LUK.14.22	Asca huano afanan cashon nan yoia cuscacoin ahuun oinmatinin huashotani oi. Naso cura ahuun ifoqui oshon yoini. “Ifon, mian yoia cuscan mun ato yoia. Ascan natian man fucani. Ascafia min pushu fospicanima. Tushufori tushuiran,” huaiton.
LUK.14.23	Pushu ifoan afanan yoini, “Afanan fai futsafo ari cariscatahuun ua ato yoishoshquin funonfo. Ato yoihuu isca huaquin, ‘Uhuun ifoan pushu ano nitutama furiscacahuun mato pimapaiquin,’ ishon ato yoitahuun uhuun pushu fospi funonfo. 
LUK.14.24	Nan yorafo un tau huaqui ato pimapaiyafoancai u futan pinacafoma,” ishon pushu ifoan yoiniran, —Jesús ato huani.
LUK.14.25	Yorahuanrasi afu foaifoan. Ifiacucahuan ato yoini, 
LUK.14.26	—Tsoan ua finonmacaifain apa yafi ahua non ahuin non ahuun facufo non ahuun yorafo non poifo afiri noiashucai ua tanamisi itiroma. 
LUK.14.27	Ascan unfin mato ihui coyan iquinanqui nashoshquicain. Ascafia tsoan yoiqui isca huaima, “Natian un Jesús tana. Ascacun nai omitsiscafiaquicai un shinanchacaimaran,” ishon tsoan anori yoicasmai acai ua tanamisi itiroma.
LUK.14.28	Nanscarifiai tsoan pushu huapaiquin iquisi shinanyotiro ahuun pui itiromainquin. 
LUK.14.29	Ascano pui iyamaitocai pushu huatiroma. Quishifo fusti nichiano yorafo aqui cashutiofo. 
LUK.14.30	“¡Cuu! ¡Oincapon! Na nocofunun ahua huatiroma. Ahuun quishifo fusti nichian. Pushu anaitima. Ascaracai sharamaran,” icashu aqui cashutiofo. Nanscarifiai nan man naitian ua tanacahuun. Nan man naitian ua tanapaiyamaquin “Un Jesús tananon,” iyamacahuun.
LUK.14.31	Nanscarifiai niaifo rafu noconain aton ranushumuafo rutunanonfo. Futsa diez mil ranushumuafo aya icaino futsa veinte mil ahuun ranushumuafo ya. Ascacun nan diez mil ranushumua ayaton iquisi fasi shinainyotiro ahuuscamain acanicain. 
LUK.14.32	Ascacun afu niaifo tsain fomayotiro isca huaqui, “Non rutunainmaquin. Nanscanon. Min noco rutuyamacun min fipaiyai cuscan mia inantiroran,” icashu raunantirofo. 
LUK.14.33	Nanscarifiai ratoranfoan uhuunshon nantifi ahuunafo potayamashucai ua tanamisi itiroma.
LUK.14.34	Ascacun shinancahuun. Sao sharacun non tototiro. Asca sao sharamacai non tototiroma. Chacacun. 
LUK.14.35	Nanscaracai tsoanshta yopaima. Potacani. Nanscarifi aquin tsoan uhuunshon ua tanasharayamacai uhuun nuusharaima. Chacacoin iqui. Tsoanmain man pafiqui sharayaquin ua nicasharacahuun, —ishon Jesús yoini.
LUK.15.1	Asca nantiantanri niaifo puifishomisifo yafi yora chaca huamisifo aqui funifo ahuun tsain nicai fucani. 
LUK.15.2	Ascaino Fariseofo yafi Moisés cunu tapimamisifo Jesusqui tsain chaca huaquin yoinifo isca huaquin, —¡Oincapon! Jesús yora chacafo fu rafutiro ato futan piaiton, —ishon yoinifo.
LUK.15.3	Ascaifoan onanshon Jesús ato yoiqui isca huani ahuara futsa ato tapimanon, 
LUK.15.4	—Ratoran man futsa cien chashoan ayafiano fustishta amaqui funoano atirifi nan noventa y nueve fasi fununun man potayofaintio. A fusti funoa funaiyoicaqui nan man fuchiaitian. 
LUK.15.5	Ascano fuchishon unimacain chishtoinifoan man iyafaintiro ahuun pushu ano foi caquin. 
LUK.15.6	Asca huatan ahuun pushuano nocoshon man atoti chanihuai a chaima icafo yafi afu rafuafo ato cunaqui isca huatiro, “U fu unimai fucahuun. Uhuun chashoan funoa mun fuchiaquin,” ishon man ato yoitiro. 
LUK.15.7	Ascacun un mato yoi nanscarifiai futsan ahuun chaca shatucoianshu afanan ipaoni cuscan atama Dios ifoacoinna oincani nantifi Dios icanoafo fasi unimacoincani. Noventa y nueve yora sharafo nanfocai tsoa Diosqui nasoima manmain tanasharacanashufin. Ascan nanfoqui unimafiacani nan chaca huamisiton Diosin icoinra huanocaifin fasi aqui unimai finacoincaniquin.
LUK.15.8	Nanscarifiaiyainfo futsa mucu rafuti toro paratamacoin ahuun pui nuua aya ini. Pushu muran fusti funoni. Ascano lamparina otani ahuun tapa ano matsoyanan funashquin. Ascashon funariaquin fuchini. 
LUK.15.9	Fuchishon ahuun yorahuafo yafi a chaima icafo cunashon ato yoiqui isca huani, “Uhuun yorafoan ufu unimacahuun. Uhuun toroshta mun funofiashon natian mun fuchiaran,” ishon ato yoini. 
LUK.15.10	Nanscarifiai tsoan ahuun chaca shatuashma man funoa. Ascafiashon Diosin icoinra huaino Diospan oinmatifo nai murannoashu fasi aqui unimacoincaniran, —ishon Jesús ato yoini.
LUK.15.11	Afanan Jesús ato yoiqui ahuara futsa ato tapimaquin isca huani, —Nocofunu futsa facu rafu ya ini. 
LUK.15.12	Ascano chipocuton apa yoini, “Upan, nan naaquin mian inanfainonpacoai natian iquisi ua inanhuun,” huani. Ascaiton apan ahuun pui cashcu futsa ahuun facu chipocu inanni.
LUK.15.13	Ascano shafa ranan finontan ahuun facu chipocuton nan apa inan cuscan nantifi ahuun rafanan pui fiananan huani. Asca huatan mai futsa chaicoin ari cani. Nanrishon ahuun pui shafatifi potani monocain pauncaiyainfo furomafo fu icai. 
LUK.15.14	Asca huaqui nantifi ahuun pui potaquin anaitini. Ascashon nantianri a mai ano tushu yamacoin ini. Ascashu arifi chipo tushu yamaino fasi fonicoinni. 
LUK.15.15	Ascano nan mai ariashu nocofunu futsa ano cashon yono yocaqui isca huani, “Un mia yonoshopairan,” ishon yocani. Ascaiton pushu ifoan nichini yahuarasi faasi funununshon pimanon. 
LUK.15.16	Ascashon yahuarasi maropa ahuun shacafo pimani. Ascaino nantian fasi fonicoinquin arifi piqui rashquini. Tsoancai a pimanima.
LUK.15.17	Ascaquicai nan chaca shinanpaoni cuscan afanan shinanpainima. Nantian cayacafi shinanquin isca huani, “¡Ohua! Uhuun upa ahuun oinmatifoan natian man piisharafo. Aton tushufori man tushu huafo. Asca unfin nunoashu fonicoin naicain. 
LUK.15.18	Asca natian un afanan uhuun Upa ari cai. Nocoshon uhuun upa un yoitiro isca huaquin, ‘Upan, un Dios chaca huafain miari chaca huamisi. 
LUK.15.19	Ascan uncai natian min facu cuscara itiroma. Natian min yonoshomisi cuscara un itiroran,’ ishon uhuun upa un yoishquin.” 
LUK.15.20	Nannori shinantan apa ari cani.
LUK.15.20	Ascashu caiton chai cunoa apan ahuun facu fuchini. Fuchitan fasi ahuun ramapaicoin aqui ichoni. Aqui nocoshon icoacufoan tsoatoshini.
LUK.15.21	Ascaiton apa yoiqui isca huani, “Upan, un Dios chaca huafain miari un chaca huamisi. Asca un afanan natian min facu cuscara itiromaran,” ishon yoifiaino. 
LUK.15.22	Apan ahuun oinmati yoini, “Ichoriscatahuun. Sahuuti sharacapacoin yafi anio fifain sapatori firiscatahuun. Uhuun facu ua sahuumashoshcaquin. 
LUK.15.23	Ascashon moipan facu shoa sharari ua rutushocahuun uhuun facu un pimanon. Noco sharano non fasi aqui unimanon. 
LUK.15.24	Uhuun facu man naa shinantsa amisishaquin afanan man nasoaquin. Natian afanan ufu nuno nia. Man funofiani natian afanan man non fuchiaquin. Non ichananon nantifi aqui unimaquin pifain non mononon. Noco manutifo non manunon,” ishon apan yoini.
LUK.15.25	Ascaino iyoa mau ano yonofaiashu nasoqui pushu chaimashon nicani fasi manuti manuaino monoaifoan. 
LUK.15.26	Ascaiton nicaquin ahuun oinmati cunashon yocani, “¿Uhuun upa pushu anoshon ahua huacanimun?” ishon yocaiton. 
LUK.15.27	Ahuun oinmatinin yoini, “Min ushto rama nocoano min upa fasi unimacoinquin ato ichanan huaa moipan facu shoa shara ato pimafain manuti manufain ushto ahuuscatama noco sharano unimaquin upa aquiran,” ishon yoini.
LUK.15.28	Ascaiton nicai iyoa fasi sinacoin pushu muran iquinima. Ascaino chifi catan apa ahuun facu iyoa yoini, “Upashtan, pushu muran iquiyopun. Min ushto rama noco sharaquin,” ishon yoiaiton. 
LUK.15.29	Cumatama apa yoini, “Shinanpon. Un fari ichapa min oinmati cuscara un mia yonoshomisi. Ascashu min ua yoiai cuscacoin un huamisi. Uncai yoitimamisima. Ascafiacucai mian chashoanun facu rutushomisima uhuun yorafo fu un ichananshon unimaqui un pinon. 
LUK.15.30	Asca min facu chipocu min inan cuscan nantifi man pota. Ainfo furomafo fu iqui. Ascafiashu afanan miqui nocoaino unimaqui min a moipan facu rutushonaran,” apa huaiton.
LUK.15.31	Apan yoini, “Upashtan, miancai potamisima. Min ufu iitiani. Nan uhuunafofin minariquin. 
LUK.15.32	Ascafia min ushto man naa shinantsa amisishaquin natian man noco shara. Man funofiani man non afanan fuchia. ¿Asca ahuuscacumun non ichanainmacain aqui unimashquin?” ishon apan furu iyoa yoini, —ishon Jesús yoini.
LUK.16.1	Ascatan Jesús afu rafuafo yoiquin isca huani, —Nocofunun futsa mafo ichapayaton ahuun oinmati futsa niaifo patashari huani. Ascashon chipo nica ahuun oinmatinin ahuunafo cushusharashocuma. 
LUK.16.2	Nicaquin cunashon yocani, “¿Ahuuscai uhuunafo min cushusharamisimamun? Natian min afanan uhuun niaifo patashari iquima. Asca nantifi uhuun cunufo ua nifiafo ati shara huashohuun. Ahuutimain ua nifiafoquin ua ismashquin,” ishon ahuun niaifoan yoini.
LUK.16.3	Asca huaiton nicaquin ahuun oinmatinin shinanni, “¡Ai timafin! ¿Unmun natian ahuuscaiquin? Uhuun niaifoan ua pota. Uncai afanan a yonoshonima. Unfin nan papio fusti yonoqui fuya huamisiquin. Uncai curushcain yonotiroma un mau huapanan. Unricai yocacamisi ipaima. Un fasi rafipaitiro. 
LUK.16.4	¡Aira! Natian mun shinanshara. Ratoran futsafoan uhuun niaifo ichapa nifiafo un aton shucashopacufoanni ichapama nifinonfo. Un ascaino uqui unimanonfo. Uhuun niaifoan ua potafiaino nan futsafoan ua shara huatiroforan,” ishon shinanni.
LUK.16.5	Ascatan nan niaifo nifiafoti cunani. Ascaino futsa taui aqui ocun yocani, “¿Uhuun niaifo ahuuti min nifiamun?” ishon yocaiton. 
LUK.16.6	“Ocho cientos galones de shuni un nifiaran,” huaiton. “Min papio futsaqui ahuu. Cuatro cientos galones de shuni cunuhuu,” ishon niaifoan ahuun oinmatinin futsa yoini. 
LUK.16.7	Ascaino nan nifian futsari aqui ocun yocani, “¿Uhuun niaifo ahuuti min nifiamun?” ishon yocaiton. “Cien forusa trigo un nifiaran,” huaiton. “Min papio futsaqui ahuu. Ochenta forusa un nifiaran, ishon cunuhuu,” huani.
LUK.16.8	Ascano niaifoan ahuun oinmatinin acai cuscan oinquin yoini, “Minfin fasi onaiancoianquin. Min aca cuscan futsafoan mia shara huacaniran,” ishon yoini. Ascan nan icon nan icoinra huamafoan fasi tapicoianfo yorafo parashcaquin. Nanfoan tapia cuscacai nan ua icoinra huafoan tapiafoma. Ascafia nan icoinra huafoancai tsoa parapaitirofoma icocoin fusti yoitirofo.
LUK.16.9	Un mato yoinon isca huaquin. Man pui ayashon nan Diosin tanamisifo yopaifoan ato inancahuun. Man ato shara huacun mato noinonfo. Ascafia naashucai afanan man pui yopaima man Dios ari nocoaiton nan man pui inannifoan mato yoiqui isca huatirofo, “¡Aicho! Min ua shara huamisi. Natian min nocofu Dios ari nocoa. Noco fu ipahuun,” ishon mato yoitirofo.
LUK.16.10	Ratoran futsa ichapama ayafiashon nanshtahuunshon nan icaiti ahuunshon fisharashori ichapayashon nanscarifi huatiro ahuun fisharaquin. Parashquima. Ascan ichapamayafiashon ahuun rafanan fisharashoma parain. Nanscarifi huaqui ichapayafiashon fasi finacaiqui ahuun rafanan fisharashoma paratiro. 
LUK.16.11	Ascacun nuno mai anoashu man aya cuscan afohuunshon man shara huamaqui man pota. Diosiri mato inanpaiyai cuscacai mato inantiroma. Matoricai icoinra huatiroma. Mato inanpaiyai cuscan nanfori man potatiro. 
LUK.16.12	Nanscarifiai futsana man cushusharayamaiton. Tsoan mato inancointiromun matonacoin inon.
LUK.16.13	Ascano oinmatinincai ahuun ifo nanno rafu nantian yonoshotiroma. Futsa noifain futsa noicasmatiro iyamarai futsa nan yoia cuscacoin huashotiro. Ascashon futsa, “Nacai ahuamaran,” ishon shinantiro. Tapicai huatiroma ratocaimain nicasharaiquin. Nanscarifiai Diosin yonoshopaiquicai man pui noitiroma maton ifo inon, —ishon Jesús yoini.
LUK.16.14	Nan Fariseofoan pui noiaifohuunoa Jesús ato yoiaiton nicacani aqui cashupaiqui yoinifo. —¡Cuu! Ahuuomafiashon noco yoiran, —icaifoan. 
LUK.16.15	Onanshon Jesús ato yoini, —“Nafofin sharafoquin” man yorafo huamapaifiaiton Diosin man mato onan. Manfin yorafo paratiroquin “Nafoanfin shara huacaniquin,” ishon yorafo man shinanmapaifiaiton Diosin man mato onancoinshon ahuun nomuran shinain, “Nafoan fasi chaca huacaniran,” ishon Diosin matohuunoa shinain, —ishon Jesús ato yoini.
LUK.16.16	—Moisés Dioshuunshon cununi cuscan yafi Diosin tsain yoimisifoan cununifo cuscacoin Juan nocoaitian futsafoan mato yoimisi. Juanpan tsain shara futsa noco yoiquin tau huaquin isca huani, “Diospan Furun matoqui chipo oi. Ascacun maton chaca shatucahuun. Man ipaoni cuscan afanan ascayamacahuun. Natian Dios fusti shinancahuun,” mato huamisi. Urifi un mato nannori yoimisi. Asca tsoan ascaran shinancanashu Dios niaifo ari iquitirofo. Nan fusti shinanshu Diospan yora itirofoquin.
LUK.16.17	Diosin yonoa Moisés cununi cuscacoinashu non icoinsharanon. Noco yononi cuscaricai non unutiroma ahuara sharafo huaquin. Mai yafi nai cuyotirofiashucai Diospan tsain cuyopacunacama.
LUK.16.18	Ratoran futsan ahuun ahuin unuquin futsan fiishquin man chaca huai ahuun ahuincoinmafu icaino. Ainfon ahuun funu man unuquin futsan fiishquin arifi man chaca huai ahuun funucoinmafu icaiton, —ishon Jesús ato yoini.
LUK.16.19	Ascashon afanan Jesús ato yoiqui isca huani, —Nocofunu futsa mafo ichapayaton sahuuti mapash sharacoin sahuufain tushu sharacapafo shafatifi pisharamisi. 
LUK.16.20+LUK.16.21	Asca futsan ahuun anu Lázaro nocofunu mafo ichapayaton ahuun cunu caincaiti ano tsaoni. Yoratishon coyoashu tsaocun pashnan aqui oshon ahuun coyo ano tashoni. Ascaino Lázaro ahuuomaton shinanni, “Na nocofunu mafo ichapayatomain nan tushu huaa ua inanpainonrati,” ishon shinanni.
LUK.16.22	Ascashu Lázaro naani. Naacun Diosin oinmati afu nai muran icafoan ahuun yoshin Dios icari iyonifo. Nannori Abraham ica ini. Ascashu nan mafo ichapayari arifi naacun mai huanifo. 
LUK.16.23	Ascano omitsiscapanacafo muran cashon nan mafo ichapayaton Abraham yafi Lázaro foisquin oian icafo ini. Arishon chii isin tunuyamacaiquin cunani. 
LUK.16.24	“Uhuun Upan, Abraham, uhuun ramapaihuu. Ua Lázaro nichishohuun. Ahuun mutotinin ua ana muchana huanyonon. Un nunoshon chii isin tunuimaquin,” ishon cunaiton.
LUK.16.25	Abraham cumani, “Upan, min shinainmamun min mai anoashu isharapaoni. Asca Lázarofin omitsiscapaoniquin. Asca natianfin Lázaro man isharaquin fasi unimasharacoinquin. Asca minfin natian fasi omitsiscaiquin. 
LUK.16.26	Mia ari capaifiaicai non ahuuscashu catiroma. Mirificai min ahuuscashu nuno nocoqui otiroma. Manhuanhuan rafutan noco naquihua. Tsoan finontiromaran,” ishon Abraham yoiaiton.
LUK.16.27+LUK.16.28	Afanan cumani, “Upa Abraham, unfin mucu fustiti yora yaquin. Asca Lázaro ato ano nichihuun ato Diosin tsain yoiaiton nicacoinonfo nuriashu omitsiscai futirofoquin,” ishon yoiaiton.
LUK.16.29	“Nanfofin man ayafoquin Moisés futan Diosin tsain yoimisifoan cununifo cuscan huafaifin afi ointirofoquin,” Abraham huaiton. 
LUK.16.30	“Ma. Upan, yora naashu funiaton uhuun yorafo yoiaitofin nicatirofoquin. Ahuara chaca huamisifo cuscan shatutiro Dios icoinra huashcaquin,” ishon yoiaiton. 
LUK.16.31	“Ascan nan Moisés cununi cuscan nicayamafain Diosin tsain yoimisifoan yoiaiton nicayamashomun nan ratoran futsa naashu funiaricai icoinra huatirofomaran,” ishon Abraham yoiniran, —ishon Jesús ato huani.
LUK.17.1	Asca huatan Jesús afu rafuafo yoini isca huaquin, —Ahuarafoan mato chaca huamapaifafainshcani. Ascafia nan futsa chaca huamafocaifin fasi omitsiscai finacoinshcaniquin. 
LUK.17.2	Ascashon ua icoinra huafuna futsan chaca huamai nancaifin fasi onaintimaquin finacoinquin. Ascacun chaca huamataima toquiri ya tunushushon noacoin muran potafin shara icuanaquin.
LUK.17.3	Asca oinfain. Tsoan futsa chaca huamaino fasi musucoin. Mi futan tanamisi futsan mia chaca huaiton rauhuahuu afanan mia asca huanonma. Ascashon min yoiaiton nicaquin yoinon isca huaquin, “¡Ohua! Ua rauhuahuu. Un afanan ascaran chaca huanonma,” ishon mia yoiaiton a rauhuahuu. 
LUK.17.4	Nan shafata fusti mia chaca huaquin ichapa huafiashon nan chaca huati mia rauhuapairiaiton rau huafafaincahuun, —Jesús ato yoini.
LUK.17.5	Asca huatan afu rafuafoan Jesús yoinifo, —Ifon, non mia fasi icoinra huapaiquin noco finonmafain icoinra huamahuu, —ishon yoiaifoan.
LUK.17.6	Jesús ato cumani, —Nan mostaza ushu uhuapamashtacoinfiashu foaicano uhuapacoin yositiro. Nanscarifiai taui man ua icoinra huashon uhuun tsain man tapisharayotiroma. Chipo uhuun tsain maton nomuran man nanucoinshon ihui uhuapa ahuun tapofoya tsucucain “Ununhuan muran pacuhuu,” man huaino a muran afanan fanainacahuan man yoia cuscan atiro.
LUK.17.7	Ascacun tsain futsa un mato yoinon. ¿Man oinmati yashomun mato maumamaqui oro yamaraquin chashoanfo cushuashu yatashta pushu ano nasoaitomun ahuun ifoan yoitiromun? “Piyohuu,” huatiromun. 
LUK.17.8	Ma. Ascarama. Asacatamarocon man yoitiro isca huaqui, “Ua pichashoniyohuu. Ascan man icun mian yoitiro un picanon. Mun piqui anaitiano min chipo pitiroran,” ishon man oinmati yoitiro. 
LUK.17.9	¿Asca ahuun oinmati nan yoia cuscacoin aino ahuun niaifoan yoitiro “¡Aichoran! Min fasi shara huaran,” ishon yoitiromun? Ma. Afi tau huafaincai acama. Ahuun ifoan yonoa cuscan huaa. 
LUK.17.10	Nanscarifiai Diosin mato yonoa cuscacoin aquin marifi yoicahuun isca huaquin, “Noncai ahuama. Nofi tau huafaincai non acama. Nocon Ifoan noco yonoa cuscan non acaran,” ishon yoicahuun, —Jesús ato huani.
LUK.17.11	Jerusalén ano caaquin Jesús nan fai Samaria yafi Galilea shatsocamun rafu finonfaini. 
LUK.17.12	Ascashu pushurasi ano nocoano mucu rafuti nocofunufo aton nami tocoi futsuafo aqui noconifo. 
LUK.17.13	Ascatan ato chaima caiton oi ashcafinin cunanifo, —Nocon Ifo Jesús, nocohuun ramapaihuu, —huaifoan.
LUK.17.14	Ato oinquin Jesús ato yoini, —Diosin yoimisifo ano fotacahuun. A man cayashara ato ismashcaquin, —ato huaino focani cayariscatanifo.
LUK.17.15	Ascaino fustiton mua man caya sharashu afanan Jesusqui naso curan oi ashcafinin yoini, —¡Aicho! Dios shara. Ua cayahua shararan, —ishon yoini. 
LUK.17.16	Ascatan Jesús naman fuopacucahuan, —¡Aicho! Jesús, min ua cayahua. Min fasi sharacoinran, —ishon yoini. Naanfin Samaritanon iniquin.
LUK.17.17	Ascaiton Jesús yoini, —Un mucu rafuti nocofunufo cayahuafia na fustiton ua shinanquin ua yoishara yoa. 
LUK.17.18	¿Ahuuscaimun na nocofunu uhuun caifomafiashu nan fusti uqui nasoa Dios shara huapai futsafo uqui nasoyamafiaino? —ishon Jesús yoini. 
LUK.17.19	Asca huatan a Jesús yoini, —Funicaitahuun. Min ua icoinra huashufin min cayasharaquin, —ishon Jesús yoini.
LUK.17.20	Ascano Fariseofoan Jesús yocanifo. —¿Ahuutianmun manifotiton ato niaifo Dios iishquiquin? —ishon yocaifoan. Jesús ato cumaqui isca huani, —Ahuuscashocai Diosin yorafo iquinai cuscan man ointiroma. 
LUK.17.21	Ascashu Upa Diosin mato nomuran mato niaifo itiro mato yonoshquin. Ascacucai tsoan yoitiroma isca huaquin, “Diosin niaifo nuno noco mai ano icaraca,” tsoan huatiroma. Futsaricai yoitiroma isca huaquin, “Diosin mai futsaria niaifo icaran,” ishoncai tsoan yoitiroma, —ato yoitan.
LUK.17.22	A fu rafuafori yoiqui isca huani, —Chipo un mato anoashu matomaqui caano fasi man ua shinancoinquin yoishquin isca huaquin, “Nocon Ifo no fu ipainon. Fasi non oinpaicoinran,” ishon yoifiaquicai man ua oinshquima. 
LUK.17.23	Ascano futsafoanri mato yoishqui isca huaquin, “Nanfin Cristoquin. Oa ono icaran,” ishon futsafoan yoiaino futsafoanri, “Nuno icaran,” ishon yoiaifoanno. Ari foyamacain atori tanayamacahuun. 
LUK.17.24	Uficoin un oaiton man ua oinshquin. Caná facaicaiton shafacafi non oinriscatatiro. Nanscarifiai un oaiton shafacafi man oinshquin. 
LUK.17.25	Ascafiashu taui un fasi omitsiscacoinshquin. Natian nia yorafoancai ua niaifo huapaicanima.
LUK.17.26	Noé niyoano inifo cuscacoinrifiai un afanan oaitian nanscarifi ashcani. 
LUK.17.27	Ascan nantian Dios shinantama pisharafain ayafain fianansharacainaifoanno faitahuan noconi. Nanscasi ariaifoanno. Noé ahuun shashohuan muran iquitapaiyaino oinhuanrasi furiai unuyamacaiyaino faitahuanun nantio manifoti unuhuan marafumuni. Ascaino asai futsunifo.
LUK.17.28	Nanscacoinrifi nan nocofunu Lot niyoano nanscacoinnifo. Dios shinantama pisharafain ayafain inanmitsashon ahuarafo fifain mau fanafain pushu huapaonifo. 
LUK.17.29	Nanscarifi ariaifoanno Lot Sodoma anoashu caani. Diosin yonoa cuscan. Nantianri Diosin yononi nai murannoashu chihuan atoqui pacunon. Ascaino Sodoma anoafo cuyocoinnifo. 
LUK.17.30	Nanscacoinrifi aashqui un afanan oaitian. Ua shinantama afi apaiyaifo cuscasi huariaifoanno.
LUK.17.31	Ascan tsoa pushu fomancayan niashucai afanan ahuun pushu muran iquitiroma ahuun ahuara fiishquin. Ascatama ichoriscatahuun. Nanscarifiai tsoacai mau yonofiai afanan pushu ano nasotiroma ahuun sahuuti fiishquin. 
LUK.17.32	Ascacun Lotpan ahuinhuunoa shinancahuun. Naanton ahuun ahuarafosi shinain ifiacucahuan oinpai nariscani cuscan marifi ascayamacahuun.
LUK.17.33	Ascan tsoan shinanqui isca huai, “¡Ohua! Un Jesús tanaiton raca ua omitsisca huacanicati,” ishon shinanquin uhuun tsain cachiquiri huaa. Nanscara yorafo naashu omitsiscapanacafo. Ascan tsoa uhuunoashu omitsiscacai naa. Nanscara yorafofin nacanashu ufu isharapacunacafoquin. 
LUK.17.34	Ascacun un mato yoinon un oaitian yora rafu mosquitero muranfiashu fusti ufu cariscatanaino futsa nitushquin. 
LUK.17.35	Nanscarifiaiyainfo rafu nanincani futsa ufu uari cai yamariscatanaino futsa nituashu omitsiscashquin. 
LUK.17.36	Ascaino nantianri nocofunu rafu mau ano yonocani futsa uari cai yamariscatanaino futsa nitushquin omitsiscapanacafo muran caashquin, —ishon Jesús ato yoini.
LUK.17.37	—¿Ifon, raqui focanimun? —ishon yocaifoan. Jesús ato cumaqui isca huani, —Ahuara naa nanno cotocotofo nocoriscatiro. Nanscarifiai un nocoaitian ua tanamisifo uqui furiscatashcaniran, —ishon Jesús ato yoini.
LUK.18.1	Afanan Jesús ahuara futsahuunoa ato yoini ato tapimashquin, —Upa Dios unutama cufiriai atsananonfoma. 
LUK.18.2	Pushurasi futsa aria niaifo ini. Nan niaifo Diosqui ratutama yorafohuunri noinima. 
LUK.18.3	Ascafiaino ainfomaqui funu naa aqui oshon yoiriapaoni, “Ua noicasmamisiton ua chaca huaiquin ua yoishohuun ua afanan asca huanonma,” ishon yoifiaino 
LUK.18.4	niaifo ahuun ramapaitama. Puusinima. Asca huafiaino aqui ihuan ihuanpaoni. Ascaiton niaifoan yoini isca huaquin, “¡Cuu! Na ainfo funuoma fasi ua fucash huariai. Uncai Diosqui ratuima. Na ainfohuuricai un ramapaiyamafiaino 
LUK.18.5	fasi ua fucash huariai. Ascacun afanan ua fucash huanonma un aroshoniran,” ishon niaifoan yoini.
LUK.18.6	Ascano a niaifo chacapan yoini cuscan nicacahuun. Chacafiashon nan ainfo funuoma yoiriaiton man aroshoni. 
LUK.18.7	Asca Diosicai a niaifo chaca cuscarama. Ascatamarocon fasi noco nicapai. Noco nicaicain atsanatiroma. A catoanfoan shafatishon yafi yamutishon cufiaifo cuscan ato nicacasmaima. 
LUK.18.8	Ascacun un mato yoi nan manamisifo mato aroshoriscatashquin. Ascan nan mato noicasmamisifo onaintimashqui. Ascafia un chipo afanan uhuun Upa Dios icariashu mai ano oaino fustirasiton ua icoinra huacaniraca, —ishon Jesús ato yoini.
LUK.18.9	Ascan afanan ato ahuara futsa yoini ato tapimashquin, —Unfin sharaquin. Uncai chaca huamisima. Yora futsafo ua cuscaramaran, —ishon shinanmisifohuunoa Jesús ato yoiquin isca huani, 
LUK.18.10	—Nocofunu rafu Israelifoan Dios fu tsainti pushu muran iquinifo Dios cufishcaquin. Futsan Fariseo icaino futsan niafo pui fishomisi ini. 
LUK.18.11	Nan Fariseo ninacahuan cufiqui isca huani, “Uncai tsoa cuscarama. Unfin nocofunu sharaquin. ¡Aichoran! Upa Diosin, uncai na nocofunu niaifo pui fishomisi cuscarama. Uncai yora chacafo cuscarama. Unricai yomutsoma. Uncai tsoa paratiroma. Unfin yora futsa shara huatiroquin. Uncai uhuun ahuinma furi imisima. 
LUK.18.12	Nan semanantifi un piqui tunuquin rafu huafafaini. Nan un fiaishtafin un mia pashcashofafainiquin, Upa Diosin,” ishon Fariseo yoini.
LUK.18.13	Ascafiainocai nan niaifo pui fishomisiton anori yoitama. Mananquiri foistamari. Tutipacutsishon shochi sutu sutuaquin yoini, “¡Ohua! Diosin, un mia fasi chaca huamisi. Uhuun ramapaihuu. Un chacaquin,” huani.
LUK.18.14	Un mato cayacafi yoi. Nan pui fishomisi Diosin ahuun chaca soashofain ahuun yora ima. Ascafiaquicai nan Fariseo ahuun chaca soashonima. Ascan tsoan ahuunoa yoiqui isca huai, “Un shararan,” ishon futsafo shinanmapai nanscara yorafo chipo Dios ismashquin arifi chaca huamisicun. Ascan tsoan yoiqui isca huaa, “Unfin chaca huamisiquin,” ishon yoicun nanscara yorafofin Diosin aton chaca soashotiroqui afu ipanonfo, —ishon Jesús huani.
LUK.18.15	Ascaino yorafoan aton facumishti Jesusqui ihuunifo ato manmanpacuquin Apa Dios cufishonon. Asca huafiaifoan afu rafuafoan ato yoini, —Maton facufo ihuutan nocon Ifo fucash huayamacahuun, —ishon yoinifo. 
LUK.18.16	Asca huafiaifoan Jesús facufo cunani, —Uqui fucahuun, —ato huatan afu rafuafo yoini, —Unucahuun uqui funonfo. Ato nitun huayamacahuun. Uhuun Upa Dios niaifo icariafofin nan facumishti cuscaraforiquin. 
LUK.18.17	Ascacun un mato icon yoi. Nan facumishtifoan Dios icoinra huacoinnafo cuscan tsoan icoinra huashmacai Dios icari iquinacafomaran, —ishon Jesús ato yoini.
LUK.18.18	Ascaino Israelifoan aton niaifo futsa Jesusqui oshon yocaquin isca huani, —Tapimamisiton, minfin sharacoinquin. Ua tapimahuu. ¿Unmun ahuuscatiroquin Dios fu ipashquin? —ishon yocaiton.
LUK.18.19	Jesús cumani, —¿Ahuuscaquin mian “shararan,” huaimun? Dios fusti sharaquin. 
LUK.18.20	Diosin yononi cuscan man min tapian. Yonoqui isca huani, “Min ahuinma fu iyamahuu. Futsa rutuyamahuu. Ahuara onuyamahuu. Chaniri yoiyamahuu. Ascashon upa yafi uhuari nicasharafain ato shara huahuu,” —ishon yoiaiton.
LUK.18.21	—Nantifi mian yoiai cuscan facushon un nicainifoannaran, —huaiton.
LUK.18.22	Afanan Jesús cumaquin, —Fustiricai min nicataima. Nan yoiqui isca huaa. Ahuarafo inanmitsashon ahuun rafanan pui fihuu ahuuomafo inanshquin. Min ascaitofin Upa Diosin nai muranshon mia ahuara sharacoin mucushoniquin. Asca huatan ua tanasharahuu, —ishon Jesús yoiaiton.
LUK.18.23	Nicai puusinima. Mafo ichapayacoinshon ahuun mafofo potacasmai. 
LUK.18.24	Ascaiton oinquin Jesús ato yoini, —Yora mafo ichapaya Uhuun Upa Dios niaifo ari nocopaifiacani nocotirofoma. Fustirasifin nocotirofoquin. 
LUK.18.25	Nan ina camellocai acoya shoi muran finontiroma. Mimacaifi nocofunu mafo ichapaya Diosin niaifo ari iquitiromaquin, —ishon Jesús ato yoini.
LUK.18.26	Ascaiton nicacaquin —¿Ascan tsoa Dios fu nipatiromun? —ishon yocaifoan.
LUK.18.27	—Nocofunucai afinri numamutiroma. Diosin fustitofin yorafo numatiroquin. Diosinfin ahuamamishti huatiroquin. Nocofunufoancai asca huatiroma cuscan Diosin huatiroquin, —huaiton.
LUK.18.28	Pedronun yoini, —Ifon, nonfin nocon ahuarafo nantifi nocon yorafo potafurani mifu non oaquin, —ishon yoiaiton.
LUK.18.29	Jesús afu rafuafo yoiqui isca huani, —Un mato icon yoi. Tsoan Dioshuunshon ahuun pushu yafi ahuin non ahuun yorafo non apa yafi ahua non ahuun facufori potashon ua tanapaisharai. 
LUK.18.30	Nanscara yorafofin Upa Diosin finacaiqui ato shara huaiquin. Ascano naashu Dios fu ipasharashcani, —ishon Jesús ato yoini.
LUK.18.31	A fu rafuafo doce futsano atotisi iyoni nannoashu atofu tsainquin iscani, —Ua nicacahuun uhuun yoramishtichin. Non Jerusalén ano fononfocahuun. Nan Diosin tsain yoimisifoan uhuunoa cununifo cuscan nanscacoin aiquin. 
LUK.18.32	Nannoshon nocon caifoan futsafo ua ato inancani. Nanfoan ua cashu mutsama huafain fasi ua chaca huacani. Uqui cumo michofain fichi cunoqui tuchiaton ua coshacani. Ascatan ua rutucani. 
LUK.18.33	Ua asca huafiafo osha rafu non fustitan un afanan funiran, —ishon ato yoini.
LUK.18.34	Ato asca huafiaitocai tsoa tapinima ato yoiai cuscan. Man nicafiaquiricai tapisharanifoma. Diosin ato tapimanataima.
LUK.18.35	Ascaino Jesús Jericó ano nocoataima fusho fai cusumun tsaoa ini. Nannoashu pui yocacamisi. 
LUK.18.36	Ascano nan fai cusumun tsaoshon yorahuanrasi foannaiton nicaquin ato yocani, —¿Tsoafo na iscai foancanimun? ¿Ahua huacanimun? —ishon ato yocaiton. 
LUK.18.37	Yoinifo, —Jesús Nazaret anoa cahuaniran, —huanifo.
LUK.18.38	Ascaiton nicaquin yoini, —Jesús, minfin David ahuun funaquin. Uhuun ramapaipun, —ishon cunani.
LUK.18.39	Ascano Jesús fu foaifoan asca huanifo afanan tsainonma. Asca huafiaifoanno fasi oi ashcafinin yoiriani, —Minfin David ahuun funaquin. Uhuun ramapaipun, —huariaino.
LUK.18.40	Jesús nituacucahuan ato yoini, —Nuri ua ihuushocahuun, —ato huaiton aqui ihuunifo.
LUK.18.41	Ascaiton Jesús yocani, —¿Un mia ahua ahuusca huashotiromun? —ishon yocaiton. Cumani, —Ifon, un fasi oinpaicoinran, —huani.
LUK.18.42	Ascaiton afanan Jesús cumani, —Ua icoinra huashon natian min oinsharairan, —huani.
LUK.18.43	Ascaino nantian oinsharariscatan yoini, —¡Aicho! Man mian caya huaa shara. Dios shararan, —icashu afu caiton oincaquin futsafoan arifi, —¡Aicho! Dios fasi sharacoinran, —ishon yoinifo.
LUK.19.1+LUK.19.2	Asca huatan Jesús Jericó anoashu cahuanaino nanno nocofunu ahuun anu Zaqueo ini. Nantofin ahuun niaifo pui fishomisi iniquin. Pui fishomisi futsafoan aton niaifo ini. Nanrifi ahua yopatanaimacoin ini. 
LUK.19.3	Jesús yorafoan naqui huano cahuannaiton ahuuscashoma oinpaiquin fuai mishtoshtacoianshu, —¿Ranishomain un oinnanti? —ini. 
LUK.19.4	Ahuuscashoma oinpaiquin ranain. Ascacun rusoatori ichoni finoantaima. Ichotan fai cusumun ihui niahuun ichoinacahuani. Inainacahuatan ahuunshon Jesús cahuanaiton oinshquin icashu inacun. 
LUK.19.5	Nan ihui nia naman finonfainquin foisinifoantan fuchishon, Jesús yoini
LUK.19.5	—Zaqueo, fotoriscahuu. Un min pushu ano osha fusti yoi canon, —ishon yoiaiton.
LUK.19.6	Nicai Zaqueo fotoriscani. Fasi unimasharacoinquin ahuun pushu ano iyoni. —¡Aichoran! Min uhuun pushu ano oiquin. Iquiyohuu, —Zaqueo huani. 
LUK.19.7	Ascaiton oincaquin yorahuanrasiton yoinifo, —¡Ajaa! ¡Oincapon! ¿Ahuuscaimun Jesús yora chacapan ahuun pushu ano caiquin? —icashu afi ranan yoinannifo. 
LUK.19.8	Ascafiaifoanno Zaqueo Jesús yoini,
LUK.19.8	—Ifon, natiantafin un yora ahuuomafo cashcu futsa un ato inanpacuicain. Nan un finonmafaintan fia cuscan onushori un ato finonmafaintan ato inanpacuiquin. Un diez soles fianshonfin cuarenta soles un ato inainquin. Ascan veinte soles ato fianshonfin ochenta soles un ato inaincain. Un ato onuyofiamisishaquifin un ato asca huapaiquin, —ishon Zaqueo yoini.
LUK.19.9	Ascaiton Jesús Zaqueo yoiqui isca huani, —Zaqueo, na shafata min chaca un mia soashona min Diospan facu ica afu nipanonran, —ishon yoini. Ascan nannoa pushu murannoafori ato yoini, —Na nocofunu Zaqueo arifi Abraham ahuun funa. Abraham Dios icoinra huaa cuscan arifi natian icoinra huaa. 
LUK.19.10	Ascan tsoa funoa un ato fai shara ismayoi uhuun Upa Dios anoashu un oni nanfo Dios fu ipasharanonforan, —ishon ato yoini.
LUK.19.11	Nan nicatan focani Jerusalén chaima nocoshon shinanfo, —Nan Diosin niaifo ahuun yorafo iquinai cuscan nocoti chaimaran, —ishon shinannifo.
LUK.19.12	Ascaifoan Jesús ahuara futsahuunoa ato yoiqui ato tapimaquin isca huani. —Nocofunu niaifo cuscara ini. Nan nocofunu mai futsa ari caani niaifo huashu afanan naso curashquin. 
LUK.19.13	Cataima ahuun oinmatifo mucu rafuti cunashon yoiqui isca huani, “Un mato pui paratamacoin inanfainicai. Nan puihuushon ahuara fiashu inanmitsashon finonmainifoan ahuun rafanan man finon nan un nasoaitian,” ishon ato yoini. 
LUK.19.14	Ascaiton ahuun caifo futsafoan nan noicasmacoinnifo. Ascashu caiton yorafo achon nichinifo. Nan niaifocoin yoiqui isca huanonfo, “Nan nocofunu non niaifo huapaimaran,” huanonfo.
LUK.19.15	Asca huafiaifoanno niaifocoinin catoan niaifotan afanan ahuun mai ano naso curani. Ascashu nocotan ahuun oinmatifo cunatoshini ahuuti pui man fiafomainquin tapipaiquin.
LUK.19.16	Ascaino futsan aqui oi taushon yoiqui isca huani, “Ifon, mian inan cuscan mucu rafuti finonmainifoan un mia fishoaran,” huani.
LUK.19.17	Ascaiton niaifoan yoini, “¡Aicho! Minfin oinmati sharaquin. Mian yonoshon shara. Un mia ichapama inanfia finonmafain mian fishoano un miqui fasi unimai. Un mia yoia cuscacoin min aano. Ascacun pushurasifo mucu rafuti anoafoan ato niaifo min iquiran,” ishon yoini.
LUK.19.18	Ascaino futsanri aqui oshon yoini, “Ifon, mian pui inan cuscan mucu fustiti finonmainifoan un mia fishoaran,” ishon yoiaiton.
LUK.19.19	Nicaquin nanrifi yoini, “Mirifi mucu fustiti pushurasi anoafoan ato niaifo min iquiran,” ishon yoini.
LUK.19.20	Ascaino oinmati futsari aqui oshon arifi yoini, “Ifon, naquian min pui. Un mia rashushon huashoan. Min ua inan cuscan finonmafain fiamafiashucai un funoama. 
LUK.19.21	Un miqui ratuqui un mia mucushona. Mun tapia mincai tsoa shinainma. Minricai nocohuun ramapaima. Non mia yonoshofiaitocai min noco ahua inantiroma. Mina fusti itiroran,” ishon yoini.
LUK.19.22	Ascaiton nicaquin ahuun ifoan yoini, “Min fasi chacacoin. Minfin shanishuniquin. Min tsainhuunshon un mia onaintimai. ¿Min shinanmun un futsafo shinainmaquin? ¿Uaraca futsafoan yonoshofiaiton un ato ahua inanma? Un fimisi ua mian huaa. 
LUK.19.23	¿Ascan nannori shinanfiaquin ahuuscaquin min rashushon huamun? Asca huatamarocon nan pui huamisifoanno min huaa shara icuana paratama finonmainifoan fiishquin,” ishon niaifoan yoini.
LUK.19.24	Asca huatan nanno niafo niaifoan ato yoiqui isca huani, “Nan oinmati chaca ahuun pui fiashon nan mucu rafuti finonmainifoan fiarocon inancahuun,” ishon ato yoiaiton.
LUK.19.25	Cumanifo “Ifon, nanfin ichapayacaiquin,” huaifoan. 
LUK.19.26	Afanan niaifoan ato cumani, “Un mato icon yoi. Nan ratoran futsan ua icoinra huacoinafin un fasi paratamacoinri inainqui. Ascan nan ua icoinra huamafin nan ichapama aya cuscan futsa fiainquin. 
LUK.19.27	Ascashon nanfoanfin ua noicasmacaquin yoiafoquin, ‘Noncai mia niaifo huapaimaran,’ ishon uhuunoa yoiafo. Ascacun ato ihuucahuun uhuun ointaifi ato rutushcaquin,” ishon yoiniran, —Jesús ato huani.
LUK.19.28	Asca huatan Jesús Jerusalén ano caino. Achon ahuun tapimisifo fonifo. 
LUK.19.29	Machi ahuun anu Olivo tunanman pushurasi rafu Betfagé yafi Betania ini. Nanno chaima noconifo. Nocoshon afu rafua rafu nichini.
LUK.19.30	—Pushurasi ano fotacahuun. Nocoshon man burro cahuashara nushucun man fuchicaicain. Tsoacai na burro camaqui cayomisima. Tupushon nuri ua ihuushotacahuun. 
LUK.19.31	Futsan mato yocaiton, “¿Ahuuscaquin man burro cahuashara tupuimun?” yocaifoan ato yoiquin. “Nocon Ifo yopaiton non tupuyoaran,” ishon ato yoitacahuun, —Jesús ato huani.
LUK.19.32	Ato nichiafocatan nococashon Jesús ato yoia cuscan nanscacoin huaquin fuchitoshinifo. 
LUK.19.33	Man tupuafoanno muropan ifofoan ato yocani, —¿Ahuusca huashquimun man nocon burro cahuashara tupuaquin? —anoa ifofoan ato yocani.
LUK.19.34	Ascaiton cumacaquin, —Nocon Ifo yopaiton non tupuyoaran, —huanifo. 
LUK.19.35	Nan burro cahuashara Jesús ihuushonifo. A fu rafuafoan aton sahuuti muropan catu camaqui fucashonafoanno acamaqui Jesús tsaoinifoannifo. Ascaino cani. 
LUK.19.36	Cahuanaiton fai naman cayan afofori sahuuti fucashonifo. Niaifo cahuanaiton apaonifo cuscan Jesusrifi cahuanaiton afofori sahuuti fucashonifo. 
LUK.19.37+LUK.19.38	Machi Olivo tusirimucaitan ahuunshon tapimisifo aqui noconifo. Unimacaquin oi ashcafinin Jesús yoinifo,
LUK.19.37+LUK.19.38	Dioshuunshon ahuamamishti min huaiton non oian. ¡Aicho! Nocon niaifo nocoqui oaquin. Diosin shara huamafafainni. Diosin yononi Jesús nocon Niaifocoin inon. Ahuunshon Diosin nantifi shara huanon. Ascarifiatan ahuun nai oinmatifoan nai muranshon yoicani, “Diosifin sharacoinshon yorafoqui ahuun Furun nichiniquin ato numanon,” man huaicain —ishon oi ashcafinin yoinifo.
LUK.19.39	Asca huacatan Fariseofoan yorahuanrasi muranshon Jesús yoini, —Tapimamisiton, minhuunshon tapimisifo yoihuu ascanonfoma, —huaifoan.
LUK.19.40	—Un mato yoinon. Ua yoisharayamaifoan na toquirifoan ua oi ashcafinin tsain shara ua yoicuanaforan, —ishon Jesús ato yoini.
LUK.19.41	Machi tusirimupacuquin nan pushurasi Jerusalén anoa icafo oin atohuun ramapai Jesús uaini. 
LUK.19.42	Ascashon yoiquin isca huani, —¡Ohua, Jerusalén icanoafoan! Ua icoinra huashufin man isharapacucuanaquin. Mancai tapiama natian Diospan Facu nocoa. Mancai ua niaifo huapaima. Un mato numapaifiaiton man ua tanacasmai. Natiancai un afanan mato numatiroma. Man fasi finoan. 
LUK.19.43+LUK.19.44	Mancai tapiama un mato cushunon Diosin ua catonfiacun, tsoancai mato noicasmamisifoan mato ahuuscara huaiton mato numatiroma. Mato chituacuafo nantia iqui furancatan mato rutuquin anaitishocani. Matofo yafi maton facufo rutuqui cuyoshcani. Maton pushufo paoinquin futsui. Diosin ua matoqui nichifiacun man ua nicacasmaiton mato asca huashcaniran, —ishon Jesús ato yoini.
LUK.19.45	Asca huatan Jesús Israelifoan Dios fu tsainti pushu muran iquitoshiquin oian a murannoashu ahuarafo inanmitsaifoan fuchitan ato chifi cainmaqui futsani.
LUK.19.46	Ascashon ato yoiqui isca huani, —Diospan tsain cunuquin isca huani, “U fu tsainti pushu muranshon man ua fusti cufitiroran,” ishon cunufianicun nan yomutsofoan ichananti cuscara man huapairan, —ishon ato yoini.
LUK.19.47	Asca huatan shafatifi Israelifoan Dios fu tsainti pushu muranshon Jesús ato yoini. Ascafiaiton nocon yorahuunshon Dios cufimisi niaifofo futan Moisés cununi cuscan tapimamisifo non Israeli niaifo futsafoanri Jesús rutupainifo. 
LUK.19.48	Asca huafiaifoan ato caifo futsafoan nan Jesús yoiai cuscan nicapaicoinnifo. Ascacucai a rutupaifiaquin tsoan tapinima ahuuscashomain rututirofoquin.
LUK.20.1	Ascatan shafa futsaino Jesús Israelifoan Dios fu tsainti pushu muranshon ahuun tsain shara ato yoifain ahuuscashumain Dios fu ipatirofoquin ato yoiaino nocon yorafohuunshon Dios cufimisi niaifofo Moisés cununi cuscan tapimamisifo non Dios fu tsainti pushu cushumisifoan Jesús yocanifo.
LUK.20.2	—¿Tsoan mia yonoamun min isca huanon? —ishon yocaifoan.
LUK.20.3	Jesús ato cumani, —Urifi un mato yocai. ¿Juanpan yorafo unu muran iquimapacuni tsoan yonoa asca huanimun? 
LUK.20.4	¿Diosin iyamarai nocofunufoan yononifomun? —ishon ato yocaino.
LUK.20.5	Afi ranan yocanonannifo. —“Diosin Juan nichiniran,” non huaiton Jesús noco yoitiro. “¿Ascan ahuuscaquin man Juan icoinra huamamun?” —noco huatiro. 
LUK.20.6	Ascan —“Juan nocofunufoan nichiniran,” non huaino yorafo nocoqui sinatirofo. Nantifi yorafoanmain yoimisifocun “Juanpan Diosin tsain yoimisiran,” ishon yoiafo. Ascan “Juan Diospan yonoamaran,” non icaiton toquirifoan noco rututiroforan, —icashu yoinannifo.
LUK.20.7	Ascashon Jesús yoinifo, —Noncai tapiama tsoanmain Juan yonoaquin, —huaifoan.
LUK.20.8	Jesús ato yoini, —Urificai un mato yoima tsoanmain ua yonoa un ahuarafo huaiquin —ishon ato yoini.
LUK.20.9	Ascashon Jesús ato ahuara futsan tapimani isca huaquin,
LUK.20.9	—Nocofunu futsan ahuun mau fanafaini mai futsa ari caano. Futsafoan cushushonifo. Nasoshon ahuun fana atirifi pashcashoshquinon. 
LUK.20.10	Fimimisitian mau ifoan ahuun oinmati nichini ahuun fana fimifo fishotanon. Mau cushumisifoan a oinmati sutucashon ahuuoma nichinifo. 
LUK.20.11	Ascashon futsari nichian nanrifi sutunifo. Sutuafono maisi cani. 
LUK.20.12	Ascashon afanan futsari nichini. Nanri nanscari huacashon. Maumamaquishon potanifo.
LUK.20.13	Ascashon mau ifoan shinan futsani, “¿Un ahuusca huaimun? Uhuun facucoin nan un ahuun noiai un nichicai. Nanraca nicacointirofo,” huani.
LUK.20.14	Ascano ahuun facucoin mau ano oaiton fuchinifo, “Ahuun facucoin oiquin. Non rutucoinon. Apa naano naafo ahuun facu ifoaiquin. Non rutunoncahuun. Afin aton apa fiama noncairocon non fianon,” ishon yoinannifo. 
LUK.20.15	Asca ocun achicashon mau pasotain iyoshon rutucoinnifo. ¿Asca a mau ifoan nicatamun ahuun facu rutuafo ato ahuusca huaiquin? 
LUK.20.16	Oshon mau cushumisifo ato rutuquin anaitishon futsafoan ahuun mau cushumaniran, —ishon Jesús ato yoini. Nicacatan, —Ascanacama ipainonran, —inifo.
LUK.20.17	Ascaifoan Jesús atosi oinquin ato yocani. —¿Asca ahuuscaquimun Diosin tsain nunori yoiquin?
LUK.20.17	“Pushu yonomisifoan, ‘Ahuun quishi chacaran,’ ishon potafiacun ifoan afanan shara catonshon nichiano pushu onitiro.”
LUK.20.17	Nanscarifiai man Diospan Furun pota. “A chacaran,” huafo. Ascafiacun Diosin man catoan ahuunoashu fustisi yorafo Upa Diosin fu nipatirofoquin. 
LUK.20.18	Ratoran futsa a nicacasmaifo omitsiscatiro. Asca ratoran futsanfoan nicacasmariamisicun naitian a omitsiscapanacafo muran potashquinran, —ishon Jesús ato yoini.
LUK.20.19	Nicacanashu Moisés tsain tapimamisifo yafi nocon yorafohuunshon Dios cufimisi niaifofoan Jesús achipainifo cunu muran iquimashcaquin. Atohuunoa yoiaiton nicacani aqui sinanifo. Ascafiashocai a nicapaiyaifoqui musucaquin tsoan achinima.
LUK.20.20	Ascacun nan fuparamitsamisifo Jesús fu foanfafainmisifo ahuun tsain nicapaicani ahuarashta amaquiri yoiaiton ato niaifoqui chanishcaquin Jesús achinonfo. Asca nanfo Jesusqui nichinifo cuncun huaqui yocatanonfo.
LUK.20.21	Ascano nanfoan focashon Jesús icon tsainman yocanifo, —Tapimamisiton, ahuara icocoin fusti min noco yoifafainmisi. Nan atirifi min yoiai cuscan nannoricoinrifi min noco yoifafainmisi. Ascashon icon fustisi min nantifi yorafo Diospan tsain yoifafaini. Minricai ahuara yoipai ranomisima. Nantifi min ato cayacafi yoia. 
LUK.20.22	Asca sharamainquin noco yoihuu. ¿Norifimun non Romanonfoan aton niaifo Cesari non pui inainquin? —ishon yocaifoan.
LUK.20.23	Nan fuparamitsamisifoan yoiaifo cuscan onanshon Jesús ato yoini.
LUK.20.24	—Ua mato toro fusti ismacahuun, —ato huaiton. Ismaifoan ato yocani, —¿Tsoa ointsa torohuun nuuamun? ¿Tsoan ahuun anuri nuuamun ua yoicahuun? —ishon ato yocaiton. 
LUK.20.25	—Niaifo Cesarnaran, —huaifoan.
LUK.20.25	—Ascan Cesarnacun nan inancahuun. Ascan Diosinacuri Dios inancahuun, —ishon ato yoiaiton. 
LUK.20.26	Nicacani fasi mustairicatan yoinifo, —Nan yoiai cuscacai tsoan tafitiroma. Fasi tapisharacoianran, —icashu ahuun yoinannifo. Ascacucai yorafoan ointaifi, —Jesús amaquiri noco cumaran, —ishon tsoan yoitiroma. Ascashu afanan tsoa puusinima.
LUK.20.27	Ascano nannori Saduceofo ini. Nanfoan shinanquin isca huamisifo, —Yora naashucai afanan funinacamaran, —ishon yoimisifo. Ascan nanfo Jesusqui fucashon yocanifo.
LUK.20.28	—Tapimamisiton, Noco shuni Moisés noco cunushoqui isca huani, “Ratoran futsan ahuin futan facu acashma naano afu nanua futsan ahuun facahua fitiro a futan facu aashquin,” ishon cununi. 
LUK.20.29	Ascacun un mia yoinon. Siete nanupacuafo ini. Nan iyoacoinnin iyoacaichin ainfo fiqui tau huani. Ascafiashon a futan facu acashma naani. 
LUK.20.30	Ascano chipocu futsan arifi ahuun facahua fini. Arifi aqui facu acashma naani. 
LUK.20.31	Ascano chipocu futsanri arifi fiini. Nanrifi afutan facu acashma naani. Nanscasiai amaqui nai cuyonifo. Aqui facu acashma. 
LUK.20.32	Ascatan ahuun unutani arifi ainfo naani. Facu nanuashma. 
LUK.20.33	¿Ascan ratotocaimun nai muranshon nan yorafo naashu funiaifotian fiishquiquin nan fusti fipashu amaqui nai cuyoafo? —ishon yocaifoan.
LUK.20.34	Jesús ato cumani, —Yorafo nuno mai ano niyoashu nocofunufo yafi ainfofo fiananmisifo. 
LUK.20.35	Asca ratoranfoan Diosin tsain icoinra huacun Diosin ato imasharatiro afu ipanonfo. Asca nanfo naashu afanan funiashu Dios icari nocotan afanan fianantirofoma. 
LUK.20.36	Afananricai tsoa natiroma. Nanfo Diospan oinmati afu nai muran ica cuscarafo. Ascashu Diospan facufo. Naashu funicatan Dios fu nipanacafo.
LUK.20.37	Ascan Moisésirifi noco yoini yora naashu afanan funitiro nipashashquin. Ascashon noco yoiquin isca huani, “Chofo uru manhuain murannoa Diosin oi un nicani. Ua yoiqui isca huaiton, ‘Unfin Abraham non Isaac non Jacob non afoan aton Diosiquin natian ufu niafo,’ ” ishon Moisés yoini. 
LUK.20.38	Yora naashu afanan funiyamaino ahuuscashumun Dios fu itirofoquin. Ascafia ascarama. Yora man naafianishaquin afanan nanfofin Dios fu ipatirofoquin. Ascacun Upa Diosifin ato Diosiquin. Diosinafin nantifi niafoquin, —ishon Jesús ato yoini.
LUK.20.39	Ascaiton nicacani Moisés cununi cuscan tapimamisifoan yoinifo. —Tapimamisiton, min ato cayacafi yoiran, —huanifo.
LUK.20.40	Ascashocai afanan tsoan yocapainima. Ato cumasharaino aqui ranonifo.
LUK.20.41	Ascatan Jesús ato yocani, —Asca ahuuscaimun “Cristo David ahuun funaran,” huamisifoquin. 
LUK.20.42	Nan Davidcoinin fanainti cunuqui isca huani,
LUK.20.42	“Upa Diosin uhuun Ifo Cristo yoini isca huaquin, ‘Minfin ufu niaifocoinquin. 
LUK.20.43	Mia noicasmaifoan min ato finoncoian. Un ato shatumashquin mia afanan ahuusca huatiroma. Min ato iquiniran,’ ”
LUK.20.43	ishon Diosin yoini cuscan David cununi. 
LUK.20.44	¿Criston David Ifono ahuuscashucon ahuun funa itiromun? —Jesús ato yoini.
LUK.20.45	Ato asca huatan afu rafuafori ato yoiaiton yora huarasifain arifi nicanifo ato yoiqui isca huaiton.
LUK.20.46	—Oinfain. Moisés cununi cuscan tapimamisifoan sahuuti chainipafo sahuusho ato oinmafoanfafaicani fasi tapicoianforan ato huamapaicani. Yora ichaparasi ano foanscacani “Sharacoinforan” ato huamapaicani. “Nanfoan fasi Diosin tsain tapicoianran” ato huanonfo. Ichananti pushu muran iquitan shafacafi tsaotiofo ato oinonfo. Ichananshon piyainfoannori shafacafi tsaopaicani. 
LUK.20.47	Ascasho ainfomaqui funu naafo parashon pushu ato fiancani. Ascatan fasi chaicoinri cufiriatirofo atohuunoa shinansharanonfo. Ascafia nanfo fasi fuparamitsamisicoinfo. Nanfocaifin Dios ato onaintimaquin finacoinshquiquin, —ishon Jesús afu rafuafo yoini.
LUK.21.1	Ato yoitan fuhuunina cahuan Jesús oinni yora mafo ichapayafoan pui ichapa nanuti muran nanuiniyaifoanno. 
LUK.21.2	Asca huaifoanno ainfo funuoma otan arifi nanuni. Toroshta rafusi a muran nanuni.
LUK.21.3	Ascashu oiainfoan Jesús ato yoini, —Un mato icon yoi. Na ainfo funuoma ahuuomashtafiashon inancoian. Ahuun toroshta rafu cuyoina. Ascacun na ainfo funuomashta fasi Dioshuun noicoinquin inanshara. 
LUK.21.4	Asca ichapayafoancai Dios inanfiacaquin atirifi tsoan inanqui cuyoafoma tushu huafo. Na ainfoan Dios inain cuscacai ichapa yafoan inansharacoianfoma. Ascafia na ainfo funuoma ahuuomafiashon nantifi ahuun pui man inanquin cuyoina. Man inanqui anaitia afanancai ahuahuunshon ahuun tushu fitiromaran, —ishon Jesús ato yoini.
LUK.21.5	Ascano afu rafuafo afiranan yoinancaqui yoinifo, —Nocon Dios fu tsainti pushu toquiri putsamuashu cunuacua fasi sharashtacoin. Yorafoan ahuara sharashta Dios inancoianfo cuscan nutamuacua, —icashu yoinannifo. 
LUK.21.6	Ascaifoan Jesús ato yoini, —Nan man oiain toquiri putsamuashu cunua Dios fu tsainti pushu chipo paoinshquin. Afanancai toquirifo putsamushquimaran, —ishon ato Jesús yoini.
LUK.21.7	Ascaiton cumanifo, —Tapimamisiton, ¿Nan min yoiai cuscamun ahuutian iishquiquin? ¿Ahuuscashomun non tapitiroquin a ishquiai cuscan? ¿Diosimun noco ahua futsa ismaiquin non tapinon? —ishon yocaifoan.
LUK.21.8	Jesús ato cumani, —Oinfain. Mato parapaicaniqui. Yora ichapafoan, “Un Cristoran,” ishon mato parapaishcani. Ascashon nanfoanri yoishcani, “Un mato yoia cuscan Cristo samamashtacoin oiran,” ishon mato yoiaifoan ato tanayamacahuun. 
LUK.21.9	A man nica yorafo rutunainfoanno ratuyamacahuun. Man nica futsafoan aton niaifo potashu arifi niaifo ipaiyaiton nicai ratuyamacahuun. Nan un yoiaifin nanscacoin aashquiquin. Ascafia nantifi cuyoaitian nocoataima.
LUK.21.10	Iquisi mai futsa fu yorafo rutunainfoanno mani futsafori mani ya futsafori rutunainfoanno. 
LUK.21.11	Ascaino mai futsafoari fasi mai nayanaiyaicaino mai futsafoariri yora tushuomafo icaifoanno. Mai futsafoariri pau isininpacoinfoan ishquicani. Ahuara chaca futsa futsatapafo icaino yorafo fasi ratucoinshcani. Nai ari tsoan oinyomisima cuscara oincani fasi ratucoinshcani.
LUK.21.12	Ascataima achicashon mato ichananti pushu muran iyoshcani niaifofoan mato yocanon. Ascashon chipo mato cunu muran iquimashcani. Asca huatan niaifo futsafoan ointaifiri afanan mato asca huashcani. Uhuunshofin mato asca huashquicani. 
LUK.21.13	Mato asca huafiaifoan man ato uhuunoa yoitiro. 
LUK.21.14	Ascan man niaifofo ano cataima shinanchacayamacahuun nanfoan matohuunoa tsain chaca yoishcani. 
LUK.21.15	Ascafia unfi mato cayacafi yoimamaicain man ato cumasharanon. Uhuun tsain shara un mato nomuran nanumashquin. Ascano nan mato noicasmaifoan tsoan mato cumayamafain matori tafitirofoma. Ascashori tsoancai anorimaran mato huaima.
LUK.21.16	Ascashon mato upafo futan uhuafo non mato yoracoinfo non man yorahuan futsafoanri mato achimashon atirifi mato rutumashcani. 
LUK.21.17+LUK.21.18	Ascano uhuunshon nantifi yorafoan mato noicasmafiaifoan Upa Diosin mato cushusharafafainshquin. Ascashon mato rutufiafocai ahuashta man funotiroma. 
LUK.21.19	Ascan omitsiscafiaquin man ua potama nan man naitian uhuun tsain tanasharashu Upa Dios fu man ipasharashquin.
LUK.21.20	Mato noicasmaifo aton ranushumuafoan Jerusalén chituacuaifoan oinquin man tapitiro man samamashta Jerusalén cuyoi. 
LUK.21.21	Nanscara oincani Judea mai anoafoan machi ari ichotacahuun Jerusalén anoafomaqui. Patashari icafo Jerusalén muran fuyamacahuun. 
LUK.21.22	Nantifi Diosin tsain cununi cuscan Jerusalenhuunoa nanscacoin aiquin. Nantian Jerusalén anoafo Diosin ato onaintimai. 
LUK.21.23	Ascacun ohua. Ainfo facu nanuafo yafi aton facu yomumishti shoma acaifoya nantifi Israel anoafo fasi omitsiscaashcani. Yora futsafo fasi atoqui sinacoincaquin ato asca huashcani. 
LUK.21.24	Ato rutufain atirifi achicashon mai futsafoari ato nichishcani. Ato asca huatan a Israelifoma Jerusalén ano iyoshcani. Nan Diosin ato nasopaiyaitian Israelifo afanan Jerusalén ano fushcani. Yora futsafo afanan aton niaifo inonma.
LUK.21.25	Ascaino nantianri fari yafi oshu non fishifo nan imisima cuscain futsushcani. Ascaiton nuno mai anoafoan oincani fasi ratucoincaquin yoishcani, “¿Ahuuscaimun unuhuan fasi fuchoaino ahuun oi achacoinquin? Noncai iscara oinyomisimaran,” icashu ratucani afiranan yocanonanshcani. 
LUK.21.26	Ascaiton oincani yorafo ato ratupan naiyoshcani. Nai ari yafi mai ano ahuara chacafo tsoan oinyomisima cuscarafo oincani. 
LUK.21.27	Ascaifoanno nantianri un nai ariashu coin camaqui mai ano fotoshquin. Ascaiton nantifiton ua oinshcani. Un Diospan facuashu uhuun curushhuunoashu un fotoaiton ua oinshcani. Un nantifi iquinai cuscan. 
LUK.21.28	Ascacun nan un mato yoiai cuscacoin tau aino nan ua icoinra huafo unimacain ua manasharayanan itisharacahuun. Nanscacoin aino un matoqui oti chaimaquin mato numayoi, —ishon Jesús ato yoini.
LUK.21.29	Ascashon afanan ato yoiqui isca huani, —Nan fana higuera yafi nii futsafohuunoari shinancahuun. Nanhuunshon mato ahuara futsa tapimanon. 
LUK.21.30	Nan nii pui risquisi futsuaiton man tapitiro manmain fariaitonfin. 
LUK.21.31	Nanscarifiai nan un mato yoiai cuscacoin aiton tapicahuun Diosin niaifoan ahuun yorafo iquinai cuscan man nocoti chaima.
LUK.21.32	Ascacun un mato icon yoi. Ahuarafo un mato yoiai cuscacoin aiton nataishoma oinyoshcani. 
LUK.21.33	Ascaino nai yafi mai cuyoshqui. Uhuun tsain cayacafi iconcoin. Fiananancai apanacama. Un mato yoiai cuscacoin aashquin.
LUK.21.34	Ascacun oinfain. Un matoqui nocoriscatashquin. Man itisharayamano ahuarafo ahuuscarai futsui. Ascacun ahuara chaca huayamacahuun. Paunyanan monofafainyamacahuun. “¡Ohua! Un ahuuscarairan,” ishon shinanfafaiyamacahuun. Nanscafin nan ua icoinra huamafofo aaquin. Afo itisharafomano un nocoriscatashquin. Afo icai cuscan ayamacahuun. Oinfain. Masharo nicatsashu cunu muran iquitiro cuscan ayamacahuun. 
LUK.21.35	Ahuarafo ahuuscarai futsuaino nan maitio omitsiscai futsushcani. 
LUK.21.36	Ascacun itisharayanan Upa Dios cufifafaincahuun omitsiscaitian ahuun curushhuunshon mato amapaiyai cuscacoin huashcaquin. Ascashu man chipo uqui nocoaitian un matoqui unimatiroran, —ishon Jesús ato yoini.
LUK.21.37	Ascatan shafatifi Israelifoan Dios fu tsainti pushu muranshon ato yoini. Yamutifi machi ahuun anu Olivo ano oshani. 
LUK.21.38	Funamanritifi aqui fupaonifo Dios fu tsainti pushu muranshon nicashcaquin.
LUK.22.1	Nan noco caifo Israelifoan ato fusititian shinanpaonifo Diosin nai oinmati ato facu iyoafofosi finonmani rutuquima. Ascan nan fusiti shafa anunifo pan farashati maisiran ishon anunifo man nocoti chaima. 
LUK.22.2	Ascan nantianri nocon yorafohuunshon Dios cufimisi niaifofo yafi Moisés cununi cuscan tapimamisifo ichanancashon shinanqui isca huanifo, —¿Ahuuscashomun non Jesús ato rutumatiroquin? ¿Ahuara chaca ahuunoa non yoitiro ato rutumashquin? Non cashman rutuaino yorafo fasi mucacani noco raca asca huatirofo, —icashu yoinannifo.
LUK.22.3	Ascaino nantianri Judaspan ahuun nomuran Satanás shinanchacamariscatani. Nan Judaspan ahuun anu futsa Iscariote nanrifi Jesús fu rafua futsa ini. 
LUK.22.4	Ascashu niaifofo ano cani atofu tsainquicai. Ascano cashon ato yoini, —Unmun ahuuscashon Jesús ato achimatiroquin matoqui ihuunonfo, —ato huaiton. 
LUK.22.5	Nicacani fasi unimacoincaqui yoinifo, —¡Aicho! Non mia pui inain min noco Jesús ato achimashocun, —ishon Judas yoiaifoan. 
LUK.22.6	Judas ato cumani, —Ai. Man ua yoia cuscan un mato Jesús achishotiroran, —ishon yoini. Ascacun nantian Judaspan shinanni ahuuscashomain un Jesús ato achishotiroquin. Yorahuanrasi yamaino achimapai.
LUK.22.7	Asca noco fusititian non misi farashati maisi pimisi. Diospan nai oinmatinin nocon shunifoan ato facufo rututamarocon Diosin ato yononi cuscan chashoanun facufo rutunifo. Ascacun nocon fusititian norifi chashoanun facu rutumisi nocon shunifoan ani cuscan shinanshquin. 
LUK.22.8	Ascacun Jesús Pedro yafi Juan nichiqui ato yoini isca huaquin, —Itishara huatacahuun. Non chashoanun facu picanon, —ato huaiton.
LUK.22.9	Cumanifo, —¿Rato pushu muran caashon non ati shara huaicaimun? —ishon yocaifoan.
LUK.22.10	Jesús ato cumani, —Jerusalén ano nocoshon man oian nocofunun unu tutsaomushon foaiton nan mufaitacahuun. Ascashu nan iquiaino afu iquifainshon pushu ifo man yoiqui isca huatiro, 
LUK.22.11	“Nocon tapimamisiton mia yocaqui isca huaa, ‘¿Rato cunu muranshon ufu rafuafo futan non chashoanun facu picaimun?’ ” ishon man yoiaiton. 
LUK.22.12	Mato cunu uhuapa fomancayan ismai. Nan cunu muranfin nan non yopaiti mato ismaiquin. Nannoshon atishara huacahuun, —Jesús ato huani.
LUK.22.13	Ascaino nan rafu Jerusalén ano focashon nan Jesús ato yoia cuscacoin oinnifo. Nannoshon chashoanun facu pichashonifo.
LUK.22.14	Ascashon man itishara huashoafono Jesús yafi afu rafuafo ari fonifo. Nococatan nantifi sapa ano tsaonifo.
LUK.22.15	Ascashu tsaoafoan Jesús ato yoini, —Un matomaqui nataima un fasi mato futan chashoanun facu piiyopaimisi. 
LUK.22.16	Ascacun un mato iquisi icon yoiyoi uncai afanan mato futan piiyoima. Nan man Upa Dios niaifoan nantifi iquina ano nocoaitian yafi natian un acai cuscan ahuu cuscaramainquin man tapishquin, —ishon ato yoini. 
LUK.22.17	Ascatan cucho finifoan Apa Dios cufiyoni, —¡Aicho! Upan —huatan. Ato cucho inanqui yoini, —Ayapacucahuun. 
LUK.22.18	Un afanan mato futan na fimi unu ayaima nan un nasoaitian uhuun Upa Dios fu nantifiton niaifo un iishquiran, —ato huani.
LUK.22.19	Asca huatan Jesús misi finifoan afanan Apa cufiyoni, —¡Aicho! Upan, —huatan. Torupacushon atoti inanqui afanan ato yoini, —Naafin uhuun caya cuscaraquin. Un nantifi yorafohuunoashu nai. Ascacun nan man piaitian ua shinanfafaicahuun, —ishon ato yoitan.
LUK.22.20	Nanscarifi huaquin cucho finifoantan ato ayamapacuquin yoini, —Na ayatihuunshon un mato ahuara funa shara yoi isca huaquin, “Uhuun imi foaino un matohuunoashu nai man ufu uhuun Upa Dios ari ipanon,” —ishon ato yoini.
LUK.22.21	Ascashon Jesús afu rafuafo yoiqui isca huani, —Nuno ufu sapa ano tsaoan futsan ua ato achimai. 
LUK.22.22	Ascan Upa Diosin tsain inon pacoai uhuunoa cununi cuscacoinfin un naicain. Ascafia nan nocofunun ua ato achimanai cainyamanifin shara icuanaquin, —ishon Jesús ato yoini.
LUK.22.23	Ascaiton nicacani afu rafuafo yocanonannifo, —¿Rato futsacaimun non achimaiquin? —icashu afi ranan yoinannifo.
LUK.22.24	Ascatan rato futsacaimun fasi finoinnifoan niaifocoin ishquiquin icashu fochishmanantanannifo.
LUK.22.25	Ascaifoan Jesús ato yoini, —Nan icoinra huama niaifofoan ato curushcain yonofafainmisifo. Ato asca huafiacaquin yoimisifo, “ ‘Noco shara huashofafainmisiforan,’ ishon nocohuunoa yoicahuun,” ato huamisifo. 
LUK.22.26	Asca huafiamisifo marifi ato cuscara iyamacahuun. Ascatamarocon facu pushco cuscara icahuun. Nanfo nan iyofofoan ato yonoafo cuscan ato ashotirofo. Ascatari niaifopaicaquin futsafo shara huacahuun. Asca nan mato shara huafafainmisi nanfin niaifo iishquiquin. 
LUK.22.27	¿Ascan ratotocaimun futsafo finoanquin? ¿Futsafo yonomafafainmisi iyamarai ato yonoshomisi? Nan icoinra huamafoan yoimisifo nan yonomitsamisitocaifin futsafo finoanquin ishon yoimisifo. Anori yoifiafo uncaifin mato yonoshomisiquin.
LUK.22.28	Ascafia ahuara chacafo finonfiaqui man ua potama. Man uhuun nuua. 
LUK.22.29	Ascacun uhuun Upa Diosin ua catoan un afu niaifo inon. Nanscarifi aquin un mato catoan man ufu niaifo inon. 
LUK.22.30	Ascano un mato yoiai cuscan un niaifoanno marifi man ufu niaifofo iishqui. Nocon Upa Dios ari man ichanaintian marifi man ufu tsaoshquin. U futan pifain man ufutan ayashquin. Ascashu nocon caifo Israelifoan aton niaifofo man iishquin. Nan doce shoco noco caifofoan ato niaifo man ishquiran, —ishon Jesús afu rafuafo yoini.
LUK.22.31	Asca huatan Jesús Pedro nan ahuun anu futsa Simón yoini, —Simón, Satanás Dios yocashon mia chaca huamapai. Umaqui mia imapaiquin. 
LUK.22.32	Ascafia un mia Upa Dios cufishona min ua icoinra huafain afanan ua tanasharanon. Ascan min afanan uqui nasoaino ufu rafua futsafori min ato yoisharatiro ua tanasharanonfo, —ishon yoiaiton.
LUK.22.33	Pedronun cumani, —Ifon, mia cunu muran iquimanaifoanno urifi un mifu iquitiro. Ascashon mia rutuaifoannori urifi un mifu natiroran, —huaiton.
LUK.22.34	Afanan yoini, —Pedro, un mia yoi. Tacara cuoataima min ato yoiquin, “Un Jesús oimisimaran,” ishon min ato yoiqui rafu non fusti huairan, —ishon Jesús yoini.
LUK.22.35	Asca huatan Jesús ato yocani, —¿Un mato nichiyamuatian pui non forusa non sapato futsan maisi nichiano man ahuara futsari yopaiyamuamun? —ishon ato yocaiton.
LUK.22.35	Cumanifo, —Noncai ahuara futsa afanan yopayamuama, —huaifoan.
LUK.22.36	—Asca natian pui ayashon mato pui fofain maton forusari fotacahuun. Asca nopu yopaquin maton sahuuti shochiquirinoa futsahuunshon nopu ficahuun. 
LUK.22.37	Ascacun uhuunoa cununifo isca huaquin, “Arifi yoicaquin ‘man chaca huamisiran,’ huashquicani,” ishon uhuunoa cununi. Uhuunoa icon yoiamafiaquin nan icocoin yoi cafisca huaafo. Ascano uquin cununi cuscan samamashtacoin aiquin, —ishon ato yoiaiton.
LUK.22.38	A fu rafuafoan yoinifo, —Oinpon. Na nopu rafu, Ifon, —huaifoan.
LUK.22.38	—Un mato yoipaiyai cuscacai man tapiama. Ascacun non afanan aya tsainquimaquin, —ishon ato yoini.
LUK.22.39	Nan camisi cuscan machi Olivo ano caino afu rafuafo achon fonifo. 
LUK.22.40	Nanno nocoshon ato yoini, —Upa cuficahuun Satanás mato chaca huamapaiyai cuscan huashcaquima. Ascacun ua potashcaquima cuficahuun, —ato huani.
LUK.22.41	Ato asca huatan chaimashta atomaqui caashon Apa cufinquin isca huani ahuun ratoconun mai chachipacufoan Apa cufini.
LUK.22.42	—Upan, min ahuara futsa yorafo numashqui atiromamainquin nan min apaiyai cuscan huahuu. Unfi mun itisharaquin atohuunoashu omitsiscacai naashquin, —Apa huaino.
LUK.22.43	Ahuun oinmati afu nai muran ica aqui niriscatan mutsismainifoanni.
LUK.22.44	Asca huaino fasi curushcain Jesús Apa cufini fasi ahuun nomuran nan omitsiscai cuscan shinanquin. Ascaino imi foya niscan maiiqui futosomuni.
LUK.22.45	Ascacaini afanan afu rafuafo ano caaquin oian man oshafo ini. Fasi aton Ifon omitsiscaiton shinancani oshafainnifo.
LUK.22.46	Atoqui nocoshon oian oshafoan ato yoini, —Ahuuscain Upa cufitama man oshariai. Ascaquima Upa cuficahuun yoshin chacapan mato chaca huamapaiyai cuscan huashcaquima. Ua potashquimari cuficahuun, —ato huani.
LUK.22.47	Nan ato yoiai muran yorahuanrasi nocotoshinifo. Nan afu rafumisi futsa Judascaifin rufofo oaino acho yora huanrasi funiquin. Nocotan Judaspan tamo tsoacatoshini. 
LUK.22.48	Ascaiton Jesús Judas yoini, —¿Judas, nan Diosin ua catoancaimun ua tamoqui tsoacaihuunshon mian ato achimaicai? —huani.
LUK.22.49	Asca huaiton oincaquin afu rafuafoan Jesús yocanifo, —¿Ifon, non ato nopu rurapacutiromun? —ishon yocanifo.
LUK.22.50	Asca huatan futsan nopu fifaitan nocon yorafohuunshon Dios cufimisi niaifocoinin ahuun oinmati pashtufain rurani.
LUK.22.51	Ascaiton Jesús yoini, —Unuhuu, —huatan afanan ahuun pafiqui funa futsa panichirishcatani.
LUK.22.52	Ascashon Jesús nocon yorafohuunshon Dios cufimisi niaifofo yafi ranushumuafo yafi Dios fu tsainti pushu cushumisifo yocani, —¿Ahuuscai nopu yafi coshatifo ya man uqui fuamun? 
LUK.22.53	Shafatifi Dios fu tsainti pushu muran un matofu icanocai man ua achipaiti huama. Asca na yamu man uqui fua Satanás maton ifoanno, —Jesús ato huani.
LUK.22.54	Ascafiaiton achicashon nocon yorafohuunshon Dios cufimisi niaifocoinin ahuun pushu ano iyonifo. Ascaino chipo achon Pedro cafiaquin fishtanima. 
LUK.22.55	Umainti chii cutuhuashu yooaifoanno Pedrori atofu yooni. 
LUK.22.56	Ascaiton niaifoan ahuun oinmati shomayaton Pedro fuchini. Chii uruquin fuchashaiton ahuun fuso onanshon yoini, —Naafin nan Jesús fu imisiquin, —huaiton.
LUK.22.57	Pedronun cumani, —Ma, ainfon. Uncai Jesús oinmisima, —huani.
LUK.22.58	Man ascano futsanri afanan onanshon yoini, —Minfin nan Jesús fu imisi futsaquin, —huaiton. —Ma. Unmafinquin, —Pedronun huani.
LUK.22.59	Man ascano chipo afanan futsanri onanshon yoini, —Nancoinfinquin. Jesús fu cahuacacaimisi. Nanrifi Galilea anoaran, —ishon nocofunu futsan yoiaiton.
LUK.22.60	—Min yoiai cuscacai un tapiama. Uncai Jesús oinmisimaran, —itapaiyaino tacara cuoni. 
LUK.22.61	Nanscatanaino ifiacucahuan Jesús Pedro fuistani. Fuistanaiton nan Ifoan yoia cuscan shinanriscatani, —Tacara cuoataima min yoiquin rafu non fusti huai, “Un Jesús oinmisimaran,” —Jesús huacun Pedro shinantani. 
LUK.22.62	Umaintinoashu chifi caicaintan fasi uaicoinni.
LUK.22.63	Ascaino nan cushuafo Jesusqui cashu mutsamai taunifo. 
LUK.22.64	Ascano fufoposhon sutucashon yocanifo, —¿Mia tsoan acamainquin? Oinyamafiashon noco yoihuu, —huanifo. 
LUK.22.65	Asca huashon roaqui futsanifo.
LUK.22.66	Shafatapaiyaino Israelifoan niaifofosi nan yorafohuunshon Dios cufimisi niaifofo non Moisés cununi cuscan tapimamisifoan ichanannifo atoqui Jesús iyoafoan yocashcaquin.
LUK.22.67	Ascashon atoqui iyoafoan yocanifo, —¿Minmun Criston? ¿Diosin mia catonni? Noco yoihuu, —ishon niaifofoan yocaiton.
LUK.22.67	Jesús ato cumani —Un mato, “Ai,” huaitocai man ua icoinra huaima. 
LUK.22.68	Ascashon un mato yocaitoricai man ua cumaima. 
LUK.22.69	Ascacun natian yafi nantishon tapiquin uhuun Upa Diosin ahuamamishti huatiro futan un nantifi ato iquipacunacaran, —ishon yoiaiton.
LUK.22.70	Afanan yocanifo, —¿Ascan minmun Diospan facu? —ishon yocaifoan.
LUK.22.70	—Nan man yocain cuscafin unquin, —ato huani.
LUK.22.71	Ascaiton nicacaquin yoinifo, —Nicacapon. Afanancai ahuunoa tsain chaca huaifoan non yopaima. Naan yoiai cuscan noficoin man non nicairan, —icashu yoinannifo.
LUK.23.1	Ascatan Israeli niaifofoan Jesús aton niaifocoin shinanmaqui iyonifo. Nan Pilato niaifofin Romanonfoan ato niaifo iniquin. 
LUK.23.2	Ascano niaifofoan Jesús tsain paranacaquin yoinifo, —Na nocofunun fasi noco yorafo fucash huaquin ato yoia, “Romanon niaifoan mato pui yocaiton inanyamacahuun,” ishon yoifain “Un Diospan facu un mato niaiforan,” noco huaran, —ishon Pilato yoinifo. 
LUK.23.3	Ascaiton Pilatonun yocani, —¿Minmun Israelifoan niaifo? —ishon yocaiton.
LUK.23.3	Jesús cumani, —Nan mian yoiai cuscafin unquin, —huani
LUK.23.4	Ascaino Pilato nocon yorafohuunshon Dios cufimisi niaifofo yafi nanno nia futsafo ato yoini, —Na nocofununcai ahuara chaca yoima. Ahuashtacai ahuun nuama non iquimanai, —ishon ato yoini. 
LUK.23.5	Ascafiaiton fasi curushcain cumanifo, —Na nocofununfin ato yoiquin Judea maitio fasi ato fucash huafoanfafaini. “Romanonfoan niaifo non potanon,” ishon yoiaquin. Tau huaqui Galilea anoafo yoiqui fucash huatan nunorifi man oaran, —huanifo.
LUK.23.6	Ascaifoan nicaquin Pilato afanan ato yocani, —¿Na nocofunumun Galilea anoa? —ishon ato yocaiton. 
LUK.23.7	—Aifain, —huaifoan. —Asca un Herodesqui Jesús nichinonquin. Nan Galilea anoa niaifoquin. Ahuuscamain huaicai afi noco yoinon, —ishon Pilato yoini. Nantianri Herodes arifi Jerusalén ano oni.
LUK.23.8	Jesús aqui nocoaiton fuchitan Herodes unimacoinni. Fasi oinpaimisishaquin. —Ahuamamishti noco ismapainonran, —ishon ahuun nomuran shinanni. 
LUK.23.9	Ascashon fasi ahuarafo Jesús yocapaifiaitocai cumanima. 
LUK.23.10	Ascaino nocon yorafohuunshon Dios cufimisi niaifofo yafi Moisés cununi cuscan tapimamisifo Herodesqui fasi chanirianifo chaca huacaquin. 
LUK.23.11	Ascaino Herodes futan ahuun ranushumuafoanri fasi cashumutsama huaquin roarianifo. Niaifoan sahuuti sahuumatan Pilato ano afanan nichinifo. 
LUK.23.12	Pilato fu Herodes shara huantananyamafiamisishaquin nantian shara huantanannifo. Jesús achicanisi raunannifo.
LUK.23.13	Ascacun Pilato afanan ato cunani. Nocon yorafohuunshon Dios cufimisi niaifofo yafi niaifofo futsafori ichanan huashquin. 
LUK.23.14	Ascano ato ichanan huashon ato yoini,
LUK.23.14	—Man uqui na nocofunu ihuua. Man ua yoia naton yorafo tsain chaca yosian Romanonfoan aton niaifo non potanon, icaran ishon man ua yoia. Ascafiacai ascarama. Maton ointaifi un yocafiaitocai man ua yoiai cuscan ua cumaqui chaca huama. 
LUK.23.15	Herodesricai ahuunoa ahua chaca nicama nan man yoiai cuscan. Ascacun Herodes nocoqui afanan Jesús nichian. Na nocofununcai ahua chaca huamafinquin naashquin. 
LUK.23.16	Ascacun un onaintimaiyoi catanon, —ishon ato yoini.
LUK.23.17+LUK.23.18	Ascaino mucainifoannifo. —Na nocofunu rutuhuu. Barrabás noco cainmashohuun, —huaifoan. Fuusititiansi Pilato a cunu muran iquiafo fusti ato caimapaoni. Faritifi nan yorafoan cainmapaiyaifo Pilaton ato cainmashopaoni.
LUK.23.19	Nan Barrabasfin yora rutumisi iniquin. Nantori yoini, —Romanonfoan niaifo non potanon, —ishon yorafo yoini. Ascaiton cunu muran iquimanifo. 
LUK.23.20	Ascaifoan afanan Pilatonun ato yoini Jesús nichipaiquin. 
LUK.23.21	Ascafiaino afanan mucainifoan yoinifo,
LUK.23.21	—Mastahuun, —huarianifo.
LUK.23.22	Ascaifoan afanan Pilato ato yoini, —Ahuuscacufin. Ahuacai chaca huamafinquin. Ahuashtacai chaca huatananma napanan. Unfin onaintimashon nichiqui catanon, —ishon ato yoini.
LUK.23.23	Ascafiaino oi ashcafinin, —Mastahuun, —huarianifo. Yoiquin unuyamacaiyaifoan Pilato shinantani ascaiton, —Mafin acahuun. 
LUK.23.24	Man fasi yoiriaicai asca nan man apaiyai cuscan huacahuun, —ato huani. 
LUK.23.25	Nan Barrabás yora rutufain niaifo potapaifiamisicun nancai cunu murannoa cainmafain Jesusrocon ato inanni nan apaiyaifo cuscan huanonfo.
LUK.23.26	Jesús iyocaquin oianfo Simón pushurasi patasharinoashu oaiton fuchitan Simón Cirene anoa yononifo, —Ihui coyan iquinan noco foshoicahuun, —ishon iyamafainifo. Jesús rucucaino achon iyashon foni.
LUK.23.27	Ascaino yorahuanrasifo ya ainfofori achon fonifo. Nan ainfofo uaifonifo aton Ifo manocani. 
LUK.23.28	Ascaifoan ifiacucahuan Jesús ato yoini, —Jerusalén anoa ainfofoan, uhuunoashu uaiyamacahuun. Mafiri uaicain maton facufohuunoashu uaicahuun. 
LUK.23.29	Manfin chipo omitsiscaquin yoishquiquin isca huaquin, “Non facuomafofi shara icuanaquin no fu omitsiscanonfomaran,” ishon man yoishqui. 
LUK.23.30	“Machi nocoqui maocoano non nai futsuafin shara itiroquin. Omitsiscashquima,” ishon nannori man yoishqui. 
LUK.23.31	Un ahua chaca huayamafiamisicun ua isca huacani. Ascan tsoan ahuara chaca huaquin unuyamacaiyaifofin fasi finacaicani omitsiscamashcaniquin, —ishon Jesús ato yoini. Ascashon Jesús iyonifo mastaifocaquin. 
LUK.23.32	Ascashon yomutso rafuri iyonifo Jesús ya mastaifocaquin
LUK.23.33	Ascatan anoshon mastaifoanno noconifo. Nanno ahuun anu mapo shao ini. Nannoshon Jesús mastanifo. Ascashon nocofunu chaca rafuri ocuma futsa futsafain ocuma futsari futsa mastanifo. 
LUK.23.34	Ascashon mastaifoan Jesús Apa cufini,
LUK.23.34	—Upan, ato rau huahuu. Ua isca huaifo cuscan tsoan tapiamaquin. Un min facufiacun tapiafoma, —ishon Jesús apa cufini.
LUK.23.34	Mastacatan ahuun sahuuti pashcananshcaquin. Aya cashuti ya cashunifo nan finonmanaton ahuun sahuuti fiqui tau huani. 
LUK.23.35	Nanno yorahuanrasi mapo cashon oinnifo. Ascashon niaifofoanri roaqui futsacaquin yonifo,
LUK.23.35	—Non oinon. Futsafo numamisi cuscamain afiri numaiquin nan Diosin catonni Cristo huashuforan afiri numaicain futsafo numamisi cuscan, —ishon yoinifo.
LUK.23.36	Ascaino ranushumuafo aqui cashupainifo. Fimi unu focashcoin muran mishan pocotan inanpaicaquin.
LUK.23.37	Ranushumuafoan yoinifo, —Minmain Israelifoan niaifoquin mifiri numahuu, —huanifo.
LUK.23.38	Ascashon ahuun mapo manaonri aqui cununifo.
LUK.23.38	ishon.
LUK.23.39	Ascaino afu masta futsan Jesusqui tsain chaca huani.
LUK.23.39	—Minmain Cristoqui mifiri numacain nocori numahuu, —huaiton.
LUK.23.40	A fu masta futsan yoini, —Asca huayamahuu. ¿Minmun Diosqui ratuimacai? 
LUK.23.41	Non chaca huamisicufin noco mastafoquin. Asca Jesuscai ahua chaca huayamafiamisicun mastaforan, —ishon futsan yoini.
LUK.23.42	Ascashon nantori yoini, —Ifon, Dios niaifo ari nocoshon ua shinanhuun, —huaiton.
LUK.23.43	Jesús cumani, —Icon un mia yoi. Na shafatan min ufu ari iquicaiquin. Nanno fasi sharacoin. Min ufu unimacoin sharapacunacaran, —huani.
LUK.23.44	Asca huatanaino fari masafinin racafiashu nan maitio faquishpacucahuani. 
LUK.23.45	Ascainocai fari chashayonima. Ascashu man fari caino afanan shafani. Ascaino nantianri Dios fu tsainti pushu murannoa Dioshuunoashu panomanhuan pochimua aficoin nushmancayan fashnupacucahuani. 
LUK.23.46	Ascaino Jesús Apa cunainifoanni oi ashcafinin,
LUK.23.46	—Upan, miari ua ihuicoinhuun, —huatan shacaica unufaini naani.
LUK.23.47	Ascaiton ranushumua niaifoan yoiquin. —Icocoinfinquin na nocofununcai ahua chaca huayomisima. Fasi sharacoin. Nan non oian cuscan nantifi Diosin acaran, —ishon ranushumua niaifoan yoini.
LUK.23.48	Ascaiton oincani fasi manocoincani fonifo. 
LUK.23.49	Ascaiton ahuun yorahuafo yafi nan ainfofo Galilea anoashu afu foafoan chai nishon oinnifo.
LUK.23.50	Nannori nocofunun ahuun anu José Israelifoan aton niaifo ini. Nan nocofununfin Dios tanasharapaicoinniquin. 
LUK.23.51	Nantoricai niaifo futsafoan shinainfo cuscan shinannima. A niaifofin Arimatea mai anoa iniquin. Arimatea nan pushurasi Judea muran ini. Nantorifi Cristo nan Diosin catoan manapaoni aton niaifo inon.
LUK.23.52	Ascashu cashon José Pilato yocani. —Un Jesús ahuun caya toquirininhuan quini muran mai huapairan, —ishon. 
LUK.23.53	Ascano yocafaini cashon a ihui coyan iquinanqui mastafo fotomapacufoan ahuun yoratishon racoshon toquirininhuan quini muran mai huani. Jesús naataima quini puhuunifo nan murancai tsoa maiyomisima muran Jesús mai huani. 
LUK.23.54	Tunutitian man nococuanaino Jesús mai huani. Nan shafatan itishara huamisifotian ini.
LUK.23.55	Ascaino nan Galilea anoashu ainfofo Jesús fu fuitafoan José Jesús mai huaiton oinshcaquin mufainifo. Ahuuscashomain rataicain oinsharanifo. 
LUK.23.56	Ascashu nan ainfofo afanan aton pushu ano nasofainifo. Ininti shara itishara huai focani. Unupa yafi mutopa inin shara fii focani fonifo. Jesús ahuun caya camaqui ocashcaquin. Ascafiaino tunutitian nasoyonifoma. Finonyocani. Israelifoan yononi cuscan tunutitian tsoa raqui cayotiroma ini. Ascacun nan nicacoinnifo.
LUK.24.1	Israelifoan tunutitian iyoco futsaino funamanrishta aton ininti rafu ya Jesús maia ano fonifo. Iquisi ininti ati shara huafaincani. 
LUK.24.2	Nococaquin oianfo quini ahuun fupoita toquirininhuan tocoro man fupucua ini. 
LUK.24.3	Ascaino iquifainpaiquin oianfo aton Ifo Jesús ahuun cayacai ano inima. 
LUK.24.4	Ascaiton oinquin aton nomuran shinannifo, —¿Raquimun ahuun caya foafoquin? —ishon shinanpaiyaifoanno nocofunu rafu ato sahuutifoya chashatanaino atoqui niriscatanifo.
LUK.24.5	Ascaino ainfofo fasi ratucoincani fuoi futsunifo. Ascaifoan Diospan oinmati rafutan ato yoini, —¿Ahuuscaquimun yora nia man funaicain nan yora naacun mai huamisifo murannoa? 
LUK.24.6	Afanancai nunomafinquin. Manfin funiaquin. 
LUK.24.7	¿Galilea ano matofu iyoshon mato yoimisimun man shinainmacai? Mato yoimisi isca huaquin, “Chacafoan ua achishon ua mastafo un naafiashu osha rafu non fusti finontan un afanan funishquiran,” mato huamisi nanmun man shinainmacai, —ishon ato yoinifo.
LUK.24.8	Ascaiton nan Jesús ato yoimisi cuscan shinanriscatanifo. 
LUK.24.9	Ascatan ainfofo nasofaincani nan once nocofunufo Jesús fu rafumisifoquin chanitoshinifo. Nannoa futsaforifi nan rama oinfainafo cuscacoin ato yoinifo. 
LUK.24.10	Nanfofin María Magdalena non Juana non Santiago ahua María non ainfo futsafori nanfo atoqui chanitoshinifo. 
LUK.24.11	Ascafiaifoancai ato icoinra huanifoma. —Icon yoicanimaran, —ato huanifo.
LUK.24.12	Ascaiton nicafaini Pedro ichoni toquirinin huaa quini muran oincai. Nocotan tucupacucahuan quini naisquin oian ahuun racoita fusti nanno mania ini. Ascaino Pedro —¿Ahuuscamun aaquin? —icaini cani.
LUK.24.13	Nan shafatanri Jesús tanamisi rafu pushurasi Emaús ano fonifo. Emaús Jerusalén chaima ini. 
LUK.24.14	Nan rafu focaquin Jesús aquitafo cuscan afi rafu yoinanfonifo. 
LUK.24.15	Ascaifoanno Jesuscoin afanan atoqui nocotan. 
LUK.24.16	Ato fu cafiaitocai tsoan onannima. Diosin ato onantima huaino. 
LUK.24.17	Ascaiton Jesús afincoin ato yocani,
LUK.24.17	—¿Nocofunu rafutan, raquiri man yoinanfoi caimun? —ato huaino. Pusitama nituriscatanifo.
LUK.24.18	Ascaiton naan Cleofas fustiton cumani,
LUK.24.18	—Mirus fusti Jerusalén ano min icatoracafin min tapiamaquin na rama iquitan cuscan, —huaiton.
LUK.24.19	—¿Ahua ahuuscaitamun? —ishon ato yocaiton.
LUK.24.19	—Jesús Nazaret anoaya non tsainquin. Nanfin Diosin tsain yoimisiquin. Diosin ahuun curushhuunshon noco yoimisi. Dioshuunshon ahuamamishti noco huashomisi. Ahuun tsainman yora caya huafain ahuara sharafo noco huashomisi. Nan acai cuscan nantifi man non oian. Diosin yafi nantifi man non oian. Nocofunu sharacoinfin non oinmisi. 
LUK.24.20	Ascafiaiton nocon yorafohuunshon Dios cufimisi niaifofo non nocon niaifofoan achicashon mastaitafo. 
LUK.24.21	“Nancairocon nocon caifo Israelifo nocon Numamisi ipainonran,” non huamisi. Asca natian man naita shafa rafu non fusti man finoan. 
LUK.24.22	Na funamanri ainfofoan no fu focashon man funatanafo ahuun caya quini muran yamaiton.
LUK.24.23	Ascashon naso furan noco yoiafo ahuun caya anocuma. “Ahuun oinmati afu nai muran ica rafutan yoiafo Jesús man afanan niaran,” noco huafo. Ascacun non shinan “¿Ahuuscamun aaquin?” ishon. 
LUK.24.24	Ascaino nocomaquinoashu rafu ichocashon oiancai ano Jesús ahuun caya icama. Naan ainfofoan yoiafo cuscan iconcoinran, —ishon non yoia.
LUK.24.25	Ascaifoan ato yoiqui isca huani, —¡Ohua! Manfin tatimacoinfoquin. Diosin tsain yoimisifoan yoinifo cuscan mancai icoinra huacuanama. 
LUK.24.26	Man cununi isca huaquin, “Diosin yonoa nan catoan Cristo omitsiscayotan. Apa Dios fu niaifocoin iishquiran,” icashon ahuunoa cununiran, —ishon Jesús ato yoini.
LUK.24.27	Ascacun tau huaquin ahuunoa Moisés cununi cuscan yoifain Diosin tsain yoimisifoanri ahuunoa cununifo yoifain nantifi Diosin tsain ahuunoa cununi cuscan atofu cafoquin shafacafi ato yoifoni.
LUK.24.28	Ascano Emaús ano man nocoti chaima nan rafutan shinannifo, —Noco finonfaini cairan, —ishon shinannifo. 
LUK.24.29	Ascatan nan rafutan yoinifo —Cayamahuu. Man fari caiquin. No fu iyopun, —huariaifoanno atofu caani. 
LUK.24.30	Ascatan piaifoanno Jesús misi finifoantan Apa Dios yoiqui isca huani, —¡Aicho! Upan, non yopai cuscan min noco inanmisiran, —huatan. Misi torupacushon aton inanni. 
LUK.24.31	Ato inainton Dioshuunshon Jesús onanriscatanifo. Onantapaiyaifoanno atomaquinoashu yamariscatani. Afanancai tsoan oinnima. 
LUK.24.32	Ascano afi rafu yoinannifo, —Noco fu fain oquin Diosin tsainhuunoa cununi cuscan noco yoi fuaino non mua nocon ointi fupuisharatanaiton. Ahuun tsain sharacoinran, —icashu yoinancatan.
LUK.24.33+LUK.24.34	Ascashu Jerusalén ano nasoriscafuranifo nan Jesús fu rafuafo once funashcaquin. Ascashon ato fuchinifo ichananshu nan once yoinainfoanno, —Icon, nocon Ifo funia. Pedro man oinmanaran, —ishon yoinifo.
LUK.24.35	Ascaifoanno nan rafu Emaús anoashu fua rafutari yoinifo, —Noficoinri Jesús man non oian Emaús fain non caino noco ahuunoa Diosin tsain yoia. Ascatan noco misi torupacushonaiton man non onanriscatanaran, —ishon nan rafutari ato yoinifo.
LUK.24.36	Nan yoiriaifo muran Jesús afanan atoqui niriscatani. Ascashon ato yoini, —Maton ointi unimacain isharacoincahuun, —ato huani.
LUK.24.37	Ascaino —Yoshiran, —icashon shinannifo. Fasi mustairitan ratucoinnifo.
LUK.24.38	Ascaifoan Jesús ato yoini, —¿Ahuuscai man ratuain? ¿Ahuuscai maton nomuran man icoinra huaimamun? 
LUK.24.39+LUK.24.40	Ua oincahuun. Uhuun mucun yafi uhuun tau oincoincahuun. Pirico tohua. Nan uncoinfinquin. Yoshincai ua cuscara namiyacain shaoyamafinquin. Man manfin oincain shao yacain un nami yaran, —ishon ato yoini. Ato yoiquin asca huatan ahuun mucun tohua yafi ahuun tau ato ismani. 
LUK.24.41	Ascaiton oincaquin ato nomuran shinannifo, —Namaparaca non oincatin, —ishon shinannifo. Icoinra huacuatama fasi aqui unimacoinnifo. Ascaiton nan iconcainran huacaicainonfo ato tushu yocani.
LUK.24.42	Ascaiton shiman shoi inannifo. 
LUK.24.43	Ascano aton ointaifi pini.
LUK.24.44	Ascashon afanan ato yoini, —Munfin mato yoiyomisiquin. Uhuunoa Moisés non Diosin tsain yoimisifoan non fanainti uhuunoa cununifo cuscan nanscacoinfin un aiquin, —ishon Jesús ato yoini.
LUK.24.45	Ahuun shinanpan aton nomuran nanumana aqui cununifo cuscan tapisharanonfo. 
LUK.24.46+LUK.24.47	Ato yoini, —Diospan tsain cununi isca huaquin, “Cristo nan Diosin catoan naafiashu afanan osha rafu non fusti finontan funishquin.” Ascacun uhuunshon ato yoifoanfafaintacahuun aton chaca shatucashon shinansharaifoan un ato chaca soashonon. Jerusalén ano ato yoiqui tau huatacahuun. Ascashon nan manifoati ato yoifoanfafaishcaquin.
LUK.24.48	Ascashon un mato yoiaiton man oian cuscan yafi man nica cuscan futsafori yoipacushacahuun. 
LUK.24.49	Ascafia nuno Jerusalén ano oinyocaquin. Upa Diosin yoiyotiani cuscan un ahuun Yoshin Shara matoqui nichishqui. Ascano matoqui nocoshon ahuun curush mato inain. Nantian un mato yonoa cuscan man futsafo uhuunoa ato yoitiro, —ishon Jesús yoini.
LUK.24.50	Ascashon Jesús Jerusalén anoshon Betania pasoato ato iyoni. Betania pasoato nococashon Jesús mushainacahuan yoini, —Upa Diosin, fasi uhuunshon tapimisifo cushusharapacuhuun, 
LUK.24.51	—huatan atomaquinoashu Jesús nuinacahuan Apa Dios icano ari cani. 
LUK.24.52	Ascaino nanno amaquinoashu naso furanifo. Yoinifo, —Jesús, min nocon Ifo fasi sharacoin. Non minhuun noiran, —ishon yoinifo. Yoicatan Jerusalén ano naso furancatan fasi unimacoinnifo. 
LUK.24.53	Dios fu tsainti pushu muranshon Dios yoisharariapaonifo. Nanti.
JHN.1.1+JHN.1.2	Natian Jesucristohuunoa un mato yoicain man tapinon. Ahuashta oniataima Cristo Apa Dios fu iyopaoni. Arifi Diosin. Apa Diosin shinain cuscari arifi shinanmisiquin. Nannori fusti ahuun tsain. 
JHN.1.3	Ahuunshon Upa Diosin nantifi onihuaniquin. Cristohuunoamacai ahuashta onihuanima. Arusu fusti Apa futan nantifi onihuaniquin. 
JHN.1.4	Ahuunoashu fusti yora nitirofoquin. Aafin chashamati cuscaraquin. Upa Diosin ahuu cuscaramainquin arus fusti yorafo oinmatiro. 
JHN.1.5	Faquish muran chashamatinin noco oinmasharatiro. Nanscarifiai yora chacafo murannoari Cristo noco oinmatiro non Dios tanasharanon. Nan chacafoancai Cristo unumatiroma.
JHN.1.6+JHN.1.7	Ascano Upa Diosin Juan nichini Jesucristohuunoa yorafo yoinon. —Jesushuunoashu yorafo Dios fu ipatiro. Upa Diosin mato tapimapaiyai cuscan Jesushuunshon mato tapimatiroran, —ishon Juanpan ato yoini. Nannori ato yoini icoinra huanonfo. 
JHN.1.8	Juanpacai yorafo Dios ya imapacutiroma. Diosifin man Juan nichiniquin ato yoinon. —Jesucristo fustichifin noco Dios ya imapacutiroquin, —ishon ato yoinon. 
JHN.1.9	Yoiyoni cuscan atoqui noconi. Criston iconquin Dioshuunoa tapimatiro. Diosin nantifi yorafoti imapaiyai cuscan ato tapimamisi.
JHN.1.10	Nanton mai yafi yorafoti onihuafianicucai atoqui nocoaiton tsoan onannifoma. 
JHN.1.11	Ahuun mai ano nocofiaitocai ahuun yora Israelifoan oinpainifoma. 
JHN.1.12	Asca huafiainfoanno, nan noiaifoan icoinra huanifo. Ascaiton ato yoini isca huaquin, —Man ua icoinra huaashu Upa Diosin Facu man itiroran, —ishon ato yoini. 
JHN.1.13	Yorafoancai Diosin Facu huatirofoma Diospan Facu inon. Ascashon tsoancai yoiqui isca huatiroma, —Uhuun ahuin un facu nanumatiro. Caianshu Diospan Facu inon, —ishoncai tsoan anori yoitiroma. Diosin fustiton ahuun facufo cainmatiro. Noncai asca huatiroma. Upan Diosin apaiyai cuscan Jesús icoinra huafoti aton nomuran fiananantiro ahuun facufo ishcaquin.
JHN.1.14	Ascan Criston Apa Dios icanoashu mai ano oni yoracoin ishquin. Nocoashu no fu iyopaoni. Nantifi yorafo noimisi. Nocohuun ramapaicoin. Ahuun tsain iconcoin. Arusu fustifin Upa Diosin facucoinquin. Apa Dios shara imisi cuscan arifi nanscacoinmisiquin. Man non oinpaoni. 
JHN.1.15	Ahuunoa Juanpan yoini isca huani, —Ua nicacahuun. Nanhuunoa un mato yoimisiquin. Un mato Diospan tsainhuunoa yoiyofiamisi natian aficoin man matoqui nocoa. Un mato yoimisi cuscan nanfin Diospan facu oinquin. Unmaquian. Un caiantaima Apa Dios fu iyopaoniquin. Ascan ua fasi finoncoian, —ishon Juanpan ato yoiniquin.
JHN.1.16	Jesús nantifi noco shara huamisiquin. Nocohuun noiquin noco shara huafafaini. Nantififain man non mumisiquin. 
JHN.1.17	Upa Diosin noco yonopaiyai cuscan Moisés nocon shunifo yoiniquin. Ascaiton ahuunshon norifi non tapitiroquin. Moisés nanfo noco tapimafiaino Jesucristo nocoqui oni nocohuun ramapaicain aafin iconmisicoinquin noco ismapaoni. 
JHN.1.18	Tsoancai Upa Dios oinmisima. Ascafia ahuun Facu fu rafumisiton ahuunoa noco yoimisiquin. Ahuunshon non tapitiro ahuu cuscaramain Upa Diosiquin.
JHN.1.19	Ascano nocon caifo Israeli niaifofoan Jerusalén anoshon nan nocon yorafohuunshon Dios cufimisifo non ato fu niaifo patasharinoafo Juan icano nichinifo. —Juan yocatacahuun, “¿Min tsoamun?” ishon yocatacahuun, —ato huaafo focashon. 
JHN.1.20	Juan yocaifoanno pusitama shafacafi ato cumani, —Uncai Diospan Furunma. Unricai Cristoma, —huaiton.
JHN.1.21	—¿Ascan min tsoamun? ¿Minmun Elías? —huaifoan. —Ma. Uncai Eliasma, —huaiton. —¿Ascan minmun Diosin tsain yoimisi nan nocoqui oiran Moisés noco huamisi? ¿Nan non manamisi minmun? —huaifoan. —Ma. Unmafinquin, —huaiton.
JHN.1.22	—¿Ascan min tsoamun? Noco yoihuu noco nichiafo non ato tapimanon. Mihuunoa noco tapimahuun, —huaifoan.
JHN.1.23	Isaías cununi cuscan nannoricoin Juanpan ato yoini isca huaquin, —Diosin mato yoipaiyai cuscan ua tapimana un mato yoinon. Tsoan istaipamashon un oi ashcafinin yoimisi isca huaquin, “Nocon Ifo nocoqui oshquiquin. Nocoataima itisharacahuun. Man ipaoni cuscan afanan ayamacahuun. Nantifi maton chaca potacahuun. Cayacafi isharashcaquin,” —ishon ato yoini.
JHN.1.24+JHN.1.25	Nicacashon nocon caifo Fariseofoan ato Juanqui nichinifo yocanonfo, —¿Min Cristo iyamacain, min Elías iyamacain nan non manamisi Diosin tsain yoimisicai min ahuuscashocon min yorafo unu muran iquimapacuamun? —ishon yocaifoan.
JHN.1.26	Ascaiton Juanpan ato cumaquin, —Unfin ato unu muran iquimapacuaquin. Ascafiano nuno noco muran futsan nocoa. Mancai onanma. 
JHN.1.27	Un natian mato Diosin tsain yoifafaini. Ascafia afincoin chipo mato yoishquin. Fasi ua finoncoian. Un ahuara shara huaa rafanancai un ahuun oinmatima. Uhuun ramapaiyamainocai un ahuun oinmati icuanamaran, —ishon Juanpan ato cumani.
JHN.1.28	Nan pushurasi Betania unu Jordán oquirishtashon Juanpan nannoshon ato unu muran iquimapacuni. Nannoashuri atofu tsainni.
JHN.1.29	Ascatan iyoconaino Juanpan Jesús aqui oaiton oinni. Ascanshon yorafo yoini isca huaquin, —¡Oincapon! Nan Diospan Chashoan Cahuashara cuscaracoin oi. Nanton nantifi yorafo nan icoinra huafotisi aton chaca soashonpacunaca. 
JHN.1.30	Un mato ahuunoa yoimisi cuscan, un mato yoiqui anaitiano nocofunu shara matoqui nocoi. Un caiantaima iyomisi. Ascan ua fasi finoncoian. 
JHN.1.31	Unrifi un onansharayamafiashon un yorafo unu muran iquimapacuaquin a nocon caifo Israelifoan a onanonfo, —ishon Juanpan ato yoiniquin.
JHN.1.32	Jesushuunoa Juanpan ato yoini isca huaquin, —Diospan Yoshin Shara nai murannoashu ruhui cuscara Jesusqui fotopacucahuanaiton. Uficoin un oian. 
JHN.1.33	Un onantaima Upa Diosin ua yoia isca huaquin, “Tsoan ua icoinra huaifo min unu muran iquimapacutiro. Futsa miqui oaino uhuun Yoshin Shara nan nocofunuhuun nuupacucahuashquin. A fu nitushquin. Nan oinquin min tapitiro uhuun Yoshin Shara matoya rafumashquin ahuun shinanshara maton nomuran shinanmaniran,” ishon ua yoia. Upa Diosin ua anori yoiyamacucai Jesús nan Diospan Furun urifi un onancuanama. 
JHN.1.34	Ascafiashon mun oian. Ascan un mato iconcoin yoiquin nancaifin Diospan Furunquin, —ishon Juanpan ato yoini.
JHN.1.35	Iyoconaino afanan nanno Juan yafi ahuun tananmisifo rafu. 
JHN.1.36	Niafoanno Jesús ato finonfainaiton Juanpan oinquin ato yoini, —¡Oincapon! Nan Diospan Facu Chashoan Facu cuscara, —ishon ato yoini.
JHN.1.37	Nicacatan nan rafutan Jesús mufainifo. 
JHN.1.38	Ascaiton Jesús ifiacucahuan ato oinquin yoini. —¿Ahua man funaimun? —ishon ato yocaiton. —¿Tapimamisiton, rani min iquimun? —huaifoan.
JHN.1.39	—Fucahuun un mato ismanon, —ishon ato yoini. Ascatan afu focaquin oianfo ica ini. Nanno afu yatapacunifo.
JHN.1.40	Nan rafu Juanpan ato yoia cuscan nicacatan Jesús mufainifo futsan ahuun anu Andrés. Nan Andrés ahuun ochi Simón Pedro. 
JHN.1.41	Jesús icano nococatan Andrés samamashta ahuun ochi Simón funai cani. Aqui nocoshon yoini, —Upa Diosin noco yoiyoni, “Un maton Numamisi matoqui nichishquiran,” ishon noco yoiyoni. Nan man non fuchia. Nanfin Cristoquin. Oinyohuu, —huani.
JHN.1.42	Ascantan foaifoanno Andrés Simón Jesusqui iyoni. Aqui nocoshon Jesús Simón oinquin yoini, —Minfin Simonquin Juanpan facu. Natian un mia anu futsa tuquihuanon. Non mia Cefas huairan, —ishon yoini. Cefas nahua tsainmanfin Pedro.
JHN.1.43	Ascan iyoconaino Jesús shinanni isca huaquin, —Un Galilea ano cairan, —ishon shinanni. Caquin Felipe fuchitan yoini, —U fu cahuun, —huani. Nicatan afu cani.
JHN.1.44	Felipe non Andrés non Pedrori pushurasi ahuun anu Betsaida ano inifo. 
JHN.1.45	Ascatan Felipen Natanael fuchishon yoini, —Moisés Diosin yononi cuscan cununi isca huaquin, “Un Numamisi matoqui nichishquiran,” ishon Diosin yoini cuscan Moisés aqui cununiquin. Nannorifi Diosin tsain yoimisi futsafoan yoinifo. Nancai man non fuchiaran. Jesusfin José ahuun facu Nazaret anoaquin, —huaiton.
JHN.1.46	—¿Ahuatomun noco Nazaret ano shara huashotiroquin? —Natanael huaiton. —Ohuu, Oinshquin, —Felipe huani.
JHN.1.47	Natanael aqui nocoaiton Jesús ahuunoa yoini, —Naafin Israelicoinquin. Diospan yora ipaicoin. Nantofin iconcoin shinanfafaimisiquin. Paracai huamisimaran, —ishon Jesús ahuunoa yoini.
JHN.1.48	Nicatan Natanael cumani, —¿Ahuuscashomun ua oinyamafiamisishaquin min ua onantiroquin? —ishon yocaiton. —Felipe mia cunataima un anoyamafiashon ihui huiguera namannoa un mia oian, —Jesús huaiton.
JHN.1.49	Ascaiton, —Tapimamisiton. Felipe ua yoia cuscan iconcoin. Minfin Diospan Furunquin. Nocon caifo Israelifo min nocon niaifoquin, —huaiton.
JHN.1.50	Jesús cumani, —Min fimi huiguera ihui naman raca. Un ano yamafiashon un mia oian. Un anori mia yoiaiton mian icoinra huaa. Min ahuara shara finacaia min oinshquin.
JHN.1.51	Iconcoin un mia yoinon. Min Upa Diosin nai muran icano oinshquin. Uhuunoashu Upa Diosin ahuun oinmati afu nai muran icafo mai arishon nai muran Diosin icano funishquin. Ascaiton min oinshquin. Upa Diosin icanoashuri mai ano fotoaino min ato oinshquiran, —ishon Jesús Natanael yoini.
JHN.2.1+JHN.2.2	Man osha rafu ano Caná ano Galilea muranshon nocofunun ainfo fiaino yorafo anosi ichanannifo. Jesús non ahua non norifi afu rafumisifori noco yoimanifo. Ascano non cani. 
JHN.2.3	Fimi unu man nutsoafono Jesús ahuan yoiquin, —Na focai afanan fimi unu yamafinquin, —huaiton. 
JHN.2.4	Ascaiton, —Uhuashtan, funayamahuun. Uhuun yono un ato ismataimacai, —huani. 
JHN.2.5	Ascaiton ahuan oinmatifo yoiquin, —Nan mato yonoai cuscan huashocaquin, —huani.
JHN.2.6	Nanno mai cutimahuan seis funupafo chaimashta tsaonifo. Fasi funupafo bidóntirofo. Treinta galones a muran iquitiro. Nocon caifo Israelifoan aton muchoquimuti anoashu muchoquimui futsunifo. Shinanpaoni, —Non iscain muchoquimuaino Upa Dios nocoqui unimatiroran, —ishon shinanpaonifo. Nocon shunifoan nannori noco yonopaoni.
JHN.2.7	Ascashon Jesús oinmatifo yonoqui, —Na cutimahuanfo muran unu fospi huacahuun, —huaiton. Fospi huacaquin cufirisacoinnifo. 
JHN.2.8	Ascantan Jesús yononi, —Ichananfo cushumisi fuafaintan mumatahuun, —huaiton.
JHN.2.9	Nicaquin oinmatinin ichananfo cushumisi fuashon inainton muacai unuma. Fimi unucoin ini. Ichananfoan cushumisitocai Jesús aca cuscan onannima. Oinmatifoansi Jesús aca cuscan huaquin onannifo. 
JHN.2.10	Ichananfoan cushumisiton Jesús fimi unu onihua onanshoma nan rama ainfo fian cunashon yocani, —Na fimi unufin sharacoinquin. Nan ichananfoti aquifin rufofo shara nutsocashon chipo onanshta ichapama shara amisifo. Ascan huafiainfoan minfin nan sharacai ahuun unutaquin fasi sharacapacoin noco amaiquin, —huani.
JHN.2.11	Ahuamamishti yora atiroma cuscan huatiroshaquin Jesús nanno nan pushurasi Caná ano tau huaquin noco ismaniquin. Ato ismani aamain Diospan Facucoinshofin ahuunshon ahuamamishti tsoan oinmisima cuscara huatiroquin. Ascano oincashon non afu rafumisifoan man non icoinra huani. —Icoinfin Jesús Diospan Facucoinran, —ishon non shinanniquin.
JHN.2.12	Ascatan Jesús ahua non ahuun ushtofo norifi afu rafumisifo nan pushurasi ahuun anu Capernaum ano non cani. Nanno osha rananyoni.
JHN.2.13	Diosin ahuun oinmati afu imisiton nocon shunifoan aton furun iyoafofosi finonmani rutunonma. Faritifi nanfohuunoa shinanpaonifo. Israelifoan noco fusititian. Nan fusiti nocoti chaima Jesús nan pushurasi Jerusalén ano cani. 
JHN.2.14	Nannoashu Dios fu tsainti pushu murannoashu moifo non chashoanfo non ruhuinfo ya inanmitsacashon ahuun rafanan pui fishcaquin. Nannori pui fiananan huamisifo tsaonifo.
JHN.2.15	Ascaiton Jesús ato fuchitan fichi coshatiqui tuchia atoqui sannaino. Chashoanfo non moifo non aton ichonquin futsani. Sapa camaqui aton pui machiafori arasaquin futsani. Sapari cushca huaiacufoan potani. 
JHN.2.16	Nan ruhui inanmitsamisifo potashon ato yoini, —Nafo ya Uhuun Upa Diosin pushu murannoashu fotacahuun. Ahuuscaimun uhuun Upa pushu murannoashu man ahuarafo inanmitsaicain ahuun rafanan pui fiishcaquin. Afanan uhuun Upa pushu murannoashu ahuarafo inanmitsayamacahuun. Uhuun Upa Diosin ahuun pushucai a murannoashu inanmitsati pushumafinquin, —ishon ato yoini.
JHN.2.17	Oincatan non afu rafumisifoan non shinanni isca huaquin, —Icon Diosin tsain nannori ahuunoa cununiquin isca huaquin, “Upa Diosin un min pushu cushusharapai a muranshon mia fusti shinanonfo. Ahua futsa a muranshon anonfoma. Ahuara futsacai min pushu murannoa un oinpaimaran,” —ishon cununiquin. 
JHN.2.18	Jesús ascaiton Israelifoan nocon niaifofoan a yocanifo, —¿Ahuuscain Dios fu tsainti pushu muranshon min ato potamun? Diosin mia yonoaiton ahuara tsoan atiroma cuscan noco ismahuu non mia icoinra huanon, —ishon yoiaifoan. 
JHN.2.19	—Man na pushu paonhuaca afanan osha rafu non fusti finontan un afanan mapoinnifoanshquin. Ufin ashquin, —ishon Jesús ato cumani.
JHN.2.20	—¡Cuu! Nocon shunifoan cuarenta seis fari afianifo. ¿Ahuuscashocon osha rafu non fustisi min aquimun? —ishon cumanifo. 
JHN.2.21	Ascafiaitocai tapinifoma Jesús Dios fu tsainti pushuhuunoacai yoinima. Ahuun cayahuunoa afiri yoimuni. 
JHN.2.22	Ascan chipo Jesús naafiashu osha rafu non fustitan funiano noco yoiyoni cuscan non shinanni, —Icon Jesús yoini, “Nan pushu paonhuaca unfin shafa rafu non fusti un afanan funimashquicain,” ishon yoini. Nantian man non tapia ahuun cayahuunoa yoiran, —ishon non shinanni. Ascano Diosin tsain cununi cuscan huafain Jesús yoini cuscari non icoinra huani.
JHN.2.23	Ascan tsoanshta atirofoma cuscan huaquin Jerusalén anoshon Jesús ani. Ascan nanfo oincatan yorahuanrasifoan, —Nan Diospan Facucoinran, —ishon icoinra huanifo. 
JHN.2.24	Ascanfiashon afoan shinainfo cuscan Jesús ato onancoinni. Icoinra huaiyamaifoan. 
JHN.2.25	Yorafoan aton nomuran shinainfo cuscacai tsoan Jesús yoitiroma. Afincoinmain nantifi onancoiainton. Aton nomuran shinainfo cuscan onancoinni. Icoinra huayofianishaquin tapini samamashta shinan futsaifoan.
JHN.3.1	Nan nocofunufin Fariseo iniquin ahuun anu Nicodemo. Nanrifi Israelifoan aton niaifo patashari. 
JHN.3.2	Nantori Jesusqui yamu oshon yoini, —Tapimamisiton, non tapiafin Upa Diosin mia nichiniquin min noco tapimanon. Man nonfin tapiaquin tsoan atiroma cuscan min huaiton Dios fu rafuamatocai asca huatiroma cuscafin min huaaquin, —ishon yoini. 
JHN.3.3	Ascaiton cumani, —Unfin iconquin mia yoicain. Nocofunu afanan cain futsanyamacai Diosin niaifo ano nocotiromafinquin, —huaiton.
JHN.3.4	Ascaiton afanan yocaquin, —¿Ahuuscashumun afanan nocofunun cain futsantiroquin? ¿Man anifofiashu ahuuscashucon ahuan shaqui muran afanan nanutiromun cain futsashquin? —huaiton.
JHN.3.5	Ascaiton afanan Jesús cumani, —Unfin iconquin mia yoicain. Yora unu muran iquimamutama ahuun chaca shatutama afanan Diospan Yoshin Sharahuunoashuri cain futsanyamashuricai Dios niaifo ari nocotiroma. 
JHN.3.6	Futsafin futsa cainmatiroquin ahuunfin canon. Nanscarifi aquin Diospan Yoshin Shara fustiton nocon cainma futsatiroquin. Norifi non ahuufin canon. 
JHN.3.7	Un mia yoiai cuscarifi, cain futsatiroquin, huaiton. “¡Aira! ¿Ahuuscashucon non cain futsatiromun?” iyamahuu. 
JHN.3.8	Fuufin nan fopaiyaiquiri fotiroquin. Fuun nicafiaquicai man tapitiroma raquiriashu futanmain raquiri foicain. Nanscarifiai yorafo Diospan Yoshin Sharapan ato cainma futsatiro. Ahuuscashomain cainma futsatiroquin tsoancai tapitiroma. Manricai tapitiroma ahuutianmain cainma futsaicain, —huaiton.
JHN.3.9	—¿Ahuuscashucon ascatiromun? —Nicodemo huaiton. 
JHN.3.10	—¿Min Israelifoan tapimamisifiashomun na un mia yoiai min tapimacain? 
JHN.3.11	Un mia iconquin yoi. Nan un nica cuscan huafain un oian cuscan un mia yoi. Ascafiacai un mato yoia cuscan man icoinra huama. 
JHN.3.12	¿Nuno mai anoa ahuarafo icai cuscan un mia yoiai icoinra huayamashu ahuuscashon Diosin nai muran icariafo un mia yoiaiton min icoinra huatiromun?
JHN.3.13	Tsoacai nai muran camisima. Urus fustifin un nai murannoashu fotoaquin nocofunucoin iquiyoi. Un afanan chipo nasocainicain. 
JHN.3.14+JHN.3.15	Nocon caifo Israelifoan tsoan istaipamashon chaca huapaonifo. Ascaiton oinquin Diosin rono paupan atoqui nichini ato nasanon. Ascanori Moisés Diosin yononi ihuiqui rono ointsa huashon yayomashon nimainifoanni a oincanashu cayanonfo. Nanscarifi aquin uarifi ihui coyan iquinanqui nimainifoanshcaniquin nan ua icoinra huafo uhuunoashu Dios fu isharapacunonfo.
JHN.3.16	Unfin Upa Diosin Facu fustiquin. Ascafiashu nantifi yorafohuun fasi noiquin ua nichini atohuunoashu un nanon. Nan ua icoinra huafoti omitsiscapatamarocon Upa Dios fu ipasharanonfo. 
JHN.3.17	Ua mai ano nichini un ato onaintimatama un aton chaca soashonon uhuunoashu nipanonfo. 
JHN.3.18	Ua icoinra huafocai Upa Diosin ato omitsiscamapacunacama. Ascan tsoan ua icoinra huayamacun Upa Diosin ato onaintimai yoiyoni cuscan. Unfin Upa Diospan Facu fustiquin. Tsoan ua icoinra huayamashucai omitsiscai unupacunacama. 
JHN.3.19	Isca huaquin mato tapimai. Shafa yafi faquishcai ositiroma. Nanscarifiai unfin Diospan Facu sharaquin. Ahua chacacai ufu itiroma. Upa Diosin ua nichini nan maitio shafa cuscara un imanon chaca shatunonfo. Ascafiacai yorafoan aton chaca potacasmacanifin uqui fucasmacani isharashcaquin. Ascacun Upa Diosin ato onaintimai. Aton chaca noicanicai uqui fupaicanima chaca shatucanashu isharashcaquin. 
JHN.3.20	Faquish noiquicai tsoa shafa oinpaitiroma. Nanscarifi aquin chaca noicanicai uqui fupaicanima. Uqui ranocani uqui oshon chaca huaifo cuscan tapicasmacani. Chaca huaifo cuscan ato oinmacasmacani. 
JHN.3.21	Tsoa icoinsharapaiyaifofin uqui fucaniquin Upa Diosin ato amapaiyai cuscan aquifin futsafoti oinmacaniquin, —ishon Jesús yoini.
JHN.3.22	Ascatan chipofin Jesús yafi afu rafumisifo Judea mai ano non cani. Nanno atofu iyoni. Nannori aton chaca shatupaiyaifoan non ato unu muran iquimapacuniquin. 
JHN.3.23+JHN.3.24	Juan cunu muran iquimanataifoma arifi futsafo unu muran iquimapacuniquin. Nan Enón pushurasi chaimashtari Salim ini. Ano unu noa sharacoin. Anoshon ato unu muran iquimapacuni. Nanno furi furiaifoan ato unu muran iquimapacuni. 
JHN.3.25	Nantianri Juanpan tanamisifo ya nocofunu nocon caifo futsa fu fochishmanantanannifo. Ahuuscashucaimun unu muran iquimamutiroquin icashu fochishmanantanannifo.
JHN.3.26	Ascatan Juan ano fonifo. Nococashon yoinifo, —Tapimamisiton, non mia tapimapai. Unu Jordán oquirishon min na nocofunu Jesusqui nocotan, “Nan Diospan Facu. Nocoqui nocoaran,” ishon min yoita. Arifi natian yorafo unu muran iquimapacui. Nantifi yora aqui focaniran, —inifo.
JHN.3.27	Nicaquin Juanpan ato cumani isca huaquin, —Diosin fustitofin catontiroquin ahuuscamain huaicain. 
JHN.3.28	Uncai Cristoma. Upa Diosin ua yonoa un Cristohuunoa yorafo tapimanon aton chaca shatunonfo Cristo nocoaiton icoinra huashquin. Nannori un mato yoiaiton man nicamisi. 
JHN.3.29	Afanan un mato yoi ua nicacahuun. Man man tapia nocofunun afu rafua yoitiro isca huaquin, “¡Aicho! Na ainfo min ua fuchimana natian un rama fia uhuun ahuin inon. Un aqui unimacoinran,” ishon funun yoiaino afu rafuan aqui unimatiro. Nanscarifiai un Cristo yamafiacun futsafoan nan Cristo Jesús nicacoiainfoanno un fasi unimacointiro. 
JHN.3.30	Aafin Cristocoinquin. Uncai Cristoma. Ascan afanan un yoiqui chaihuaima ua tanatama Cristo fusti shinancoinonfo.
JHN.3.31	Criston Dios icariashu mai ano fotoni. Nantonfin tsoamamishti finoanquin. Un na mai anoashu caiantonfin na mai anoa ahuu cuscaramainquin un tapiaquin. Nan fustihuunoasi un yoitiroquin. 
JHN.3.32	Ascafia Jesús oinmisi cuscan nicamisi cuscan noco yoifiaiton fustirasiton icoinra huaafo. 
JHN.3.33	Ascafia tsoan ahuun tsain icoinra huacashofin nanfoanfin tapitirofoquin Diosin tsain fasi iconcoin. 
JHN.3.34	Upa Diosin ahuun Yoshin Shara Jesusqui nichini afu rafupacunon. Nantifi ahuun curushu inanni. Diosin yoia cuscan nantifi nocori tapimani. 
JHN.3.35	Upa Diosin ahuun Furun fasi noicoinquin. Yonoa nantifi nai murannoa yafi mai anoafoan aton ifo inon.
JHN.3.36	Ascan tsoan Diospan Facu icoinra huashu afu ipatiro. Ascantarifi tsoan Diospan Facu icoinra huayamashu Diosin aqui sinaquin omitsiscamapacunaca. Ascan nan Jesús icoinra huafoma naacanashu afu ipatamarocon faquish muran omitsiscapanacaforan, —ishon Juanpan ato yoiniquin.
JHN.4.1+JHN.4.2+JHN.4.3	Ascano isca huaquin yoinonannifo, —Nan Jesús yorahuanrasifoan icoinra huaifoan ato unu muran iquimapacui. Juanpan aca finonmafain iquimapacuiran, —icashu yoinannifo. Nan yorafoan Jesushuunoa yoini cuscan Fariseofoan nicafiacaquin aririma. Jesuscai afincoin ato unu muran iquimapacunima. Nonfin afu rafumisifoquin non ato iquimapacuni. Nan yorafoan ahuunoa yoini cuscan tapiashu no fu Judea anoashu Galilea ano nasoni. 
JHN.4.4	Galilea anoashu Samaria mapaicaini.
JHN.4.5	Ascatan Samaria ano mapaicaini nanno pushurasi ahuun anu Sicar ano non noconi. Nanno chaimashta nan mai nocon shuni Jacob ahuun facu José inanni. 
JHN.4.6	Nannori Jacob mai poquini a murannoa unu fishqui. Ascaino fari masafinin racano Jesús arusu nanno noconi. Fasi chai cunoashu oashu atsanacoin. Ascashu nanno tsaoyoni.
JHN.4.7+JHN.4.8	Non afu rafumisifo nantianri pushurasi ano cashon non tushu fini. Jesús nomifiaquicai ahuaqui unu fitiro inima. Ascaino nantianri ainfon Samaritanon shafo nan pozo ano noconi ahuun cuti muran unu fiishquin. Ascan Jesús yocani, —Ua unu inanpun, —huaiton.
JHN.4.9	Nocon caifo Samaritanon oincasmanifo. Ato futancai piinifoma. Ascan nan ainfoan cumani, —Minfin Israelifoquin. Unfin Samaritanonquin. ¿Ascano ahuuscain mian unu yocaimun? —huaiton.
JHN.4.10	—Diosin mia inanpaiyai cuscan onanfain tapishonfin min ua unu yocacuanaquin. Na unun mia nimapacutiro, —Jesús huaiton.
JHN.4.11	—Min cuti yafi rusfi yamai. Na pozo fasi noacoin. ¿Ascaiton ahuuscashomun min na unun yora nimapacutiro min fitiroquin? 
JHN.4.12	Nocon shuni Jacob pozo non a murannoa unu finon. Arifi nan unu ayani. Ascaino ahuun facufoanri ayanifo. Ahuun inafori ayamani. ¿Min nocon shuni Jacob finoanmun? —huaiton.
JHN.4.13	—Tsoan na pozo murannoa unu ayafiashu chipo afanan nomitiro. 
JHN.4.14	Ascafia tsoan na unu un ato ayamacai afanan nomipacunacama. Iconcoin na unu un inanquin a muran unu tsosi shara fuchoi cafiscai. Ayashu nan unuhuunoashu ipasharacointiro, —huaiton.
JHN.4.15	—Min nocofunu shara. Na unu shara ua inanhuun un afanan nomipacunonma un afanan nuno unu fiiyononma —huaiton.
JHN.4.16	—Min funu ihuitahuun afanan nasoshquin, —huaiton.
JHN.4.17	—Uncai funuyamafinquin, —huaiton.
JHN.4.17	—Icon mincai funu fustiyama. Minfin funu rananyaquin. 
JHN.4.18	Min funu mucu fustiti mia fimisifo. Natian min futsa fu ica. Min funucoinma fu. Icon min ua yoia, —huaiton.
JHN.4.19	—Natian un tapia min Diosin tsain yoimisi. 
JHN.4.20	Nocon shunifoan nuno machi anoshon Dios cufimisi inifo. Ascafiano min caifo Israelifoan yoimisi isca huaquin, “Jerusalén anoshon non Dios cufitiroran,” ishon yoimisifo, —huaiton.
JHN.4.21	—Un mia yoinon ua icoinra huahuu. Chipo ahuutiaran tsoan afanan shinainma isca huaquin, “¿Ranishomun un Upa Dios cufitiroquin na machi anoshon iyamarai Jerusalén anoshon?” ishon afanan anori shinanshcaquima. 
JHN.4.22+JHN.4.23+JHN.4.24	Non ranishora cufiainocai non chipo ascaran shinainma. Na machi ano iyamarai Jerusalén anocai non ascainocai ahuama. Ahuuscashomain non Dios cuficain, nan Diosin tapipai. ¿Nocon nomuran non Dios cuficoinmun? ¿Ahuun Yoshin Sharahuunshon non Dios cuficoinmun? Nan Diosin nicacoinpai. Aafin Yoshin Sharaquin. Non Dios cuficoiainton ahuun Yoshin Shara fustiton noco tapimatiro non cufisharanon. Ahuun Yoshin Sharahuunshon non Upa Dios cufiaiton nanscara Upa Diosin fuchipai.
JHN.4.22+JHN.4.23+JHN.4.24	Ascafiashu manfin Samaritanonfoquin cufipaifiaquicai nocon Upa Dios man tapisharafoma. Asca nonfin Israelifoquin non nocon Upa Dios tapicoian. Man non tapiari nan Numamisi arifi Israeli iishquin, —huaiton.
JHN.4.25	—Mun tapia Upa Diosin chipo nocofunu nocoqui nichishquin. Aafin chipo nocoquin ooshquin. Ahuun anu futsa Cristo. Afin nocoshon noco nantifi shafacafi tapimashquin, —afanan ainfoan yoini.
JHN.4.26	—Unfin Cristoquin, —ishon Jesús cumani.
JHN.4.27	Ascan Jesús ainfo fu tsaincaino non afu rafumisi aqui noconi. Jesús ainfo fu tsaincaiton oin non mustairini. Ascafiashon non yocanima, —¿Ahuuscain min ainfo fu tsainquinmun? —ishoncai non yocanima. —Min ainfo yoia cuscan noco tapimahuu, —ishoncai non anori yoinima.
JHN.4.28+JHN.4.29	Ascantan nan ainfo ahuun cuti potafainicai ahuun pushurasi ano cani. Nocoshon ahuun yorafoti yoini, —Nocofunun uqui nocoshon un amisi cuscan nantifi ua yoiaquin. Nanraca Cristo. Oin fucapon, —ishon ato yoiniquin. 
JHN.4.30	Nicacatan nan pushurasi anoashu Jesusqui funifo.
JHN.4.31	Nantianri non afu rafumisifoan non yoini, —Tapimamisiton, piyohuu, —non huaino.
JHN.4.32	—Unfin tushuyaquin. Un tushu ya cuscacai man ahuunoa tapiama, —ishon noco yoini.
JHN.4.33	Ascaiton nicai non yocanonanni, —¡Aira! ¿Tsoancainco tushu fishoamun? —ishon non yoini.
JHN.4.34	—Uhuun Upa Diosin ua nichini un ahuun yono ashonon. Afin ua amapaiyai cuscan nantifi un ashoin. Nanfofin uhuun tushu cuscarafoquin. 
JHN.4.35	Man yoimisi isca huaquin, “Yono noco mau ano fanafo cuscara oshu rafu non rafuri finontan non chitutiroran,” ishon man yoimisi. Nanscarifiai man shinan raca chipo non yora Dioshuunoa yoitiro a Ifo huaa afu ipashcaquin. Oinyocahuun. Yora ichaparasi natian itisharacani Diosin icoinra huashcani.
JHN.4.36	Futsan yonoshotanfin chitushotiroquin. Nancai mau ifoan inansharatiro. Nanscarifi aquin futsan Diosin tsain icoinra huamano Upa Dios fu ipasharatiro. Nancaifin ahuun ointi muran unimasharatiroquin. Upa Diosin a inansharacoinshquin. Icoinra huataima futsan yosiyomisi. Nan yosimisiri ahuun ointi muran unimashquin. Upa Diosin arifi inansharashquin. Ascaiton Diosin tsain yosimisifo yafi icoinra huamamamisifo nanscaracoin rafu. Upa Diosin ato inansharashquin aton ointi muran unimanonfo. 
JHN.4.37	Ascano iconcoin yoimisifo isca huaquin, “Futsan fanano chipo futsan nan yono chitutiroran,” ishon yoimisifo.
JHN.4.37	Nanscarifiai futsan Diosin tsain yoiquin tau huano futsanri chipo yoiaino nantocaifin icoinra huamacointiroquin. 
JHN.4.38	Mancai mai futsa ano yosiamafiaiton un mato nichian nannoa man ato icoinra huamanon. Futsafoan nannoshon fasi curushcain yonoa Diosin tsain ato yosicaquin. Mancai nanno yonoama. Ato yosiqui chai huayamafiashon man ato icoinra huama. Futsafoan aton yonohuunshon man ato icoinra huamaran, —ishon Jesús ato yoini.
JHN.4.39	Ascaino nan ainfon Samaritanon ahuun caifoan pushurasi ano nocoshon ato yoini, —Un imisi cuscan nantifi ua puashoan. Ua oinyamafiamisishaquin ua onancoianran, —ishon ato yoiaiton Jesús icoinra huanifo. 
JHN.4.40	Ascano nan ainfoan ato yoiaiton nicacani Jesusqui funifo ahuun tsain nicai fucani. Aqui nocoshon, —No fu nuno iyopun, —huanifo. Ascaiton nicai Jesús atofu osha rafuyoni. 
JHN.4.41	Ahuun tsain nicacaquin futsafoan icoinra huanifo.
JHN.4.42	Ascano icoinra huacashon ainfo isca huanifo, —Min noco yoifiaitocai non icoinra huama. Noficoin non ahuun tsain nicashon non icoinra huai nanton nantifi yorafo manifoti nocon Numamisiran, —ishon yoinifo.
JHN.4.43	Ascano nan osha rafu yotan Jesús no fu nan Samaritanonfoan pushurasi anoashu Galilea ano cani. 
JHN.4.44	Jesús arifi Galilea anoashu pushconi. Nannoashuri yonopaoni. Ahuun yoraforifi nanno inifo. Ascano Jesús yoini, —Diosin tsain yoimisiton ahuun pushurasi ano ahuunoa isca huaquin shinanfo, “Acai tsoamaran,” —ishon shinanfo. 
JHN.4.45	Ascatan Galilea ano noconi. Atirifi Galilea ano Jerusalén ano fusititian fonifo. Nannoshon tsoan atiroma cuscan Jesús Diosihuunshon huani. Nantifi Jesús acai cuscan oinnifo. Ascan atoqui nocoano aqui unimanifo. —¡Aicho! Man min oaquin, —ishon Galilea anoafoan yoinifo.
JHN.4.46	Ascano pushurasi ahuun anu Caná Galilea ano Jesús nasoni. Nanno fari futsan Jesús ahuun tsainmansi unucoinfiacun fimi unu onihuani. Nantianri afanan nanno noconi. Nanno niaifon futsa ica ini. Pushurasi futsan ahuun anu Capernaum ano furun isininni. 
JHN.4.47	Ascaiton niaifoan nica Jesús Judea anoashu Galilea muran Caná ano oaiton nicai aqui oshon yoini, —Ifon, uhuun facu isininqui man nai. Uhuun facushta ua oinshoyopun ua cayahuashoshquin, —ishon yoini. 
JHN.4.48	—¡Ohuashta! ¿Ahuuscain yoran atiroma cuscan un huaiton man oinfiacaquicai man ua icoinra huaima? —ishon Jesús ato yoini.
JHN.4.49	Ascan afanan nan niaifoan Jesús yoini, —Ifon, U fu cayoicapun uhuun facu nanonma, —ishon yoini. 
JHN.4.50	Ascaiton Jesús cumani, —Min facu ano catahuu. Min facucai naima. Niifinquin, —ishon Jesús yoini. Jesús yoia cuscan icoinra huafaini cani. 
JHN.4.51	Nanscatan caino ahuun oinmatifo aqui nococashon yoinifo, —Min facu man caya. Naima man niaran, —ishon niaifo yoinifo. 
JHN.4.52	Ascaiton ato yocani, —¿Ahuutia farimun uhuun facu cayafaitaquin? —ishon ato yocaiton. —Fari masafinin racano ahuun yona matsifaitanran, —huanifo. 
JHN.4.53	Yoiaifoan nicatan apan shinanni, —Icon Jesús fari masafinin racano ua yoita, “Min facucai naimafinquin. Niifinquin,” ua huaitaran, —ishon shinanni. Ascano ahuun yorafo yashon nantifiton Jesús icoinra huanifo.
JHN.4.54	Ascano Jesús Judea anoashu Galilea ano nocoshon afanan tsoan atiroma cuscan ato oinmaniquin. Ato oinmaquin rafu huani.
JHN.5.1	Ascano chipo Jesús Galilea anoashu Jerusalén ano no fu cani nocon caifo Israelifo fu fuusicai. 
JHN.5.2	Nanno chashoanfoan aton iquiti cunu ini. Nanno chaimashta ianman facushta ini. Cusumun pushu cahuan sharamishti mucu fustiti tsaoacuafo. 
JHN.5.3+JHN.5.4	Nannori isinin imisifo ichaparasi racanifo. Fushofo non chatofo non yoratisho quicurushui futsuafori racanifo.
JHN.5.3+JHN.5.4	Ascaino Diospan oinmati afu nai muran icaton nanno ian man facushta ano oi fustirasi ipaoni. Nanno nocoshon Diospan oinmatinin ianman facu fuchomapaoni. Nan ianman facushta fuchoai muran isinin icai futsa iqui tauashu cayapaoni. Ascan nantifi isinin imisifoan manaifono Diospan oinmatinin ian fuchomanaino ian muran iquitaunon. 
JHN.5.5	Ascano Jesús nanno nocotoshiqui oian nocofunu treinta ocho fari isinin itianiquin noconi. Yoratisho quicurushui futsua nipaiqui ranainton fuchini. 
JHN.5.6	Futsan Jesús yoishoni na nocofunu treintiocho fari isinin imisiran. Huaiton yocani, —¿Min cayapaimun? —ishon Jesús yocaiton.
JHN.5.7	Nicaquin cumani, —Tsoancai ua ianman facushta muran iquimamisima Diosin nai oinmatinin ian fuchoaino. Un iqui taupaiyaiton ua shutimisiforan, —ishon yoiaiton.
JHN.5.8	Ascaiton Jesús cumani, —Funinaca huahuun. Min oshati ya catashquin, —ishon yononi. 
JHN.5.9	Ascaiton nicai funinaca huan ahuun oshati ya cani. Nan sabadoai shafatan yoratishon quicurushui futsua Jesús caya huani. 
JHN.5.10	Ascano nocon caifo niaifofoan oian nan nocofunun ahuun oshati foaiton oincaquin yoinifo, —¿Ahuuscain min oshati Sabadoaino min foain? ¿Min tapiamamun nocon shuni Moisés noco yononi non Sabadoaino ahuashta huatiroma? Ascan min oshaticai na Sabadoaino min fotiromaran, —ishon yoinifo.
JHN.5.11	Ascaiton ato cumani, —Na nocofunun ua caya huamashon. Ua isca huaa “Min oshati fotahuun,” ishon ua yonoaran, —ato huaiton.
JHN.5.12	—¿Tsoamun na nocofunuquin anori mia yonoa? —ishon yocanifo.
JHN.5.13	Yoratisho quicurushui futsuatocain tapinima tsoanmain caya huamaquin. Asca huafainicai Jesús samamashta amaquinoashu yorahuanrasi muran cani. Ascaitocai afanan tsoan oinnima.
JHN.5.14	Man ascano chipo Jesús nan nocofunu caya huama Dios fu tsainti pushu anoa fuchishon yoini, —Shinanhuun. Min afanan isinin iquimaquin. Man min cayasharaquin. Ascan min chaca huamisi cuscan afanan ayamahuu. Min chaca nantifi shatuhuu. Min chaca shatuyamashu ahuara chaca finacaia min ahuuscaratiroquin, —ishon Jesús yoini. 
JHN.5.15	Ascaiton nicafainicai nan nocofunu Jesusmaquinoashu cani. Caya huamano nocon caifo Israelifoqui chanicai cani.
JHN.5.16	Ascano Jesús sabadoaino yora caya huamana nicacani nocon niaifofo Jesusqui sinanifo. Sinaquin Jesús fucash huanifo. Aqui tsain chaca huarianifo. 
JHN.5.17	Ascaiton Jesús ato yoini. —Uhuun Upa Diosin shafatifi yora shara huafafainmisi. Nanscarifi aqui urifi uhuun Upan acai cuscan un huafafainiran, —ishon ato yoini. 
JHN.5.18	Ascano amaquiri shinannifo. Shinancaquin Jesús yoiti huanifo. —Nocon shuni Moisés yononi cuscan non Sabado ahua huatiroma. Jesús Moisés yononi cuscan aquima. Yoiari Dios ahuun Upacoin. ¡Cuu! Jesús shinanmun afi Upa Dios cuscaracoin. Ascan ahuuscashomain non Jesús ato rutumatiroquin. Non shinanoncahuun, —icashu nocon niaifofoan ahuun yoinannifo.
JHN.5.19	Nan shinainfo cuscan Jesús onanniquin. Onanshon ato yoini isca huaquin, —Un mato icon yoinon. Ua nicacahuun. Uficai un ahuashta huaima. Uhuun Upa Diosin acai cuscan mun oinmisi. Nanscacoin urifi un huai. Ahuunshon fusti un aquin. 
JHN.5.20	Unfin Diospan Facuquin. Ua noicoian. Afin acai cuscan ua oinmai urifi un anon. Ahuara futsa fasi finacaia chipo ua ismashquin. Ascaiton man oin man mustairishquin. 
JHN.5.21	Upa Diosin yora naacoinfiacun funimapaiquifin afanan nimasharatiroquin. Un ahuun Facu. Nanton acai cuscanrifi un huatiroquin.
JHN.5.22+JHN.5.23	Upa Diosin uhuunoa nan yorafoti shinansharamapai unfin ahuun Facuquin. Nanhuunoa yorafoan shinansharamisifo cuscarifi uhuunoari ato shinansharamapai. Ascan Upa Diosin afincai yoima ratocaimain afu ipatiro iyamarai ratofomain faquish muran omitsiscapanacaquin. Ua yononi. “Min yorafoti yoitiro ratofomain ufu nipayamarai faquish muran omitsiscapanacaquin,” ishon ua yononi. Nannori ua yononi. Upa Diosin nicapai uhuunoa shara yoiaifoan. Ua nichini. Ascan tsoan “Min Diospan Facu Shararan,” ishon ua yoicasmaiton Upa Diosihuunoari yoisharama.
JHN.5.24	Un mato iconcoin yoinon. Tsoan uhuun tsain nicasharafain Upa Diosin ua nichini icoinra huafin Upa Dios fu ipasharapacunacaquin. Un nan cuscara yora onaintimaima. Afanancai Satanás ahuun yora itiroma. Omitsiscapatamarocon natian afi Upa Diosin ahuun yoracoinquin afu ipashquin. 
JHN.5.25	Un ahuara futsa iconcoin mato yoinon. Natian nan naa shinantsain uhuun tsain nicacoianshu ufi Diospan Facu icoinra huashu afanan Diosimaquin itamarocon afu nipasharatiro.
JHN.5.26	Tsoan futsacai Upa Dios nimama. Afi nipamisi. Nanscarifiai Upa Diosin un ahuun Facucun ua yononi cuscan ufin nipamisiquin. Tsoa futsacai ua nimama. 
JHN.5.27	Unfin Diospan Facuquin. Ascan ua yoiqui isca huani, “Min yorafoti yoitiro ratofomain ufu nipatiro iyamarai aton chaca shatuashma omitsiscapanacafoquin,” ishon ua yononi.
JHN.5.28+JHN.5.29	Un mato yoia cuscan mustairiyamacahuun. Chipo nafoan uhuun oi nicashcani. Nicacani funishquicani. Ratoranfo niyoashu isharamisifo funiashu nipasharashcani. Ascanrifiai ratoranfoan niyocashon chaca huamisifo funiashuri omitsiscapashcani.
JHN.5.30	Urus fusticai un apaiyai cuscan un shinainma. Upa Diosin nanton ua nichini. Ascan afi ua amapaiyai cuscan un huapai. Ascafiacai ucai urus fusti un ahuara huatiroma. Upan Diosin ua tapimana cuscan un nicaquin un yorafo yoitiro. Nantifi onancoianquin. Ascan ua tapimana cuscan un cayacaficoin yorafoti yoitiro ahuu cuscarafomainquin. Urus fusticai un apaiyai cuscan un shinainma. Uhuun Upa Diosin ua nichini afi amapaiyai cuscan ua huamashquin.
JHN.5.31+JHN.5.32+JHN.5.33	Uficoin uhuunoa un yoisharaitocai tsoan nicasharapaima. Ascafiacai aririma. Urus fusticai uhuunoa un yoimisima. Juanpan arifi uhuunoa yoisharamisiquin. Manfin Juanqui yorafo nichiaquin. Nanton uhuunoa icon fusti yoisharamisi. Un Cristocun nanton mato tapimana. Futsanrifi uhuunoa yoisharamisi. Nan Upa Diosiri uhuunoa yoisharamisi. Nan uhuunoa yoimisi cuscan iconcoin mun tapia.
JHN.5.34+JHN.5.35+JHN.5.36	Juanpan uhuunoa iconcoin yoifiamisi unfin tsoan atiroma cuscan un huaiton man man oinmisiquin. Tsoan uhuunoa yoiamaiton oinquin nanfohuunoa man tapitiro un mato iconcoin yoimisi. Ascafia Juanpan uhuunoa yoimisi cuscan un afanan mato shinanmai maton chaca man shatunon omitsiscapatamarocon Upa Dios fu ipasharashquin. Juan nocofunu fasi sharacoin. Ahuunshon Diosin mato yoipaiyai cuscan nanton mato tapimayoni. Chashamatinin man chashashon man faquish muran fai ointiro casharashquin.
JHN.5.34+JHN.5.35+JHN.5.36	Nanscarifiaquin Juanpan mato tapimana ahuuscashomain man chaca shatuashu Dios fu ipatiroquin. Mato yoimisi cuscan man shinanquin isca huai, “¡Aicho! Juanpan noco cayacafi Diosin tsain yoiaiton. Non nicasharanon,” ishon man anori shinanyomisi. Juanpan uhuunoa yoimisi iconfiashu uhuun Upa Diosin Juan finoncoian. Afincoin ua yonoa. Uhuun Upa ua nichini ua amapaiyai cuscan un anon. Ua amapaiyai cuscan cuyocointan un unutiro. Natianri ua yonoa cuscan un aaquin. Ascan un acai cuscan oinquin man tapitiro Upa Diosin ua nichini ahuunshon un yononon. 
JHN.5.37	Upa Diosin matoqui ua nichini arifi uhuunoa yoimisi. Mancai Upa Diosin ahuun oi nicayamafain man oinmisima. 
JHN.5.38	Diosin ua nichifianicucai man ua icoinra huaima. Ascan ahuun tsaincai maton nomuran man nanumisima.
JHN.5.39+JHN.5.40	Man Diosin tsain fasi oinfafainmisishaquin man Dios fu nipatiroran ishon man shinanmisiquin. Anori man shinanfiaquicai Diospan tsain uhuunoa cunufiacashon mancai uqui fupaicanima un mato nimapacunon.
JHN.5.41+JHN.5.42	Un mato onancoian. Mancai maton nomuran man Upa Dios noima. Ascacun man uhuunoa shinansharai iyamarai man uhuunoa shinain chacafiainocai un shinainma. 
JHN.5.43	Uhuun Upa Diosin ua matoqui nichini ahuu cuscaramainquin uhuun Upa uhuunshon man onancoinon. Ua matoqui nichifiani mancai ua icoinra huatamarocon ua oincasmacani. Uacairocon icoinra huatama futsan matoqui oshon mato parapaifiaiton nancaifin man icoinra huashquiquin, “Unfin Cristoquin,” icaiton nancai man icoinra huai. Upa Diosin nichiamafiacun nancaifin man icoinra huashquin. 
JHN.5.44	Mafi ranan futsan tsain sharasi man nicapai. Asca Upa Diosin matohuunoa yoipaiyai cuscacai man shinainma. Ascacufin Upa Diosin ua nichini mancai icoinra huamisima.
JHN.5.45	Man ua icoinra huayamafiacun uhuun Upa Dios ointaifi un mato puashoshquin. Man shinanmisi isca huaquin, “Moisés tsain nicashu non Upa Dios fu nipatiroran,” ishon. Man anori yoifiaino Moisés aficoin matohuunoa Upa Dios yoishquin isca huaquin, “Nafoan uhuun tsain icoinra huamisifomaran,” ishon matohuunoa yoishquin. 
JHN.5.46	Moisés uhuunoa cununi cuscan icoinra huashon ahuun tsainri man icoinra huacuanaquin. Uarifi man icoinra huacuanaquin. 
JHN.5.47	Ascafiashocai Moisés cununi cuscan man icoinra huama. Asca un mato yoia cuscaricai man icoinra huamaran, —ishon Jesús nocon niaifofo yoini.
JHN.6.1+JHN.6.2	Ascano ato yoiquin anaititan Jesús afanan no fu ian ahuun anu Galilea pocufaini cani. Ahuun anu futsa Tiberias. No fu cusumunri noco ano yorahuanrasi aqui funifo. Isinin imisifo aqui fuafoan ahuun tsainmansi ato caya huani. Ato caya huaiton oincani aqui funifo. 
JHN.6.3+JHN.6.4	Nocon caifo Israelifoan nocon fusititian Diosin ahuun nai oinmatinin nocon shunifo aton furu iyoafofosi finonmani nanonfoma. Nan shafan nocoti chaima. Nantianri Jesús cusumunri nocoshon nonfin afu rafumisifori machi ano caashu nanno non tsaoyoni.
JHN.6.5+JHN.6.6	Nanno non tsaoano yorahuanrasi funifo. Aqui fuaifoan atoquiri fusoshon Jesús oinni. Ato oinquin shinantani nan yorafo fonicoincani. Ahuuscashomain ato pimaicain afifin tapiniquin. Ascashon Feliperifi icoinra huamapaini ahuuscashomain ato pimaicain. Ahuun tsainmansi ahuamamishti atiro tapimapaini. Ascano Jesús Felipe yocani, —¿Raniamun non tushu fiicai na yorahuanrasi pimashquin? —ishon yocaiton.
JHN.6.7	Nicaquin Felipe cumani, —Ifon, non siete oshu yonoshon pui fiiyonon. Aticai itiromaquin na yorahuanrasi non piimaino, —ishon yoini.
JHN.6.8+JHN.6.9	Ascano non Jesús fu rafumisifo futsan Andrés nan Pedronun ushton yoini, —Ifon, oinpon. Nuno furonanfacu misi uhuapamashta mucu fustiti yafi shiman rafuri uhuapamashta. Ascafia nuno yora ichaparasi. Ahuun tushu itiromaran, —ishon yoini.
JHN.6.10	Ascaino Jesús noco yononi isca huaquin, —Ato yoihuu tsaononfo, —ishon yoini. Nannorifi faasifo ini. Ascaino Jesús ato yoia cuscan faasi camaqui tsaohuacunifo. Cinco mil nocofunufocuana tsaohuacunifo. 
JHN.6.11	Ascano tsaoafono Jesús mucu fustiti misi fitan Apa Dios yoiquin isca huani, —¡Aicho! Upan, min ua nicaran, —ishon Apa Diosin yoini. Yoitan misi yafi shiman rafu tucupacutan noco inanni. Anoshon non ato pashcashonpacunon. Ficashon picani maiancoinnifo. 
JHN.6.12	Ascano nantifi yorafo maiancoianfono Jesús noco yononi, —Nan misi yafi shiman tushu huafo fiitacahuun. Shihuati muran nanutacahuun ahuashta funononma, —ishon noco yoini. 
JHN.6.13	Ascaiton nicashon misi yafi shiman tushuafo non fini. Doce shihuati non fospi huani.
JHN.6.14	Ascan Jesús ahuun tsainmansi shiman rafu non mucu fustiti misi nantifi cinco mil nocofunufo piimaiton oincashon yoinifo, —Iconcoin Jesús Diosin ahuun tsain yoimisi. Nanton Upa Diosin noco yoiyotiani cuscan nancoin nocoqui nichiaran, —icashu yoinannifo. 
JHN.6.15	Ascaiton Jesús nan shinainfo cuscan onanshon ahuun nomuran shinanniquin isca huani, —Na yorafoan ua curushcain aton niaifocoin ua imashcaniran, —ishon onanni. Ascatan atomaquinoashu arusu machi ano cani.
JHN.6.16+JHN.6.17	Ascano man fari caino non afu rafumisifo non afu shashon nanufaini ian pocufaini foi. Pushurasi Capernaum ano non nocopaini. Faquishiaino Jesús nocoqui nocoataima. 
JHN.6.18	Fuuhuan nocoano ian fuchoquin. 
JHN.6.19	Ian mahuan naisti chainhuan nushmancayashon fuchomanhuaquin oquiri cusha futsan noco catima huani. Jesús ian fuman cayan ofiaintocai non onannima. Onantama non mustairicoinni. Ascashu non fasi ratucoinni. 
JHN.6.20	Ascaiton, —Unquin. Ratuyamacahuun, —Jesús noco huani. 
JHN.6.21	Ascaiton nicaquin, —¡Aicho! Shasho muran nanuyohuun, —non huani. Jesús nanuano samamashta nan non nocopaiyaiquiri ian cusumunri non noconi.
JHN.6.22	Ascano iyoconaino yorahuanrasifoan nan Jesús ato pimaitafoan shinannifo Jesús arus fusti nituaiton. Oinnifo Jesús no fu shasho muran nanuyamaiton. Tapinifoma arifi chipo yamu nocoqui noconi. Nantianri shasho fustiton non afu rafumisifo non foni. Ahuuscashucon Jesús caimun ishon shinannifo. 
JHN.6.23	Nantianri Tiberias chaimanoashu shashorasi muran fuafo. Nan Jesús yorahuanrasi pimaita anoashu funifo. 
JHN.6.24	Ascan nan yorahuanrasifoan Jesús norifi non afu rafumisi anoma tapicanashu shasho muran nanuinifoancatan Capernaum ano Jesús funai fonifo.
JHN.6.25	Fuchicashon yoinifo, —¿Tapimamisiton, ahuutiancon min nuno nocoamun? —ishon yocanifo.
JHN.6.26	Ascaiton ato cumani, —Iconcoin un mato yoi. Tsoan atiroma cuscan un mato ismafiaiton mancai afohuunoa shinainma. Ascacucai man ua funaima. Uaricai man icoinra huataima. Nan un mato tushu pimafaita nantifi man mayancointan. Ascano man afanan ua funai fua un mato pimanon. 
JHN.6.27	Shinancapon. Manfin tushuhuunoasi shinanfafainicain. Nan tushu chacanatiro manmain cuyoifin. Ascan nan cuscara tushu fusti fuchipaiquimarocon nan cuscara futsafin unquin. Unfin Diospan Facuquin, un mato inantiro nancai fuchipaicahuun. Nan cuscara cuyopacunacama. Nan piashu man nipasharatiro. Uhuun Upa Diosin ua catoanshu uqui unimamisi. Matoquirifi ua nichini na tushu cuscara un mato inanon, —ishon ato yoiaiton.
JHN.6.28	Nicacaquin yoinifo, —¿Ahuuscashomain norifi non yonoshotiroquin Upa Diosin nocoqui unimanon? —ishon yocaifoan. 
JHN.6.29	—Upa Diosin ua matoqui nichini. Ascan man Upa Diosin unimamapaiquin ua icoinra huacahuun, —ato huaiton.
JHN.6.30+JHN.6.31	Diosin tsain cununi isca huaquin, —Tsoa futsan atiroma cuscan huafain Moisés ato tushu fariña cuscara fatan shara ato pimani. Nan tushu shafatifi nai murannoashu pacupaoni. Nan tushu ahuun anu nocon tsainman manán. Nanfo nocon shunifoan tsoa istaipamashon piinifo. Ascan mirifi tsoan atiroma cuscan noco ahuamamishti ismahuu Upa Diosin mia nichini non mia icoinra huanon, —huaifoan.
JHN.6.32	—Un mato iconquin yoi man tapinon. Moiséscai nan tushu ahuun anu manán nocon shunifo inannima. Upa Diosin nai muranshon tushu ato niriashoni picanashu niisharanonfo. Ascan natian Upa Diosin ahuun tushucoin nai muranshon mato inanpai. 
JHN.6.33	Nocofunu Upa Diosin nai muranshon mai ano nichini manifotifi ato nimapacunon. Nanfin tushucoinquin, —huaiton.
JHN.6.34	—Ifon, nan tushu noco inanfafainpun, —huaifoan.
JHN.6.35	Ascaiton Jesús ato cumaquin, —Unfin nan tushucoinquin. Tsoan fonicoin cafiscai ua onancoinpaiquin ua tanaino aton nomuran fucashtamarocon isharapacunaca. Nanscarifiai tsoan nomicoin cuscara ua fasi fuchipaitan ua icoinra huacun un ato nimapacunaca. Acai afanan funopacunacama. Isharapacunaca. 
JHN.6.36	Ascafia un mato yoia cuscan ua oinfiashocai man ua icoinra huaima. 
JHN.6.37	Nan ratoranfo uhuun Upa Diosin uqui nichiafin uqui fucaniquin. Ascan nanfofin un ato cushusharapacunacaquin. Un ato potapacunacama.
JHN.6.38+JHN.6.39	Uhuun Upa Diosin ua isca huaniquin, “Tsoan un mia ya imapaiyai mifu ishqui funopacunacama. Nan mia icoinra huafo namisifo min afanan nai ariashu mai ano fotoaino funishcani no fu ipashquin. Nanscara un fuchipairan,” ishon Upan Diosin ua yoini. Ascan uficai un apaiyai cuscan un huaima. Un mai ano fotoni Upa Diosin ua amapaiyai cuscan huashquin. 
JHN.6.40	Nan ratoranfoan un Diospan facun ua icoinra huaashufin no fu Upa Dios icari ipasharatiroquin. Un afanan mai ano oaitian a namisifo un ato funimashquin ufu nipasharanonfo. Ascarafin uhuun Upa Dios fuchipaiquin, —ishon Jesús ato yoini.
JHN.6.41+JHN.6.42	—Unfin tushu cuscara un nai murannoashu oniquin. Un yora imapacushquin, —ishon yoini. Ascaiton nocon caifo Israelifoan nicafiacashocai icoinra huanifoma. Jesusqui tsain chipunifo. —¡Cuu! ¡Nicacapon! Aafin Jesusquin. Apa José ahuari non oinmisi. Ascan aacai ahuama. Galilea anoashufin cainniquin. Ascanfiashon, “Un nai murannoashu Diosin icariashu fotoaran,” noco huaiquin. Tsoancai na tsain icoinra huatiroma, —ishon yoinifo.
JHN.6.43	Ascaifoan Jesús aton nomuran shinainfo cuscan onanshon ato yoini, —Uqui tsain chipuyamacahuun. 
JHN.6.44	Icon Upan Diosin ua nichini. Ascanfiacai tsoan Upa Diosin aton nomuran shinanmayamainocai ua icoinra huatirofoma. Ascan un afanan nai murannoashu mai ano nasoaitian ua icoinra huafoti un funimashquin Upa Dios fu ipanonfo. 
JHN.6.45	Diospan tsain yoimisiton ahuun tsain cununi isca huaquin, “Upa Diosin afincoin yorafo ato tapimashquiran,” ishon cununi. Ratoranfoan Upa Dios nicaifoanfin ahuunshon tapicaniquin. Upa Dios nicacashonri uarifi icoinra huashcaniquin. 
JHN.6.46	Tsoancai Upa Dios oinmisima. Urus fustifin un Upa Dios oinmisiquin. Nanton ua nichini. 
JHN.6.47	Unfin mato iconcoin yoicain. Tsoan ua icoinra huai Upa Dios fu nipashquin. 
JHN.6.48	Unfin nan tushu cuscara. Ua icoinra huafoti un ato nimapacushquin.
JHN.6.49	Nocon shunifo Moisés fu tsoan istaipama ipaonifo. Nan tushu ahuun anu manán fipaonifo pishcaquin. Pifiapaonishacaquin fari futsa nai cuyonifo. 
JHN.6.50+JHN.6.51	Ascafia un nai murannoashu Uhuun Upa Diosin icariashu un oni. Unfin na tushucoinquin. Tsoan ua icoinra huashu nipanaca. Nan tushu ahuun anu manán nai murannoashu pacua nocon shunifoan pifianicai ato nimapacumisima. Nantian Upa Diosin afanan tushu nai muranshon mai ano fotomani. Nan tushu piashu yora nipatiro. Unfin nan tushuquin. Un nantifi yora manifoti ano ato nashoshquin nipasharanonfo, —ishon Jesús ato yoini.
JHN.6.52	Ascaiton nicacani nocon caifo Israelifo fochishmanantanannifo. —¿Ahuuscashomun na nocofunun ahuun nami noco inantiroquin non pinon? —icashu yoinannifo.
JHN.6.53	Jesús ato yoini, —Iconcoin un mato yoi. Unfin Diospan facuquin. Man uhuun nami piyamafain uhuun imi ayayamashu man nipatiroma. 
JHN.6.54	Ratoranfoan uhuun nami pifain uhuun imi ayafain ufu nipashcaniquin. Ascan un afanan nai murannoashu oaitian un ato funimashquin Upa Dios icari nipasharanonfo. 
JHN.6.55	Uhuun nami tushucoin yafi uhuun imi ayaticoin. 
JHN.6.56	Ratoranfoan uhuun nami pifain uhuun imi ayai ufu rafupacunaca.
JHN.6.57	Nan uhuun Upa nipanacaton ua nichini. Urifi ahuunoashu un nipanon. Ascano tsoaran ufu rafucacaini uhuunoashu ipasharatiroquin. 
JHN.6.58	Afanan un mato yoi. Nocon shunifoan nan tushu ahuun anu manán piinifo. Nan pifiapaonishacaquin nai cuyonifo. Ascan Upa Dios ariashu un matoqui oni. Unfin ahuun tushucoinquin. Tsoan ua piashucai nanacama. Uhuunoashu nipasharatiroquin, —ishon Jesús ato yoini. 
JHN.6.59	Nocon caifo Israelifoan nocon ichananti pushu muranshon ahuun anu Capernaum anoshon nan tsain noco yosini.
JHN.6.60	Atirifi tanamisifoan yoini, —¡Ohua! Jesús noco yoia cuscacai tsoan tapitiroma. Noncai na cuscara tsain nicapaitiromaran, —ishon yoinifo.
JHN.6.61+JHN.6.62	Ascaiton Jesús onanni rama noco yoia cuscan atirifi a tanamisifo nicacasmaiton. Ascan noco yoini, —¿Un rama mato yoia cuscan man nicapaimamun? ¿Afanan man ua icoinra huaimamun? ¿Nan nicai man umaqui ipaiquin raquiri man shinanshquimun ua afanan oinquin un nai muran Upa Dios icari un funicainaiton? 
JHN.6.63	Diospan Yoshin Shara fustiton yora nimapacutiro. Mafiricai man nimapacutiroma. Uhuun tsainri Diospan Yoshin Sharahuunshon un mato yoimisi. Ascacufin uhuun tsain icoinra huashu man ufu nipatiroquin. 
JHN.6.64	Ascafia man futsacai ua icoinra huaimaran, —ishon Jesús noco yoini. Noco catoaintian afincoin tapiyoni ratotomain achimanicain. 
JHN.6.65	Ascan afanan noco yoini, —Ascacun un mato yoiqui isca huai, “Upa Diosin tsoan ahuun nomuran shinanmayamaitocai ua icoinra huatiromaran,” —ishon noco yoini.
JHN.6.66	Ascano Jesús noco yoiai cuscan nicatan a tananmisi futsafoan potacashon afanan tanannifoma.
JHN.6.67	Ascano Jesús nocori doce catonni non afu foanfafainnon noco yocani, —¿Marifi man umaqui capaimun? ¿Man ua potapaimun? —noco huaiton.
JHN.6.68	Pedronun cumani, —Ifon, non rato futsacai non catiroma. Mirus fusti min noco yoitiro ahuuscashumain non nipasharatiroquin. 
JHN.6.69	Minfin Dios ariashu nocoqui oniquin. Min Dios cuscara shara. Nan non icoinra huairan, —huaiton.
JHN.6.70	—Un mato doce catonni. Un mato catonfiani matofu rafumisi futsan Satanás yoshin chaca ahuun nuumisiton, —ishon noco yoini. 
JHN.6.71	Nan Simón Iscariote ahuun facu Judashuunoa noco yoini. Jesús noco doce catonni. Judasrifi catonfianicun Jesús ato achimaniquin.
JHN.7.1	Ascashu chipo Jesús Galilea maitio cahuancacaini ato tapimafoanfafaini. Norifi non afu cani. Judea ano non cayonima. Nocon caifo Israeli nocon niaifofoan Jesús rutupaiyaifono. 
JHN.7.2+JHN.7.3+JHN.7.4+JHN.7.5	Nocon caifoan fusititian tapaspaonifo. Nan fusiti nocoti chaima Jesús Judea ano catama Galilea ano nituni. Ahuun ushtofori nanno Galilea ano afu ini. Ahuun ushtocoinfofiacashon Jesucristofiacuncai tsoan icoinra huanifoma. Ascanshon yoinifo isca huaquin, —Nunoashu Judea ano catahuun. Nantifi minhuunshon tanamisifo min ato ashomisi cuscan oinonfo. Min acai cuscan min ato oinmayamaino atirifoancai minhuunoa tapitirofoma. Min ahuamamishti atiro nantifi yorafoti ismafotahuun —huaifoan.
JHN.7.6	—Uncai ari cayoataima. Uhuun Upa ua nichiataima. Ascafia ahuutianran man capaiyaitian man catiro. 
JHN.7.7	Nan icoinra huafoma nan ua noicasmai. “Manfin chaca huamisiran,” un ato huamisiquin. Ascacun ua noicasmacani. Ua noicasmafiacaquicai mato noicasmatirofoma. 
JHN.7.8	Ascacun natian fusitacahuun Jerusalén ano fotacahuun. Ucai cayoataima. Uhuun Upa Diosin ua nichiataimaran, —ishon Jesús ahuun ushtofo yoini. 
JHN.7.9	Ato yoitan Galilea ano nituyoni.
JHN.7.10	Ascafiaino ahuun ushtofo nan fusi ishcaquin Jerusalén ano foaifoanno. Ascaino arifi chipo caani. Tsoa yoiashuma Jerusalén ano nocoaitocai tsoashta tapinima. 
JHN.7.11	Nanno nocon caifo Israelifo niaifofoan Jesús funacaquin yoinifo, —¿Ranimun na nocofunu? —huanifo.
JHN.7.12	Nannori yorahuanrasi. Atirifoan isca huanifo, —Jesús nocofunu sharacoinran, —ishon yoinifo. Ascafiainfoan atirifoan yoiquin isca huani, —Ma. Na nocofunucai sharama. Yorafo paramisiran, —icashon yoinifo. 
JHN.7.13	Ahuunoacai aton ointaifi yorafoan yoisharanifoma. Nocon niaifofoqui musucaquin oinomashta yoinannifo.
JHN.7.14	Fusiti anaitiataimano Jesús Dios fu tsainti pushu muran iquini a muranshon ato yosicai. 
JHN.7.15	Nocon caifo niaifofoan nicashon yoinifo, —¡Aira! ¡Nicacapon! ¿Ahuuscaimun na nocofunun cunu tapicoianmafiashon tsain fasi tapicoianquin? —icashu yoinannifo. 
JHN.7.16	Yoiaifo cuscan onanshon Jesús ato yoini, —Un mato yosiain cuscan uhuun nomuranshoncai un mato yoima. Ascatamarocon Upa Diosin ua nichini, nanton ua shinanmana cuscan nannoricoin un mato yosiaquin. 
JHN.7.17	Tsoan Diosin yoia cuscan apaiquin afi tapitiroquin ufi shinain cuscan un mato yosi iyamarai Upa Diosin afi ua shinanmanaino un mato yosia.
JHN.7.18	Tsoan ahuun nomuran shinain cuscan yosiquin nanton yorafo ahuunoa shinanmapai isca huaquin, “Na nocofunun fasi tapicoian. Afin fasi sharacoinquin,” ishon ahuunoa ato shinanmapai. Ascanfiatan uncai ascarama. Un mato yoiqui isca huai. “Nan uhuun Upa Dios ua nichini. Nancaifin fasi sharacaiquin.” Anori un mato yoimisi ahuunoa man shinansharanon. Nanscacufin man icoinra huatiroquin un mato iconcoin yoi un yorafocai paramisima. 
JHN.7.19	Nocon shuni Moisés mato Diosin tsain yonofiani tsoashtacai nicasharamisima. Ascacufin ahuuscain man ua rutupaiyain un nocofunu tunutitian cayahuafiacun, —huaiton.
JHN.7.20	—¡Cuu! ¿Tsoantsi mia rutupaiquin? Minhuunfin yoshin chaca nuuaquin, —huaifoan.
JHN.7.21	—Un nocofunu tunutitian caya huaiton man oinquin. Ascan “¡Ajaa! Ahuuscain Jesús tunutitian nocofunu caya huamamun,” ishon uhuunoa man yoia. 
JHN.7.22	Un tunutitianfiacun ahuara shara huaa cuscan marifi tunutitian ahuara man huamisi. Moisés noco yononi cuscan manfin maton furonanfacufo rama caian ocho osha finoanno maton furonanfacufo man ato foshqui rupa shatumisiquin. 
JHN.7.23	Ascan tunutitianfiacun maton furonanfacufo man ato foshqui rupa shatumisi. Ascafia Moisés yononi cuscan man aima. ¿Ascacufin ahuuscain man uqui sinai tunutitianmain un nocofunu caya huasharacunfin? 
JHN.7.24	Afanan un ahuara shara huaiton oincaquin, “Chaca huaran,” ua huayamacahuun. Cayacafi shinansharacahuun, —Jesús ato huani.
JHN.7.25	Ascatan atirifi Jerusalén anoashu yoinannifo, —¿Naamun nocon niaifofoan rutupaiafo? 
JHN.7.26	Ascanfiacanashu yorahuanrasi aton ointaifi ato yoifiaquicai tsoan ahuun tsain shatumanama. Ascacuri natian niaifofoan man shinanraca aafin nocon Numamisi Cristoquin. 
JHN.7.27	Ascafiancai Jesús nocon Numamisi itiroma. Nocon Numamisicoin oaiton non tapitiroma raniashumain oicain. Ascan nan nocofunu Jesús raniashu oamainquin man non tapiaran, —ishon yoinifo.
JHN.7.28	Jesús Dios fu tsainti pushu muranshon ato yosifiatan ahuunoa yoiafo cuscan onancoinshon ato cumani isca huaquin, —¿Iconmun man ua onan? ¿Un raniashu oamainquin man tapiamun? Ufi shinanfaincai un oama. Ascafia uhuun Upan ua yonoa un oa. Nantofin ua nichiniquin. Nanfin iconcoinquin. Mancai uhuun Upa onanmisima. 
JHN.7.29	Un ahuunoashu oni. Ua nichini. Ascan un Dios onancoianran, —ishon ato yoini.
JHN.7.30	Nicacani aqui sinanifo. Ascashon achipainifo cunu muran iquimashquin. Ascafiaquicai tsoan ahuusca huayonima. Nantiancai achiaifotian nocoatai inima. 
JHN.7.31	Nan yorahuanrasi Jerusalén anoafoan yoinifo, —Tsoa futsan atiroma cuscan Jesús Diosinhuunshon ahuamamishti shara noco isma. Nan nocofunun tsoan asca huatiroma cuscan huatiro. ¿Nocon Numamisi oshon finonmafain ashquimun? —ishon yoinifo. Ascan anori yoiaifoan icoinra huanifo.
JHN.7.32	Nan yorahuanrasiton Jesushuunoa tsain shara yoiaifoan Fariseofoan nicanifo. Ascan nocon caifohuunshon Dios cufimisi niaifofoan futan ranushumuafo nichinifo Jesús achicashon cunu muran iquimanonfo.
JHN.7.33	Ascan Jesús ato yoini, —Un matofu ichaipacuima, Un samamashta uhuun Upa Dios ari cai. Nantofin ua nichiniquin. Un samamashta aqui cai. 
JHN.7.34	Un mato anoashu caitocai man ua funafiaquin ua fuchishquima. Un cai aricai man catiromaran, —ishon ato yoini.
JHN.7.35	Ascaiton nicacani nocon caifo Israeli niaifofo yoinannifo, —¿Ranimun na nocofunu caiquin noncai fuchitiroma? ¿Nocon yorafo Grecia pushurasi ano pashcafainnifo ano caimun? ¿Nanno Greciafo tapimaicairaca? 
JHN.7.36	¿Raquiri noco yoimun isca huaquin? “Man ua funafiaquicai man ua fuchishquima. Uncai aricai man catiromaran,” ishon noco yoia. ¿Raquiri noco yoipaimun? —icashu yoinannifo.
JHN.7.37+JHN.7.38+JHN.7.39	Ascano fusitin ahuun unutaquin Jesús yorahuanrasi muran ninacahuan oi ashcafinin ato yoiquin isca huani, —Nicacapon. Un mato yoinon.
JHN.7.37+JHN.7.38+JHN.7.39	Diosin mato yonomapaiyai cuscan man huashopai uqui fucahuun. Ua icoinra man huacun un mato Diospan Yoshin Shara mato ya rafumapacunaca. Tsoan ua icoinra huaiton Diospan tsain cununi cuscan ahuun shaqui muran unu tsosia shara cuscara a muran foiran, —ishon Jesús ato yoini. Unucoinhuunoacai yoinima Diospan Yoshin Sharahuunshon ato tapimani isca huaquin, —Tsoan ua icoinra huaiton Upa Diospan Yoshin Shara afu rafupacunaca. Ascan Diospan Yoshin Sharahuunshon ahuun nomuranshon yorafo yoishquin afoanrifi icoinra huacanashu nipasharanonfo, —ishon ato tapimani. Jesús apa Dios ari nasoataima yorafoan aton niaifo inon. Ascan nan icoinra huafoti Diospan Yoshin Shara atoqui nichiataima.
JHN.7.40	Nicacashon atirifoan yoinifo, —Iconcoin na nocofunu Diospan tsain yoimisiran, —ishon yoinifo.
JHN.7.41	Atirifoanri yoinifo, —Naanfin Cristoquin, —ishon yoinifo. Ascafiaino futsafoan yoini, —Ma. Nacai Cristoma. Cristocai Galilea anoashu cainshquima. 
JHN.7.42	Diospan tsain cununi cuscan, “Cristo David funa inon. David ipaoni nannoashuri Cristo cainshquiran,” ishon Diospan tsain cunushoni. Ascan Cristocai Galilea anoashu caintiromaran, —ishon yoinifo. 
JHN.7.43	Nanscafiacun nan yorafoan Jesushuunoa nicafiacashocai anorifosi shinannifoma. 
JHN.7.44	Atirifoan Jesús achipainifo cunu muran iquimashcaquin. Asca huapaifiacaquicai tsoan Jesús ahuusca huaiyonima.
JHN.7.45	Ascatan ranushumuafoan aton niaifofo yafi Fariseofoqui nasocashon ato yoinifo. Nocoafono nanfoan ranushumuafo yocani, —¿Ahuuscaquimun man Jesús achiamaquin noco ihuushoshquin? —ishon ato yocanifo.
JHN.7.46	Cumacaquin, —Na nocofunun ahuun tsain shara cuscara tsoancai anori yoiyomisimaran, —ishon yoinifo.
JHN.7.47+JHN.7.48+JHN.7.49	Ascaiton ato nicacashon niaifofoan ato yoini, —¡Cuu! Ascan Jesús matori paramisi. Shinancapon. Nonfofin Fariseofo yafi maton niaifofoanri Moisés cununi cuscan fasi non tapicoianquin. Nonfoancai tsoashtan Jesús icoinra huamisima. Na yorafoan man rama Jesús nica nanfoan Moisés Diospan tsain cunushoni cuscan tapiafoma. Diosin ato onaintimapainonran, —ishon ato yoinifo.
JHN.7.50+JHN.7.51	Asca huafiaifoanno Nicodemon nan shafa futsa Jesús ano cani ahuara yocaicain. Arifi Fariseonfiashon afu Fariseofo yoini, —Uhuun yorafoan, nocon shuni niaifoan yononi cuscan non ratoran nocofunun nicasharayoataima non yoitiroma isca huaquin, “Naton chaca huaa. Non onaintimanonran,” ishoncai non ascatiroma, —huaiton.
JHN.7.52	—Min tsain Galilea anoafoan tsain cuscarari. Shinanhuun. Tsoashtacai Galilea anoashu Diosin tsain yoimisi fuafoma. Nannoricoin Diosin tsain noco yoicoinni. Oinyotahuun tapinon, —ishon Nicodemo cumanifo.
JHN.7.53	Anori yoicatan aton pushufoanri fonifo.
JHN.8.1	Asca huafaini Jesús machi ahuun anu Olivo ano cani. 
JHN.8.2	Shafaino Dios fu tsainti pushu muran Jerusalén ano nasoni. Nanno yorahuanrasi afanan aqui funifo. Nicai fucani. Ascatan tsaoshon ato yosini. 
JHN.8.3+JHN.8.4+JHN.8.5	Ato yosiaino Moisés cununi cuscan tapimamisifo yafi Fariseofoanri ainfo ahuun funuma fu icaiton fuchicashon Jesusqui ihuutan yorahuanrasifain ointaifi ainfo nimainifoannifo nantififain oinonfo. Asca huacashon Jesús yoinifo, —Tapimamisiton, na ainfoan fasi chaca huaa. Ahuun funuma fu icaiton fuchiafo. Moisés isca huaquin noco yononi, “Ainfo ahuun funuma fu icaiton fuchicashon toquirinin a tsacacahuun nanon,” ishon Moisés noco yononi. ¿Mirifi min nannori noco yonopaimun? —Jesús cuparananshon yocaifoan. 
JHN.8.6	Raquirirashta icaiton ahuun chaca inifoan niaifofo ano iyopaicaquin. A yocaifoanno Jesús tutishon ahuun mutotinin mai cununi.
JHN.8.7	Yocariaifoanno Jesús atoqui fuhuuni inacahua yoini isca huaquin, —Man ratotonmain man ahuara chaca huamisimaquin na ainfo toquirinin tsacaqui tau huahuun, —Jesús ato huani. 
JHN.8.8	Ascan ato yoitan afanan ahuun mutotinin mai cununi. 
JHN.8.9	Ascano ato yoia cuscan nicacatan nantifi nan ainfoqui tsain chaca huafo fustirasi foriforinifo. Nan iyoafofo fosi rufofo foriforinifo. Chipo atirifi cuyo fonifo. Jesús fusti nanno ainfo aqui nituano. 
JHN.8.10	Ascan Jesús afanan fuhuuninacahuan ainfo yocani, —Uhuun shafoshta. ¿Na nocofunufoan mia chaca huaa man foafomun? ¿Tsoa fusti nituamamun afanan mia tsain chaca huai? —ishon yocaiton.
JHN.8.11	—Ifon. Fustishtacai nituamaran, —ishon yoiaiton. —Unricai mia tsain chaca huaima. Natian min catiro. Ascafiashu min chaca huamisi cuscan afanan asca huayamahuu, —ishon Jesús ainfo yoini.
JHN.8.12	Ascatan ainfomaqui caashon Jesús afanan yorahuanrasi yosini isca huaquin, —Unfin chashamati cuscaraquin. Un manifoti anoafo un ismasharatiro nipasharanonfo. Tsoan ua tanamisi icashucai funotiroma. Uhuunshon fai oinsharatiro Upa Dios ari noco sharashquin. Faquish muran ipashquima, —ishon Jesús yoini.
JHN.8.13	Ascaiton nicacaquin Fariseofoan yocanifo, —Min noco yoiai cuscacai tsoa futsan mihuunoa noco anori yoimisima. Mirus fusti minhuunoa min noco yoiai cuscacai tsoa icoinra huatiroma, —huaifoan.
JHN.8.14	Jesús ato cumani, —Un tapian raquiashumain un oaquin ascatari raquimain un caicain. Ascacun uhuunoa un yoitiro uhuun tsain iconcoin. Ascafia mancai tapiama raquiashu oashumain raquiriri un caicain. 
JHN.8.15	Tapishoma un yosiaiton man icoinra huama. Uncai tsoaquin shinanchacaima tsain chaca huashquin. 
JHN.8.16	Ascafiacun uhuun Upan shinain cuscan nannoricoinrifi un mato yoi. Ascan un iconcoin yoimisiquin. Uhuun Upan ua nichini. Un futsahuunoa yoiquicai unrusu un yoima. Uhuun Upan ua tapimana cuscan un yoi. Ascan un futsahuunoa yoia cuscan iconcoin. 
JHN.8.17	Moisés mato yononi cuscan isca huaquin cununi. “Nocofunu rafutan nannorisi yoiaiton man icoinra huatiroran,” ishon mato yononi. 
JHN.8.18	Ascan uficoin uhuunoa un mato yoimisi. Ascafiacun uhuun Upan ua nichini nanton uhuunoa nannorisi yoimisi, —huaiton.
JHN.8.19	Nicacashon yocanifo, —¿Ranimun min Upa? —huaifoan.
JHN.8.19	—Mancai ua yafi uhuun Upa man onanmisima. Ua onanshon uhuun Upari man onancuana, —ishon ato yoini.
JHN.8.20	Jesús Dios fu tsainti pushu muranshon yorafo yosini. Nan cunu muranri nocon pui nanuti. Diosin tsain yonomisifo inanonfo. Nanno ato yoifiani tsoancai Jesús achinima cunu muran iquimashcaquin. Jesús rutuafotaima. Ascan rutushquiaifon shafan nocoataima tsoan ahuusca huayonima.
JHN.8.21	Ascan tsoancai achinifoma Jesús afanan nocon caifo aton niaifofo yoini. —Un chipo chai cai. Un caino man ua funafiaquicai man ua fuchishquima. Maton chaca potayamashu nanscasiai man nai. Ascaiton un cai anori cai man catiroma, —ishon ato yoini.
JHN.8.22	Nicacani yoinannifo, —¿Afirimun rutushquiquin? Ascashori noco yoi, “Un cai anoricai man catiromaran,” noco huaiquin, —icashu nocon niaifofoan yoinannifo.
JHN.8.23	Ascaiton Jesús ato cumani, —Manfin na mai ano iitianiquin. Ucai mai ano ipaonima. Ufin nai muran iitianiquin. 
JHN.8.24	Un mato yoiai cuscan maton chaca potayamashu nanscasiai man nai. Un mato uhuunoa yoia cuscan icoinra huayamashu maton chaca ya man nai. Man naino maton chaca mato ya ipanaca, —ishon Jesús yoini.
JHN.8.25	—¿Ascan minmun tsoaquin? —ishon yocaifoan. —Nan un mato yoimisi cuscafin unquin. 
JHN.8.26	Matohuunoa un ichapa yoitiro. Man chaca huaa cuscan huafain un mato yoifiatiro nan ua nichinicai man icoinra huatiro. Afi ua yoimisi cuscan un nantio maifoti un ato yoifoanfafainon, —ishon Jesús ato yoini.
JHN.8.27+JHN.8.28	Apa Dioshuunoa ato yoifiaitocai tsoan tapinifoma. Ascan Jesús ato yoini, —Man ua ihui coyan iquinanqui funinifoanshquiaitian man ua tapishquin umain tsoaquin. Nantianri man tapitiro uhuunoa fusticai un mato yoimisima Upa Diosin ua yoimisi cuscan nan fusti un mato yoi. 
JHN.8.29	Nan ua nichini ufu imisi. Uacai potamisima. Afi ua amapaiyai cuscan un amisiquin. Ascacun uqui unimacoin, —ishon ato yoini. 
JHN.8.30	Yoiai cuscan nicacashon atirifoan a icoinra huancoinnifo.
JHN.8.31	Ascano Jesús nocon caifo nan icoinra huafo yoini, —Un mato yoiai cuscan nicacoianshufin uhuun tanamisicoin man itiroquin. 
JHN.8.32	Uhuun tsain nicashon iconcoin tapishon maton nomuran man isharacointiro. Ahuara iconma afanan maton ifo inonma, —ishon Jesús ato yoini.
JHN.8.33	Ascan Jesús icoinra huamisifoan ato yoiaiton niaifofoan nicacashon yoinifo, —Nonfin Abraham ahuun funafoquin. Tsoa futsacai nocon ifo imisima. Noncai tsoan oinmati imisima. Ascacufin ahuuscain, “Ahuara iconma maton ifo itiroma man icoinsharanon,” noco huaran, —huaifoan. 
JHN.8.34	—Iconcoin un mato yoinon. Tsoan chaca huamisifin ahuara chacafoan aton ifo iishquiquin. Nanrifi chacafoan aton yonoshomisi iishquiquin. 
JHN.8.35	Man man tapia ahuun yonoshomisicai ifoan pushu muran ipanacama. Pushu ifoan ahuun facu pushu muran ipatiro.
JHN.8.36	Ascan unfin Diospan Furunquin maton chaca soashonano afanan ahua chaca futsa maton ifo itiroma. Man Dios fu isharapashcaquin. 
JHN.8.37	Mun tapia maton shuni Abraham. Man ahuun funafofiashon uhuun tsain man nicacasmai. Ascashon man ua rutupai. 
JHN.8.38	Uhuun Upan amisi cuscan mun oinmisi. Nanfohuunoa un mato yoimisi. Ascan marifi maton upa mato yoimisi cuscan nannori man huamisi, —huaiton.
JHN.8.39	—Nocon shunifin Abrahamquin, —huaifoan. —Man Abraham funafoshofin nanton apaoni cuscan marifi nanscarifi man huacuanaquin. 
JHN.8.40	Upa Diosin ua yoimisi cuscan un mato icon yoifiaino man ua rutupai. Abrahamcai ascapaonima. 
JHN.8.41	Maton upa acai cuscan marifi man amisiquin, —ato huaiton. —Noncai upa ichapayama. Nocon upacoin fustifin Diosiquin, —huaifoan. 
JHN.8.42	—Unfin Upa Dios fu imisiquin. Un Dios icanoashu un oni. Ufi shinanfaincai un mai ano onima. Uhuun Upan ua nichiano. Ascan maton upacoin Diosicunfin man uarifi noicuanaquin. 
JHN.8.43	Ahuuscain uhuun tsain man shafacafifiacucai man tapiama. Futsanfin mato nicatima huaquin. 
JHN.8.44	Nanfin maton upa Satanasquin. Ascan maton upan apaiyai cuscan marifi man huapaiquin. Aafin taui rutumitsamisi ipaoniquin. Iconcai yoimisima. Atocai ahuara icon yoimisima. Ahuun nomuran chani fusti shinantiro. Nanscashori chani fusti yoitiro. Afin chanimisicoinquin. Chanimisifoan aton apacoin. 
JHN.8.45	Uncai a cuscarama. Un mato iconcoin yoifiaiton mancai ua icoinra huaima. 
JHN.8.46	¿Ratoran futsamain un chaca huaa yoitiroquin? Uncai chaca huamisima. ¿Un mato icon yoifiaitocai ahuuscaquin man ua icoinra huaimacain? 
JHN.8.47	Ratoranfoan Diosin ahuun yoracoin ahuun tsain nicatiro. Mancai Diosin ahuun yorama. Ascan uhuun tsain man nicaimaran, —ishon Jesús ato yoini.
JHN.8.48	Nicacashon nocon caifo Israelifoan cumanifo, —Icon man non yoimisi. Minfin Samaritanonquin. Yoshin chaca mihuun nuumisi, —huaifoan. 
JHN.8.49	—Yoshin chaca uhuun nuumisima. Un uhuun Upa Diosihuunoa tsain shara fusti yoimisifin unquin. Manfin uhuunoa tsain chaca yoimisiquin. 
JHN.8.50	Ascanfiatan mancai uhuunoa yorafo tsain shara yoipaimisima. Upa Diosin fusti iconcoin yorafohuunoa tsain shara yoitiro. Uhuunoa yorafo yoisharamapai. Nantonri yoitiro ratofomain shara iyamarai chacafoquin. 
JHN.8.51	Iconcoin un mato yoinon. Tsoan uhuun tsain nicacoianfin nacointamarocon nipanacaquin, —huaiton.
JHN.8.52	—Natian man non tapicoin minfin yoshin chacayaquin. Abraham non Diosin tsain yoimisifori man naafianicun min noco yoia, isca huaquin, “Tsoan uhuun tsain nicacoianshu nacointamarocon nisharapacunacaran,” ishon min noco yoia. 
JHN.8.53	Nocon shuni Abraham non Diosin tsain yoimisifori man nani. ¿Ascan min Abraham finoncoianmun? ¿Min shinanmun min nantifi finoan? —huaifoan.
JHN.8.54	—Unfincoin un uhuunoa yoisharainocai ahuama. Upa Diosin fustitofin uhuunoa yoisharamisiquin, “Nanfin nocon Uparan,” man huamisiquin. 
JHN.8.55	Mancai uhuun Upa Dios onanmisima. Ascafiacun unfin uhuun Upa onancoianquin. Uhuun Uparan un iyamafin Un mato cuscara chanimisiri icuanaquin. Ascatamarocon un Upa Diosin onancoian. Ua yoiai cuscan un huamisi. 
JHN.8.56	Maton shuni Abraham, yoini, “Un chipo Cristo ointiro. Oianshu un fasi unimashquinran,” ishon yoini. Ua oinni ascan fasi unimani, —Jesús huaiton.
JHN.8.57	—Mincai cincuenta fari icataima. ¿Ascan ahuuscashomun min Abraham oinmisiquin? —huaifoan. 
JHN.8.58	—Iconcoin un mato yoinon. Abraham caiantaima unfin iyopaoniquin, —ishon Jesús ato yoini. 
JHN.8.59	Ascaiton nicacani nocon niaifofo fasi sinacoincaquin toquiri ficatan Jesús tsacapainifo rutupaicaquin. Ascan huapaiyaifono Jesús ato murannoashu cani. Dios fu tsainti pushu murannoashu atomaqui cafiaitocai tsoan oinnifoma.
JHN.9.1	Jesús caaquin oian nocofunu fusho nanscarapan caini oinni. 
JHN.9.2	Ascaiton non afu rafumisifoan yocatoshini. —Tapimamisiton, ¿Ahuuscaimun na nocofunu fushoquin nanscarapan caini? Ahuara chaca huamisishaquinraca fusho cainni. ¿Ascayamarai apa futan ahuan chaca huamisianoraca fusho cainimun? —ishon non Jesús yocani. 
JHN.9.3	Ascaiton Jesús noco yoiquin isca huani, —Ahua chaca huayamafiamisishaqui afincoin fusho cainni. Apa futan ahuan chaca huanocai fusho cainnima. Nanscarapan cainnicun chipo Diosin ahuamamishti huatiro cuscan ahuunoa ismashquin.
JHN.9.4	Diospan ua nichiniquin non yonoshononcahuun. Non shafata fusti yonoshotiroquin. Yamucai non yonoshotiroma. Nanscarifiai ratoran shafatan nocoqui nocoano afanancai tsoanshtan na mai anoshon Dios yonoshotirofoma. 
JHN.9.5	Un na mai ano iyoashufin un shafa cuscaraquin. Un ato oinmani ahuuscashumain isharatirofoquin, —ishon noco yoini.
JHN.9.6	Asca huatan maiquin cumo michotan. Miscoacufoantan ayashon futucurani. 
JHN.9.7	Asca huatan, —Siloé carayanun nashitahuun, —huani. Carayan ahuun anu futsa —Nichiaran —yoimisifo. Asca huaa caashu nashianan fuchocomutan oinsharacufainiquin. Ascatan naso curani. 
JHN.9.8	Nan oinmisifoan isca huanifo, —¿Nan fusho tsaoashu ahuara yocacaiton non oinmisimun? ¿Na nancaimun? —huaifoan. 
JHN.9.9	—Ainfain. Nanfinquin, —atirifiton huanifo. Atirifiton yoicaquifin, —Aamafinquin. Nan ointsacoinfinquin, —huanifo. Afiri ato yoini, —Unfinquin. Unfin fusho imisiquin. Ascafiashofin natiantan un oinsharaiquin, —ato huaiton.
JHN.9.10	—¿Ahuuscashomun min natian oincain? —huaifoan. 
JHN.9.11	—Na nocofunu Jesusran huaafoanfin ua maiqui cumo michotan a yashon ahuun mucuman ua futucuracaquin. Ascashufin “Siloé naquinoashu nashitahuun,” ua huaano. Siloé carayanun nashianan un fuchoquimushofin un oinshara acufainnaquin, —ato huaiton. 
JHN.9.12	Ascaiton, —¿Ranimun na nocofunu Jesusquin? —ishon yocaifoan. —Un tapiama. Raquiran man caaran, —ato huani.
JHN.9.13	Ascano Fariseofo icano nan nocofunu iyonifoquin. 
JHN.9.14	Jesús nan nocofunu tunutitian cayahuano. 
JHN.9.15	Fariseofoan nan nocofunu yocacaquin, —¿Ahuuscacai ashumun min furo cayaquin? —huaifoan. —Ua maiquin cumo michotan ayashon ua futucuraca. Nashianan fuchoquimushofin un oinshara acufainnaquin, —ato huaiton.
JHN.9.16	Nicacaquin Fariseo atirifoan isca huanifo —Acaico Dios ariashu ocufin tunutitian yora cayahuama, —huanifo. Ascaiton atirifiton yoiquin isca huani —Yora chacapancai naton acai cuscan huacuanamaran, —ishon atirifiton yoinifo. Ascaiton atirifoan shinancaquin, —Jesuscai sharama, —huaifono. Atirififain, —Jesusfin sharaquin, —huanifo. Jesushuunoacai nannorisi shinannifoma.
JHN.9.17	Ascaiton afanan a nocofunu fusho cainni yocacaquin. —¿Minmun ahuuscacai aaqui na nocofunun mia cayahua? ¿A mia furo cayahuamamun tsoanquin? —huaifoan. —Naantofin inon pacoai cuscan huafain Diosin tsain yoimisiquin, —ato huaiton.
JHN.9.18	Ascaitoncai nocon niaifofoan icoinra huanifoma nan fusho nanscarapan cainni. Ascaiton fushon apa yafi ahua cunashon yocanifo. 
JHN.9.19	—¿Nan na aamun min facu fusho caini? ¿Ascafiashomun ahuuscashon natian oinquin? —huaifoan. 
JHN.9.20	—Nanfin nocon facuquin. Nanscarapan cainni. Nan non tapiafin nocon facuquin. 
JHN.9.21	Ahuuscashomun oinquin noncai tapiamafinquin. Ahuuscashumain cayaquin. Facumafinquin. Manfin nocofunuaquin. Afifin mato yoitiroquin ahuuscashumain cayaquin. Nan yocacahuun, —ahua futan apan ato huani. 
JHN.9.22	Nocon niaifofoquin musucaquin anori yoinifo. —Tsoan “Diosin Jesús catonniran,” huacai nocon ichananti pushu muran afanan iquitirofomafinquin, —niaifofo icaiton nicai ahua yafi apa atoqui musunifo. 
JHN.9.23	—Afanan facumaquin, Nancoin yocacahuun, —huanifo.
JHN.9.24	Ascano afanan a nocofunu fusho ipaoni yoimashon yoini, —Yoihuu. “Diosin ua cayahuaran,” ihuu. Jesuscaicon sharacufin. Chacafinquin. “Diosinfin sharaquin,” huahuu. “Jesús shararan,” huayamahuu. Non tapiafin Jesús chacaquin, —huaifoan. 
JHN.9.25	—Utsan. Uncain tapiama chaca iyamarai sharamainquin. Un tapia fustifin un fusho iyofiamisishaquin natian un oinsharaicain, —huaiton. 
JHN.9.26	—¿Ahuusca huafainmun mia cayahuaquin? —ishon yocaifoan.
JHN.9.27	—Munfin mato yoifiashucai mato yoia cuscan man nicapaima. ¿Ahuuscaquin man afanan ua yocainmun? ¿Marifimun ahuun tanamisi man ipaicain? —ato huaiton. 
JHN.9.28	Fasi roaquin futsanifo. —Minfin ahuun tanamisiquin. Nonfofin Moisés tsain tanamisifoquin. 
JHN.9.29	Non tapiafin Diosin Moisés fu tsainpaoniquin. Noncai a Jesús tapiamafinquin. Tii ahuu cuscararanfinquin a nocofunucai non tapiama, —huaifoan. 
JHN.9.30	—Choon. Mancai tapiamafinquin raniashumain Jesús oshon. Un fushofiacun ua cayahuamaquin. 
JHN.9.31	Non tapiafin yoran chaca huamisicai Diospan nicapaitiroma. Ratoran Diosin tanasharafain yoia cuscan aitonfin nanscarafo Diosin nicatiroquin. 
JHN.9.32	Nan Diospan mai onihuani chaincai ascaran nocofunun fusho caya huaa non nicaiyomisimafinquin. 
JHN.9.33	Upa Diosin na nocofunu Jesús nichiyamanicai ahua ahuusca huacuanama, —huaiton. 
JHN.9.34	Nicacani fasi aqui sinanifo, —Minfin chacacoin cainiquin. ¿Ascan ahuuscaquimun min noco tapimapaicain? Min chacashunifiashon. Nocon ichananti pushu muran min afanan iquitiroma. Nunoashu cariscatahuun. Noncaicon mia afanan oinpaiyaintonfin. Afanan nuno iquicuranyamahuun, —huanifo.
JHN.9.35	Ascaiton fusho ipaoni aton ichananti pushu muranshon potaifoan Jesús nicani. Ascashon funaquin fuchini. Fuchishon yoini, —¿Minmun na nocofunu Dios ariashu oni icoinra huaicai? —ishon Jesús yocaiton. 
JHN.9.36	—¿Tsoanmun na nocofunuquin? Ua yoihuu urifi un icoinra huanon, —huaiton. 
JHN.9.37	—Nan min ufu tsaincaifin unquin, —Jesús huaiton. 
JHN.9.38	Nicatan, —Ifon, unfin mia icoinra huaicain. Min fasi sharacoin. Un mia noi. Un mia Ifoai. Min Diospan Facuran, —ishon yoini.
JHN.9.39	Ascano nanno niafo Jesús ato yoini, —Uhuun Upa Dios icariashu un nuno mai ano oni ratofoanmain ua icoinra huayamaino ua icoinra huacanicain un puashoshquin. Ascan tsoa Upa Dios fu ipaifiaquin tapiama ahuuscamain atiroquin nanfo fusho cuscarafiashon ua icoinra huaashucai afanan fusho cuscara itirofoma oinsharatiro Upa Dios fu ipashcaquin. Futsafoan shinancaquin tapisharafiashocai tapisharafoma. Ua icoinra huayamaifo. Nanfo fusho cuscaracoin. Funoshcaquin, —ishon Jesús yoini.
JHN.9.40	Nanno Fariseofo Jesús yoiai cuscan nicacashon a yocanifo, —¡Cuu! ¿Min noco yoimun non fushocun? —huaifoan.
JHN.9.41	Ato yoiquin, —“Nonfin fusho cuscarafoquin. Man non funoa. Non chaca huamisiran,” ishon man yoiaiton un maton chaca soashocuana. Mancai ascatamarocon, “Nonfin oinsharatiroquin. Noncai funoama. Nonfin sharaquin. Noncai chacamaran,” man imisi. Ascan maton chaca soatama man funocoianshu Upa Dios icano nocopacunacamaran, —ishon Jesús ato yoini.
JHN.10.1	Ascatan Jesús ato tapimani nanmain aton cushumisicoinshofin. Chashoan cushumisiton ahuun chashoanfo cushutiro. Nanscarifi aquin Jesús ahuunshon icoinra huafo cushucointiro. Nannori Jesús ato yoini isca huaquin, —Iconcoin un mato yoinon. Pasoatoshon yoran chashoanfo cunushotiro iquimashquin raqui fononfoma. Nan cunu caincaiti ya. Ascan tsoa caincaiti murannoashu iquitama pochininnoashu iquiafin nan yomutsoquin.
JHN.10.2	Ascan nan tsoa caincaiti cunu muran iquimamisifin nancaifin ato cushumisiquin. 
JHN.10.3	Caincaiti ano nocoaiton nan nocofunun caincaiti cushumisiton fupushotiro chashoan cushumisiton iquimapacunon. Ascan chashoan cushumisi iquiaiton ahuun chashoanfoan ahuun oi onanti huanifo. Nantifi ahuun chashoanfo anu futsapacuni. Aton anun cunapacuaino chashoanfoan mufainifo. 
JHN.10.4	Aton cushumisi rucun caino chashoanfoan cunu muranshon mufainifo. Ahuun oi onancoincashon mufainifo. 
JHN.10.5	Futsan cunafiaitocai chashoanfoan ahuun oi onannifoma. Ahuun oi onainyamacani amaqui ichotiroran, —ishon Jesús ato yoini. 
JHN.10.6	Jesús ahuunoa ato yoifiaiton tsoan tapinima.
JHN.10.7	Ascano Jesús afanan ato shafacafi yoini, —Un mato iconcoin yoinon. Nan chashoanfo cunu muran iquipaicani shoi fusti muran iquitirofo. Unfin nan shoi cuscaraquin. Tsoa Upa Dios icano iquipai uhuunoashu fusti ari iquitirofoquin. 
JHN.10.8	Un matoqui nocoataima futsafoanri yoia isca huaquin, “Un mato tapimatiro ahuuscashumain Upa Diosqui man nocotiro afu nipashquin,” ishon yoifiamisishacaquin afoancaifin paramisifoquin. Yomutso cuscarafo. Diospan yora parapaicani ato yonomapai. Asca huapaifiainfoan Diospan yorafoancai na cuscarafo nicapaicanima. 
JHN.10.9	Unfin na shoi caincaiti cuscaraquin. Tsoa Upa Dios icano ipapaiquin uhuunoashu fusti ari iquitiro afu ipashquin. Natianri uhuunoashu isharatirofo ahuatocai aton nomuran fucash huatiroma.
JHN.10.10	Futsafoan uhuun yorafo parapaicani. “Ua tanacahuun. Un mato tapimasharanon,” ishon ato yoifiaquicai nanfoanfin uhuun yorafo umaqui imapaicani. Yomutso cuscarafo. Ua icoinra huafo shara huapaicanima. Ato shara huatamarocon ato chaca huapaifain ato rutupaicani. Asca ato huafiainfonocai un ascarama. Ua tanamisifo un ato imasharafain un ato unimamashquin. Nanscaifin un oniquin.
JHN.10.11+JHN.10.12+JHN.10.13	Ua icoinra huafo chashoan cuscarafo. Cushumisi yopacani. Unfin nan chashoanfo cushumisi shara cuscaraquin. Ascan na nocofununcai chashoanfo ifoshomacai ato cushusharama. Chashoanfo futsan cushumashofin ifoan aton pui inantiroquin. Ascan chashoanfohuunoa shinantamarocon pui fusti shinain. Ascaino masharo chashoanfoqui nocoaino nan cushumisi futsan ato cushusharatama ato potafaini ichotiro. Shinanquin isca huatiro, “Na masharo fasi musucoin. Nan chashoanfocai uhuunacoinmafinquin. Ascan na masharonun ato piquin nanscanon. Uncai ahuusca huatiroma un ato numapanan. Unfin atomaqui ichoicaicain masharonun ua ahuusca huanonma,” ishon shinantiro. Chashoanfoan aton ifocoincai ascatiroma. Afifin ahuun chashoanfo cushusharatiroquin masharonun ato pinonma. Shinantiro isca huaquin, “Uhuun chashoanfohuunoashucaifin un natiroquin. Nanfocairocon ahuuscanonma,” ishon shinantiro.
JHN.10.14+JHN.10.15	Unfin na chashoanfo cushumisi shara cuscaraquin. Cushumisinin ahuun chashoanfo onancoin ato cushusharamisi. Urifi ua icoinra huafo un ato cushusharamisi. Uhuun Upa Diosin ua onancoin. Urifi uhuun Upa un onancoian. Nanscarifiai ua icoinra huafo un ato onancoin. Nanfoanrifi ua onancoincaniquin. Un atohuunoashu naashquin. 
JHN.10.16	Yora futsafoanri ua icoinra huashquicani. Afocai Israelifoma. Nanforifi un uhuun Upa icano iyotiroquin. Nanfoanri mai ano niyocashon ua nicasharayoshcani. Ascan Israelifo yafi mani futsafoanri ua icoinra huacanashu fusti cuscaracoin iishcaniquin. Nantifi nan icoinra huafoti Upa Diosin yorafo iishcaniquin. Urusu fusti un aton cushumisi un iishquin.
JHN.10.17	Un ato cushusharashu un atohuunoashu naashquin. Ascan uhuun Upa Diosin ua noiaino naashu un afanan funishquin nipashquin. 
JHN.10.18	Ua icoinra huafohuunoashu napaiyamainocai tsoan ua namatiroma. Uhuun Upa ua yononi cuscan un atohuunoashu naicain. Uhuun Upa Diosin ua yononi cuscan un atohuunoashu nayofiashu un afanan funitiro nipashquin, —ishon Jesús ato yoini.
JHN.10.19	Nicacashon atirifi nocon caifoan icoinra huaifoanno atirifoancai tsoan icoinra huanima. 
JHN.10.20	Atirifoan yoiquin isca huanifo, —Aafin nisocoinquin. Yoshin chaca ahuun nua. ¿Ahuuscaquitsi non na nocofunu nicatiro? —ishon yoinifo.
JHN.10.21	Atirifoanri yoini, —Aacai yoshin chaca ahuun nuama. Yoshin chacanuncai nocofunu fusho afanan oinmatiromaran, —ishon yoinifo.
JHN.10.22+JHN.10.23+JHN.10.24	Ascano Jesús nocon caifo Dios fu tsainti pushu Jerusalén ano non cani. Oi pacutian non cani. Nanno tapasi uhuaparasi muran fonifo. Nantianri nocon caifo Israelifoan nocon fusitin ahuun anu tuqui huani isca huaquin, —Dios fu tsainti pushu onihuashararan, —ishon anuni. Nanno pushun facu ahuun anurifi tuquihuani, —Salomonran, —huanifo. Nannori Jesús ini. Nocon caifo niaifofo aqui funifo a yocacani. —Minmain Cristoquin nocon shafacafi yoihuu. ¿Ahuuscaimun min noco shafacafi yoiyamacaiquin? ¿Ahuutiatsi min noco shafacafi yoicain? —huaifoan.
JHN.10.25	—Un mato yoifiamisicun man ua icoinra huaama. Uhuun Upahuunshon un yorafo tsoan atiroma cuscan un huafafaini. Nanfo un mato isma unmain Diospan Facushofin. 
JHN.10.26	Ascafia mancai Upan Diosin ahuun yorama. Man ua icoinra huama. 
JHN.10.27	Ua icoinra huafoan ua nicasharatiro. Un ato onancoianno ua tanafo. 
JHN.10.28+JHN.10.29+JHN.10.30	Omitsiscapanacafo muran focanima. Ua tanaifocai ari fonacafoma. Ascatamarocon un ato Upa Dios ya imapacunaca. Upa Diosin ato ua inan. Upan nantifi finoncoian. Upa Dios fu un fusti cuscaracoin. Ascancunfin tsoancai ua tanamisifo unmaqui yafi Upamaquiri imapacunacamaran, —ishon Jesús ato yoini.
JHN.10.31	Nicacani afanan Israeli niaifofoan toquiri uhuapa ficatan Jesús tsacapainifo rutupaicaquin. 
JHN.10.32	Asca huafiaifoan Jesús ato yoini, —Upa Diosihuunshon tsoa futsan atiroma cuscan un mato ismafiamisi. ¿Ascan ahuanhuunshocaimun man ua toquirinin tsacaicain? —huaiton.
JHN.10.33	—Nanfohuunshocai non mia toquirinin tsacaima. “Tsoa futsacai Diosima,” anori Diosin tsain cununi. Minrifi nocon cuscara nocofunuquin. Ascanfiashu mian yoia mirifi Diosiran min icaquin. Ascan min Dios chaca huai. Ascacufin non mia toquirinin tsacaicain, —huaifoan.
JHN.10.34+JHN.10.35+JHN.10.36	—Diospan tsain mato cunushoni isca huaquin, “Un mato yoi manfin Dios cuscaracoinfoquin,” ishon ato yoini. Diosin yoini cuscacai tsoan, “Chaniran,” huatiroma. Ascan nan Diosin anori yoiaino ahuuscain man yoiai “Un Dios chaca huaran,” ishon. Nantofin ua catonshon nai arishon nuno mai ano ua nichiniquin. Ascancunfin un icon yoitiro unfin Diospan Facuquin.
JHN.10.37+JHN.10.38	Mancai ua icoinra huaima. Uhuun Upan Diosin aca cuscan un huayamaiton ua icoinra huayamacahuun. Ascafiaquin uhuun Upa acai cuscan urifi nanscasi huaiton ua icoinra huacahuun. Uhuun Upan acai cuscan urifi nanscasi un huaiton man tapitiro Uhuun Upa ufu ica. Unrifi uhuun Upa fu un icaran, —ishon Jesús ato yoini. 
JHN.10.39	Nicacashon afanan Jesús achipaifiainfoanno atomaquinnoashu caitocai tsoan achinima.
JHN.10.40	Atomaquinoashu cai unu Jordán ari cani. Nannoshon Juanpan tau huaquin yorafo unu muran iquimapacuni. Nanno chaimashta Jesús iyoni. Unu cusumunri iyoni. 
JHN.10.41	Ascaino yorafo aqui fucashon. Yoinifo isca huaquin, —Jesús Diosihuunshon ahuamamishti noco isma. Juanpacai asca huamisima. Ascafiashon Juanpan Jesushuunoa iconcoin. Yoia cuscan nanscacoin huamisiran, —icashu yoinannifo. 
JHN.10.42	Asca huacanashu nanno yora ichaparasiton, —Icon Jesusfin Diospan Facuquin, —icashon icoinra huanifo.
JHN.11.1+JHN.11.2	Ascatan nocofunu Lázaro isinin icai. Ahuun pushu Betania ano ini. Nan Lázaro isinin icaiton ahuun poi rafu María yafi iyoa Marta nannori inifo. Nan María Jesusqui motica murannoa ininti sharacapa Jesús tau pumancayan ocatan ahuun foon otucuru aniquin. 
JHN.11.3	Nan poi rafutan Jesús tsain fomaquifin, —Ifon, nan min ahuun noiaifin isinin iquiquin, —ishon yoimanifo. 
JHN.11.4	Jesús nicatan yoiquifin, —Nan Lázaro isinincaicain naimafinquin. Isinin icaifin yorafoan oicaniquin Dios sharacun. Unmain Diospan Facuquin un ahuamamishti huaiton tapicashon icoinra huanonfo, —ishon Jesús ato yoini. 
JHN.11.5	Jesús Lázaro yafi poi rafu atohuun noicoinni. 
JHN.11.6	Lázaro isinincaiton nicafiai nanno osha rafuyoni. 
JHN.11.7	Ascaiton —Non Judea ano afanan nasononcahuun, —ishon noco yoini. 
JHN.11.8	Ascaiton non cumaquin, —Tapimamisiton, nocon niaifofo Judea anoshon ramashta mia rutucuanafo. ¿Ascan ahuuscain min afanan ano capaimun? —ishon non yocainton.
JHN.11.9	—Shafatan non oinsharatiro. Farin chashaino non oinsharatiro pacushquima. Nanscarifiai shafatifi uhuun Upa Diosin ua amapaiyai cuscan ua tapimamisi. Ua cushuano un funotiromaquin. Uricai un musutiroma. 
JHN.11.10	Ascafia faquishiano chashamatiyamaino yora pacutiro. Nanscarifiai tsoan Dios fu rafuyamatocai tapisharatiroma ahuuscashumain isharatiroquin. Ascai funotiro, —ishon noco yoini.
JHN.11.11	Nannori noco yoitan Jesús afanan yoini isca huaquin, —Nocon yorahuan Lázaro oshafiacun un moimanicain, —huaiton.
JHN.11.12	Non afu rafumisifoan nicashon non yoiniquin, —Ifon, oshacoianfinquin naama. Chipo cayasharatiroran, —huanifo.
JHN.11.13	Man nacoinfiacun, —Osharan, —ato huaiton. Chipo moiran ishon shinannifo. Jesús man arusu onanfiashon ato yoicoinnima.
JHN.11.14+JHN.11.15	Ascan noco shafacafi yoini, —Lázaro man nacoinfiano un unimai naino un ano icama. Ascan man chipo oinquin man fasi ua icoinra huashquin. Ascafia natian non Lázaro ano fononfocahuun, —ishon Jesús noco yoini.
JHN.11.16	Ascan nicatan Tomás nan rafanacani Jesús fu rafumisi futsan noco yoini, —Non canon. Norifi afu non nannon, —ishon noco yoini.
JHN.11.17	Ascatan Betania ano nococashon Jesús nica man Lázaro naita. Osha rafu non rafuri finoan ini mai huaitafo. Mahua quini muran mai huaitafo ini.
JHN.11.18	Betania Jerusalén chaima ini. 
JHN.11.19	Nocon caifo Israelifo ichapa María yafi Marta icano funifo aton ointi shinanmasharashopai poi naano. 
JHN.11.20	Martan Jesús oaiton nicai aqui nocoicai cani. María pushu muran nichifaini.
JHN.11.21	Jesusqui nocotan yoini, —Ifon, min nuno anocai uhuun ushton ua nashocuanitamafinquin. 
JHN.11.22	Un tapiafin natianri min ahuara futsa Dios yocaitofin mia ashonrisca huatiroquin, —huaiton. 
JHN.11.23	—Ushtofin afanan funiquin, —huaiton. 
JHN.11.24	—Un tapiafi ahuun unutani nan naafo funiaifoannorifi funitiroquin, —huaiton. 
JHN.11.25	Ascaiton Jesús cumaquin, —Unfinquin uhuunoashu naafoti funicani. Uhuunoashufin nantifi niafoquin. Nan ua icoinra huaafin nafiashu afanan funiashu ahuuscanacamaquin. 
JHN.11.26	Niyoshon ua icoinra huashucai nanacama. ¿Nan mianmun icoinra huaicai? —huaiton.
JHN.11.27	—Ai, Ifon, unfin mia icoinra huaicai. Minmain Cristocufin Diospan Facu. Nocon caifoan mia manamisi. Nocon shunicaifoanrifi mia manapaonifoquin, —huani.
JHN.11.28	Yoitan Martan chipocun María yoicai cani. Nocoquin oian afu rafuafo María fu uaicaifoan oinquin Marta chipocun fusti mushannantan yoiquin, —Nocon tapimamisifin oaquin. Mia yoimana, —ishon yoini. 
JHN.11.29	María nicatan funinaca huantan cai aqui nocoriscani. 
JHN.11.30	Jesuscai pushurasi muran nocoatai inima. Nan Marta fu tsaincanoashu oataima ini. 
JHN.11.31	María fu uaicaifoan oin atofu uaifiain funinaca huatan caiton oincaquin María poi maia anoashu uaiqui cairafain nocon yora Israelifo mufainifo.
JHN.11.32	María Jesusqui nocotan tauicopacufoan yoini, —Ifon, min nuno anocai uhuun ushto ua nashocuanitamafinquin. Iscainofin uhuun ushto ua nishoan icuanaquin, —huaiton. 
JHN.11.33	Jesús María oian uaicaiton nocon caiforifi María fu fucanashu afu uaicaifoan ato oinfin Jesús arifi atohuun ramapaitan ato shinantaquin. 
JHN.11.34	Ato yocani, —¿Ranimun man mai huaitanquin? —ato huaiton. Cumacaquin, —Ifon, oinyopon, —huanifo. 
JHN.11.35	Oinyopon huaifono, Jesús uaini.
JHN.11.36	Uaicaiton oincaquin nocon caifoan, —¡Oincapon! Lázaro fasi noi ahuunoashu uaiquin, 
JHN.11.37	¿Nan fusho cayahuani cuscarifi huaquimun nunoshon Lázaro cayahuacuanitan? —huanifo.
JHN.11.38	Ascatan afanan Jesús ahuun ointi muran fasi shinancoinquin maia ano nocotan. Maiano toquirininhuan quini ano nocoshon yoiquin, 
JHN.11.39	—Toquiri fupucahuun, —huaiton. Nicaquin poi Marta yoiquin, —Ma, Ifon, manfin osha rafu non rafuri finoanquin a naita. Natianfin man pisiaquin, —huaiton. 
JHN.11.40	Nicaquin Jesús yoiquin, —¿Un mia yoiaiton min nicamamun? Mian icoinra huafin Diosin ahuara shara tsoan atiroma cuscan huaiton min ointiroquin, —huani. 
JHN.11.41	Ascaiton nicacaquin fupunshonifo. Fupushonafoanno nai foisinifoantan, —Upan, un mia cufia cuscan mian nicai. Un mia aicho huai.
JHN.11.42	Un tapiafin mian nicafafainmisiquin. Ascan nuno niafoan mia icoinra huacashofin un mia cufiai cuscan mia huacaniquin, —Jesús apa cufini.
JHN.11.43	Asca huatan Jesús yoiquin oi ashcafinin, —Lázaro, quini murannoashu funicurahuun, —huaino. 
JHN.11.44	Funicurani, —Ahuun rashuafo pucacahuun cainshara curanon —Jesús ato huani.
JHN.11.45	Ascaiton a nocon caifo María fu rafuafoan oincaquifin Jesús icoinra huanifoquin. 
JHN.11.46	Ascaiton oincanifin atirifi Fariseoqui chani focani fonifoquin. 
JHN.11.47	Ascaiton nicacanashufin Fariseofo yafi nocon yorafohuunshon Dios cufimisi niaifofo ichanannifoquin. Ichanancashon yoicaquifin, —¿Nonmun ahuusca huaicai? Jesús tsoan atiroma cuscara ahuarafo huaiquin. 
JHN.11.48	Non ahuuscara huaiyamafin nantififain icoinra huacaniquin. Ascano Romanonfoan noco asca huatirofo. “Mancai afanan niaifofoya itiromaran,” ishon noco yoitiro. Nocon ichananti pushuri paon huatiro, —nocon caifo Israelifo niaifo inifo.
JHN.11.49	Ascaiton nocon yorafohuunshon Dios cufimisi niaifocoinchi Caifás ato yoiquin, —Mancai ahua tapiamafinquin. 
JHN.11.50	¿Man tapiamamun na nocofunu fusti nocon yorafohuunoashu naashquin? Nancaifin sharaquin. Arus fusti nashquin tsoashtamaquian, —ishon yoini. Ascacufin Caifás inon pacoai cuscan yoiniquin. 
JHN.11.51	Caifás yoiquicai afin shinanfain yoinima. Diosin ahuun shinanpan shinanmanainofin yoiniquin. Nocon yorafohuunshon Dios cufimisi niaifocoinchi Diosin ahuun shinanpan shinanmana Jesús nantifi ahuun caifohuunoashu nanonpacoiran, ishon yoini. 
JHN.11.52	Jesuscai nocon caifo fustihuunoashu naimafinquin. Nantifi manifotichin icoinra huafohuunoashufin noco naashoshquiquin. Ascano nantifi Diosin facu inonfo. Noinancoincani. Nan yora fusti cuscara ishcaquin. 
JHN.11.53	Nan Lázaro funiatianfin shinanquin tau huanifoquin, —¿Ahuuscashomain non Jesús rututiroquin? —icashon nanscasi huaquin shinanriapaonifo.
JHN.11.54	Rutupaiyaifoan tapiashu Jesús afanan nocon caifo ichapafo icano cayonima. Yorahuanrasi ano catamarocon pushu fustirasi ano cani. Nan pushu fustirasi Jerusalén chaimashta ahuun anu Efraín. Nanno non afu rafumisi.
JHN.11.55	Nocon caifo Israelifo nocon fusitin shafatan Diospan oinmati nan afu nai muran imisiton nocon shunifoan aton furonanfacufo iyoafofosi finonmani shinanshcaquin nocoti chaima. Nantianri yora ichapafo pushurasi ano chai icanashu Jerusalén ano funifo. Jerusalén anoafo Moisés aton shunifo yononi cuscan atorifi huamapai aton chaca soamapai ichananti pushu muran iquinifo.
JHN.11.56	Ascaifoanno nocon caifo niaifofoan Jesús funanifo. Dios fu tsainti pushu ano chifi niafo yocananannifo, —¿Ranimun Jesús? ¿Man shinanmun nocon fusitin Jerusalén ano oimamun? —ishon yocanonannifo. 
JHN.11.57	Asca huacanashu nocon yorafohuunshon Dios cufimisi niaifofo yafi Fariseofoanri ato yononi isca huaquin, —Jesús fuchishon noco tapimacahuun non achinon cunu muran iquimashquin, —ishon ato yononi.
JHN.12.1	Ascano seis osha fusitin nocoti chaima Jesús no fu Betania ano cayoni. Nanno Lázaro ica ini. Nan Lázaro naacun Jesús funimani. 
JHN.12.2	Naannoshon Jesús pimapaiquin tushu pichashonifo. Ascan Lázarorifi nanno atofu ini. Marta ato pimani. 
JHN.12.3	Piaifono María Jesusqui oano ahuun ininti shara moticaquinoa Jesús ahuun tau pumancaya ocani. Ocashon ahuun foon otucurani. Asca huaiton nan pushu murannoafoan nan ininti sharacoin shutunifo.
JHN.12.4	Ascan Jesús afu rafumisi futsan nan Judas Iscariote nan Simonpan facu nanton chipo Jesús achimashquin yoini, 
JHN.12.5	—¡Cuu! ¿Ahuuscaquimun na ainfoan ininti shara potaquin? Ahuun rafanan pui ichapa fishon noco inancun ahuuomafo non inancuana. Ascan shara icuanaran, —ishon Judaspan yoini. 
JHN.12.6	Anori shinanfiaquicai ahuuomafo shinancoinnima. Afi yomutso iniquin. Nocon pui nanuti cushupaoni. Cushucoinpaonima. Ahuara fipaiquin nannoa pui onupaoni.
JHN.12.7	Ascano Jesús Judas yoini, —María fucash huayamahuu. Un samamashta nai tapishon uqui ininti ocaquin. 
JHN.12.8	Nan yora ahuuomafo matofu ipanaca. Ascacufin ato afanan inansharatiroquin. Ucai matofu nuno mai ano ipanacama. Ascaiton María natian ua shara huaran, —ishon Jesús yoini.
JHN.12.9	Ascano Jesús nicafuracani nocon caifo Israelifo ichapa aqui funifo. Lázaro funia nicacani yora ichapa aqui funifo. Jesús fusti oinpaicanimaquian Lázaro nacoinfiacun Jesús funimana oinpaicani funifo. 
JHN.12.10+JHN.12.11	Lázarohuunoa nicacaquin nocon caifo ichapafoan afanan nocon yorafohuunshon Dios cufimisi niaifofo tanatama Jesús fusti icoinra huanifo. Ascaino nocon niaifofo yoinannifo, —Nan rafu non rutunon. Jesús fustimaquian. Lázarori non rutunon, —icashu yoinannifo.
JHN.12.12	Man ascano iyoconaino nocon caifofo nocon fusititian yorahuanrasi Jerusalén ano inifo. Jesusrifi nocoaiton nicacani aqui funifo. 
JHN.12.13	Upufo ya aqui fucaquin oi ashcafinin isca huanifo,
JHN.12.13	ishon yoinifoquin. 
JHN.12.14+JHN.12.15	Nannori yoiaifono Jesús burro cahuashara camaqui tsaoinacahuatan cani. Diosin tsain yoini cuscain iscani,
JHN.12.14+JHN.12.15	“Jerusalén ano icafoan ratuyamacahuun. Maton Niaifo matoqui oshquiquin. Burro cahuashara camaqui matoqui oshquiran,”
JHN.12.14+JHN.12.15	ishon cunuyoni cuscan.
JHN.12.16	Nantian nanfohuunoa oinfiaquicai icai cuscan non tapiyonima. Chipo Jesús afanan Apa ari nai muran cani afu niaifocoin iquicai non shinanni isca huaquin, —Jesús mai anoshon amisi cuscan nannoricoin Diosin tsain ahuunoa cunuyonifo. Nocon shunifoan Jesús caiantaima inonpacoai cuscan aqui cunuyoniforan, —ishon nocon nomuran non Jesús shinanni.
JHN.12.17	Jesús Jerusalén ano nocoaiton nicacaquin nantianri yorahuanrasifoan a mananifo oinpaicaquin. Atirifoan Jesús Lázaro naafiacun funimanaiton oinnifo. Oincanifin futsafoqui chaninifoquin arifi oinnonfo. 
JHN.12.18	Nocofunu man nacoinfiacun funimana nicacaquin nanfoanri oinpainifo. Ascashon fai anoshon Jesús mananifo. 
JHN.12.19	Ascano Fariseofo aqui yoinannifo, —¡Cuu! ¡Shinancapon! Noncai ahuusca huatiroma Jesús isca huanonma. Tsoancai noco nicapaicanima. Nantifi yorafoan Jesús nicapaicaniran, —icanashu yoinannifo.
JHN.12.20	Nantianri Jerusalén ano yorahuanrasi muran nocon caifomafori nocon yora futsafo fusitin ano funifo. 
JHN.12.21	Nococatan Felipe ano fonifo yocain focani. Nan Felipe Galilea mai ano nan pushurasi ahuun anu Betsaida anoashu cainni. —Non Jesús fu tsainpai. Noco ihuushohuun non afu tsainon, —ishon Felipe yoinifo. 
JHN.12.22	Nicashon yoiafo cuscan Andrés tapimani. Ascan nan rafutan Jesús yoinifo.
JHN.12.23+JHN.12.24	Nicaquin Jesús ato yoini, —Unfin samamashta uhuun Upa Diosin nai muran icano un caicain afu niaifo iqui cai. Ascanfia uhuun Upa ari cataima un yorafotihuunoashu un nayoshqui. Isca huaquin un mato tapimashquin man tapinon. Shuqui furo fusti non fanayamacai foatiroma. Ascatamarocon nan shuqui furo fusti fanano ahuunoashu furo shara ranan caintiro. Nanscarifiai un matohuunoashu nayamacai tsoa futsa un nimapacutiroma. Urus fusti un nipatiro. 
JHN.12.25	Tsoan iscatiro “Diosin ua imapaiyai cuscacai un apaima. Ufi apaiyai cuscan fustifin un shinaincani,” ishon anori shinanshu funocointiro. Ascafia tsoan isca huaquin shinain, “Un nuno mai ano niyoshon ufi apaiyai cuscan un shinanpaitamarocon Diosin ua imapaiyai cuscan fusti un shinanpairan,” ishon yoitan Upa Dios fu ipasharatiro.
JHN.12.26	Ascan tsoa uhuunoa yonomisi ipaiqui uhuun tsain nicacointan un yoia cuscan huatiro. Ua tanashu un icano arifi nannori ufu ipatiroquin. Uhuun yonomisi un yonoa cuscan ua ashoinquin Uhuun Upa Diosin futsafo aton ointaifi ahuunoa yoishquin isca huaquin, “¡Aicho! Min uhuun Facu Jesús nicamisi sharacoin. Min shara huamisiran,” ishon Upa Diosin ahuunoa yoisharatiro.
JHN.12.27	¡Ohua! Natian uhuun nomuran un fasi omitsiscai. ¿Un raquiri huatiromun? Ucai yoitiroma isca huaquin, “Upan, ua numahuu un natian omitsiscanonma,” ishoncai un anori yoitiroma. Upa Diosin ua nichini un natian ato omitsiscashonon. 
JHN.12.28	Upan, Uhuunshon ato oinmahuu min fasi shara, —ishon Jesús yoini.
JHN.12.28	Yoiaiton nai muranshon oi ashcafinin Apa Diosin cumani, —Un minhuunshon un ato ismafafaini un shara. Nanscarifi un afanan huai, —ishon yoini. 
JHN.12.29	Nan yorahuanrasi nannoshon nicacani atirifoan yoinifo, —Man turuicaran, —inifo. Atirifoanri yoinifo, —Upan Diosin ahuun oinmati afu nai muran icaton Jesús yoiaran, —ishon yoinifo.
JHN.12.30	Ascan Jesús ato yoini, —Nan oi nai murannoa man rama nicaicain ua tapimanama matofin nicamapaiaquin. 
JHN.12.31	Natian nan icoinra huamafoti Diosin ato onaintimaicoinni. Aton ifonri nan yoshin chaca Satanás arifi nantiantari Diosin potashquin afanan aton niaifo inonma. 
JHN.12.32	Ascafiatan ihui coyan iquinanqui ua mastashon uaya finifoanshcani. Nanhuunshon un nantifi yorafo uqui omashquin, —ishon ato yoini. 
JHN.12.33	Nannori ato yoini ahuuscashumain nashquicai tapinonfo.
JHN.12.34	Nicacashon yorahuanrasifoan nanno nishon yoinifo, —Diosin tsain cununi cuscan noco yoimisi isca huaquin, “Cristo, nan Diosin catoanfin nipanacaquin. Nanacamaran. Ascacufin ahuuscashomain, Diospan Facu ihui coyan iquinanqui uaya finifoanshcanicain,” min noco huaran. Tsohuunnoamun min yoicain, —ishon yoinifo.
JHN.12.35	Jesús ato yoiquin, —Uncai mato chashamashoriaima. Un mato yoia cuscan nicasharacahuun funoshcaquima. Chashamati yamaino faquish itiro yora funonon. Tsoa faquish muran caquin fai funomatiro. Rani caimancai tapitiroma. 
JHN.12.36	Un matofu icano ua icoinra huacahuun funoshcaquima. Man ua icoinra huacun un mato chashamashotiro man shafacafi inon. Unfin chashamati cuscaraquin. Ua tanashon manrifi futsafo chashamashotiro matohuunshon uari tananonfo, —ishon Jesús ato yoini. Ahuun tsain yoiqui anaititan atomaquinoashu cani. Ascaitocai afanan oinnifoma.
JHN.12.37	Jesús aton ointaifi yoran atiroma cuscan ato oinmafiacun tsoan icoinra huanifoma nan Diospan Facucoinfiacun. 
JHN.12.38	Nannori Isaías atohuunoa inonpacoai cuscan yoiyoni isca huaquin,
JHN.12.38	“Ifon, non min tsain ato yoifiainocai tsoan noco icoinra huama. Yoran atiroma cuscan min ato ismafiacun tsoamun mia icoinra huaiquin,”
JHN.12.38	ishon Isaías inonpacoai cuscan cunuyoniquin. 
JHN.12.39	Diosin ato yoipaoni cuscan nicacasmanifo. Ascashon icoinra huapainifoma. Ascacufin afanan atohuunoa inonpacoai cuscan cunuyoni isca huaquin.
JHN.12.40	“Icoinra huayamaifoan Upa Diosin fusho ointsa ato imapacushquin. Diosin tsain iconcoin oinfiacashon icoinra huaiyamaifoan Diosin aton shinantimahuatani shinansharanonfoma. Diosin tsain oinfiacaquin oianma shinantsacani. Nicafiacanashon shinansharatirofoma tapishcaquin. ‘Muafo aton chaca shatucasmacani uqui funonfo un ato cainmasharanon,’ ishon Diosin yoini.”
JHN.12.40	Nannori Jesushuunoa Isaías inaca cuscan cunushoni. 
JHN.12.41	Jesús fasi sharacoin inon pacoai cuscan Isaías oinquin tau huani. Ascacufin nannori ahuunoa yoiyoni.
JHN.12.42+JHN.12.43	Nocon caifo Israeli niaifofo atirifoan Jesús icoinra huayamafiaino atirifoan icoinra huanifo. Icoinra huafiacani Fariseofoqui musunifo. Fariseofoan yoinifo, —Tsoan Jesús icoinra huaicai nocon ichananti pushu muran afanan iquitiromaran, —ishon yoinifo. —¡Ohua! Jesús icoinra huaran non icaiton nocon ichananti pushu muranshon noco potashcani afanan atofu non ichanannonma, —ishon yoinifo. Ratucoinnifo. Ascacuncai non Jesús icoinra huaran inifoma. Upa Dios ato yoishara icai fuchipaitama atohuunoasi fuchipainifo.
JHN.12.44	Ascatan Jesús oi ashcafinin ato yoiquin isca huani, —Tsoan ua icoinra huaquin nan ua nichiniri man icoinra huatiro. 
JHN.12.45	Nanscarifi aquin ua oinfain nan ua nichiniri man oian. 
JHN.12.46	Nuno mai ano faquishihuan cuscara. Ascacufin Uhuun Upa Dios icanoashu un nuno mai ano oniquin chashamati cuscara iquiyoi. Ascan un mai ano oni afanan yorafoan chaca huafafaintamarocon ua icoinra huashon Upa Dios tanasharanonfo shafacafi icoinsharashcaquin.
JHN.12.47	Tsoan uhuun tsain nicafiaquicai un yoia cuscan aima uncai ato onaintimaima. Un mai ano oni yorafo onaintimatamarocon ato numaiyoi un oni. 
JHN.12.48	Ascafiacai tsoan ua ifo huapaimisima uhuun tsainri nicacasmacaquin nanscarafo onaintimaitian Upa Diosin ato yoipacushquin isca huaquin, “Min niyoshon uhuun Facun ahuun tsain min nicacasmamisi. Min omitsiscapanacafo muran ipanacaquin,” ishon yoishquin. 
JHN.12.49	Uhuun Upa Diosin ua yonoa cuscan nannoricoin un mato yoimisiquin. Ufi shinanfaincai un mato yoima uhuun Upa Diosin ua shinanmanai cuscan un mato yoimisiquin. 
JHN.12.50	Mun tapian Upa Diosin yonoa cuscan icoinra huashu man nipatiro. Ascacufin un mato yoimisi cuscan uhuun Upa Diosin, “Nannori ato yoihuu,” ua huamisi, —ishon Jesús ato yoini.
JHN.13.1	Diosin oinmati nan afu nai muran icaton nocon shunifoan aton facu iyoafofosi finonmani ato rutunonma nan fusitin chaima. Jesús onanni iyoconaino rutuaifo. Mai anoashu Apa ari caanon. Non afu rafumisifo nuno mai ano niyoshon noco noiyopaoni cuscan natian noco isma nocohuun noi finacoinquin.
JHN.13.2	Jesús futan non afu rafumisifoan fari caino non pini. Non piataima Satanás yoshin chaca Simón futsan ahuun facu Judas Iscariote ahuun nomuran yoini isca huaquin, —Ato tapimahuu ahuuscashomain Jesús achitirofoquin, —ishon ahuun nomuran yononi. 
JHN.13.3	Ascatan Upa Diosin ahuun Furun yoini, —Nantio nai murannoa non mai anoafori min ato yonotiro. Min ato iforan, —ishon Upa Diosin yoini cuscan Jesús tapiyoni. Upa Dios ariashu oni afananri aqui nasoshquin nanri tapiyoni. 
JHN.13.4	Ascacufin piquin anaititan Jesús funinaca huan ahuun sahuuti pucatan ahuun turuitinin piracomuni. 
JHN.13.5	Ascatan unu tasoqui manushon non afu rafumisifo noco ochonpacushquin. Ochontan ahuun turuiti piracomuaton noco otucuruapani. 
JHN.13.6	Ascatan Pedrori apaiyaiton, —¿Ifon, ahuuscain min uhuun Ifofiashon mian ochonpaiyain? —huaiton.
JHN.13.7	—Un mato acai cuscan natian min tapiama. Ascafia min chipo tapishquin, —huaiton.
JHN.13.8	—Ma, Ifon. Miancai ochonpacunacama, —huaiton. —Un mia ochonyamainocai min ufu rafutiroma, —huaiton.
JHN.13.9	—Ascaiton, Ifon tauquisimaquian ua muchofain ua machonhuun, —huaiton.
JHN.13.10	—Rama yora nashia ahuun tau fusti non ochotiro. Mantsi chostanayamacun. Ahuun caya afanan chostanama. Nantificai man choshtama. Ascafiashu atifincoinmaquian, —ishon Jesús noco yoini. 
JHN.13.11	Mantsi tapiamashon ratotomain achi mashquicain. Ascacun nannori noco yoini.
JHN.13.12	Man noco ochopacutan nasocain ahuun sahuuti sahuuni. Sahuutan afanan tsaoti camaqui tsaoni. Ascashon noco yoini, —¿Man man tapiamun un mato ashoan cuscan? 
JHN.13.13	“Tapimamisiton,” huafain “Uhuun Ifon man ua huaaquin.” Iconquiquian. Unmainquifin. 
JHN.13.14	Ascatan unmain maton Ifocain maton tapimamisishofin unmain mato iquinshofin. Ascashon un mato ochopacua maton oinmati cuscara iishquin. Ascan un mato ochonpacua cuscari mafi ranan oinmati cuscara huaa tananshu ochononancahuun. 
JHN.13.15	Un mato oinmana un aca cuscari marifi man anon. Ua cuscara icahuun. 
JHN.13.16	Un mato icon yoi. Yonomisitocai ahuun ifo finontiroma. Nanscarifiai futsan futsa nichian ahuun tsain ato tapimashonon. Nan tsain fomisitoncai nichimisi finontiroma. 
JHN.13.17	Un aca cuscan man man tapia. Ascan man man tapia cuscan aaquin unimacointiroquin.
JHN.13.18	Uncai nantifi matohuunoa yoima. Un tapian ahuutimain un catoanquin. Ascafiacun Diosin tsain yoia cuscacoin non icoinra huatiro.
JHN.13.18	“Nuno u futan piyai futsan ua chaca huaashquin.”
JHN.13.19	Icataima un mato yoiyomisi. Ahuutiaran icai cuscan un mato yoiyomisi. Chipo icai cuscan un Cristo Diospan Facu man icoinra huanon. 
JHN.13.20	Un mato icon yoi. Nan un nichian uhuun tsain ato yoinon. Nanrifi icoinra huashofin uarifi man icoinra huatiroquin. Ascatari ua icoinra huashofin un nichiari man icoinra huaicai, —ishon Jesús ato yoini.
JHN.13.21+JHN.13.22	Yoiquin anaititan Jesús fasi afiri shinanmucoinni. Ascashon fasi shafacafi nichifain noco yoini, —Un mato iconcoin yoi. Ratoran man futsafin ua ato achimashquiquin, —icaiton nicaquin non oiancufainni nofi ranan fuuisinan acufainni. Tapitsi non huaashu. 
JHN.13.23	Unquian afu potasinanshu tsaoan. Fasi uhuun noicoian. 
JHN.13.24	Ascaiton Pedronun oi nomashta ua yoini. —Tsoanmain achimashquicain yocahuun, —ua huani. 
JHN.13.25	Ascaiton aqui tasicain un yocani, —¿Ifon, tsohuunoa min yoimun? —ishon un yocaiton.
JHN.13.26	Jesús ua cumani, —Nan misi torushtan pocotan un futsa inaintonfin man tapicain nantofin ua ato achimashquiquin, —ishon ua yoini. Ascano nanscacoin huaquin Simón futsan ahuun facu Judas Iscariote inanni. 
JHN.13.27	Inantanaino Judashuun yoshin chaca Satanás nuuriscatani. Ascaiton Jesús Judas yoini, —Nan min acai cuscan ariscahuu, —huani.
JHN.13.28	Non tsaoshon piairananuncai non tapinima ahuuscamain huacanicain. 
JHN.13.29	Ascaiton atirifoan shinannifo Jesús Judas nichian shafain fusititian non yopai cuscan fiicaishafain. Atirifoanri shinannifo Jesús ahuuomafo yopai cuscan ato inantahuun huaashafain non ini. Nan Judasfin pui cushumisi iniquin. 
JHN.13.30	Nan Jesús misi pocotan Judas inantapaiyaino funinaca huan caicainni. Man yamuaino.
JHN.13.31+JHN.13.32	Ascatan nomaquinoashu man caano Jesús noco yoini, —Un naitian Upa Diosin mato ismai unmain ahuun Facu sharacun. Un acaiton man oian cuscan Upa Dios fasi shararan huashcani. Samamashta Upanri ato tapimai unmain ahuun Facu sharacufin. Unmain a cuscaracoincunfin.
JHN.13.33	Uhuun facufoan uncai nuno matofu iqui chaima. Man ua funashquin. Un nocon caifo Israelifo yoia cuscan natian un matori yoi un cai aricai man catiroma. 
JHN.13.34	Tsain funa futsa un mato yoicain, “Noinancahuun. Nan un matohuun noiai cuscari huafain marifi noinancahuun.” 
JHN.13.35	Man noinainno nantifi yorafoan tapitiro man ufu rafuaiton man uhuunshon tapishara, —Jesús noco huani.
JHN.13.36	Ascaiton Pedronun yocani, —¿Ifon, raqui min caimun? —yocaiton. Yoiquin, —Uncai aricai natian min ufu cayotiroma. Chipo min ua mufaintiro, —huaiton. 
JHN.13.37	—¿Ahuuscain natian un mifu catiromamun, Ifon? Natianfin mun itisharaquin mihuunoashu naashquin, —huaiton.
JHN.13.38	—¿Iconmun min itishara uhuunoashu naashquin? Iconquin un mia yoi. Na yamu tacaranun acataima, “Uncai Jesús oinmisimaran,” ishon min ato yoiquin rafu non fusti huairan, —ishon Jesús yoini.
JHN.14.1	—Maton ointi fucashniyamacahuun. Upa Dios icoinra huafain uarifi icoinra huacahuun. 
JHN.14.2	Uhuun Upa icanofin cunu ichaparasiquin. Un mato itishara huashoin caicain. Ascarayamacucain un mato yoicuanama. 
JHN.14.3	Cayoshon un mato itishara huashoicaicain. Itishara huatani un afanan matoqui nasoshquin un icano mato ihuiyoi. Ari ufu man ipanon. 
JHN.14.4	Man manfin un cai ari fai tapiaquin, —ato huaiton.
JHN.14.5	Ascaiton Tomás cumani, —Ifon, noncai a min cai ari fai tapiamafinquin. ¿Ahuuscashomun non tapitiroquin? —huaiton.
JHN.14.6	Ascaiton Jesús cumani, —Unfin na faiquin. Unfin iconmisiquin. Uhuunoashufin yorafo nipatirofoquin. Tsoacai afi uhuun Upa icano nocotiroma. Uhuunoashu fustifin uhuun Upa ari nocotirofoquin. 
JHN.14.7	Ua onancoinshofin uhuun Upari man onantiroquin. Natian non chipori man uhuun Upa onancoin cai. Nan ua oinquifin man uhuun Upa oianri man huaicain, —huaiton.
JHN.14.8	Ascaiton Felipe cumani, —Ifon, noco Upan Dios ismapun. Min noco Upa Dios ismaino non unimacointiro, —huaiton.
JHN.14.9	Ascaiton Jesús cumani, —Felipen, Un fasi matofu ipaifiamisicun. ¿Ahuuscain mian onanyomisimamun? Nan tsoan ua oinquifin uhuun Upari oinquin. ¿Ahuuscain ua “Upa oinmahuu” mian huaimun? 
JHN.14.10	Un uhuun Upa fu imisi. Non fusti cuscaracoinquin. ¿Nan min icoinra huaimamun? Un mato yoiai cuscacai uhuunoacoin un mato yoima. Uhuun Upahuunoafin un mato yoicain. Nai arishon Upa Diosin mai ano apaiyai cuscafin ua huamaiquin. 
JHN.14.11	Un mato yoi uhuun Upa fu rafuaino urifi uhuun Upa fu un rafumisiquin. Ua icoinra huacahuun. Uhuun tsaincoin icoinra huayamaquima. Un acaiton man oian cuscan ua icoinra huacahuun.
JHN.14.12	Iconquin un mato yoi. Tsoan ua icoinra huashon un acai cuscan arifi huashquin. Uhuun Upa ari un caiyoano. Ascacufin un aca cuscan finonmacaifain ashquicani. 
JHN.14.13	Ahuara uhuun anuhuunshon Uhuun Upa man yocaiton un mato ashotiro. Ascaiton yorafoan “Upa Dios shararan,” huanonfo. 
JHN.14.14	Ahuara futsa uhuun anuhuunshon man yocaiton un mato ashotiro.
JHN.14.15	Ua noifin un mato yonoai cuscan man aicai 
JHN.14.16+JHN.14.17	Un Upa Dios yocain mato futsan nichishonon maton ointi fucash huanonma man isharanon. Maton tapimamisi inon. Amain Diosin Yoshin Sharashofin. Aafin iconmisiquin. Mato fu ipashquin. Icoinra huafoanmacai a onantirofoma. Ascarifi atacai ahuamain huaincai tapitirofoma. Ascan manfin onanmisiquin mato fumain icufin. Ascatari maton nomuran matofu rafui.
JHN.14.18	Uncai matomaqui iquima. Un mato potacoinma. Un matoqui afanan nasoshquin. 
JHN.14.19	Un nuno iqui chaima. Ua icoinra huafoma ua oinyoshcanima. Ascan manfin ua oinshquicai. Nan un nipaino marifi man nipanaca. 
JHN.14.20	Un funiaiton man tapitiro unmain Upa Dios fu ipanacacufin. Ascarifi atan marifi man ufu icaquin. Urifi un matofu icaino. 
JHN.14.21	Un mato yonoa cuscan ua nicacoinshonfin ua fasi noicoinquin. Ua noicoiainton uhuun Upari ahuun noi. Ascaino urifi un ahuun noi. Un shinain cuscan u ato tapimairan, —ishon Jesús noco yoini.
JHN.14.22	Ascaiton Judas futsan Iscariotemaquian yoini, —¿Ifon, ahuuscain mia icoinra huafoma min shinain cuscan yoitama noco fusti min tapimai? —ishon yocaiton.
JHN.14.23	Jesús cumani, —Tsoan ua noi un mato yosiain cuscan ua nicacointiro. Uhuun Upa ahuun noiaino urifi un ahuun noi. Non afu rafupacushquin. 
JHN.14.24	Ua noiamacai un yosian cuscan ua nicaima. Na tsainfo man nicaicain uhuunacoinma. Uhuun Upan tsain un mato yoi.
JHN.14.25	Un matomaqui cataima un mato yoiyofafaini. 
JHN.14.26	Ascan Upan Diosin ahuun Yoshin Shara uhuunshon matoqui nichi mato futan afain maton ointi fucash huanonma man ishara. Nantifi un mato tapimafain un mato yoiai cuscan un mato shinanmai man ointiaquimanonma.
JHN.14.27	Un matomaquinoashu cafiaquin un maton ointi mato unimamashquin man isharanon. Icoinra huafoanmacai maton ointi mato unimamatiroma mato imasharanon. Mato anori yoifiaquin ipaitsi mato yoi. Uncai ato cuscarama un mato icon yoi. Ascacun shinanchacayamafain ratuyamacahuun.
JHN.14.28	Un mato yoia cuscan man man nica, “Un matomaquinoashu caicain. Ascafiashu un afanan matoqui ooshquin.” Ua noicoianshu man uqui unimatiro umain Upa ari caiton. Upanmain ua fasi finoncoincufin. 
JHN.14.29	Nan un mato rama yoia cuscacoin aiton man icoinra huatiro. Ascacun un mato yoiyomisi. 
JHN.14.30	Yoshin chacafoan aton niaifo Satanás uqui oi. Ofiashocai ua iquintiroma. Ascacun un matomaquinoashu cai. Afanan un mato yoiquin chai huaima. 
JHN.14.31	Un Upa Diosin fasi noicoin ascacun nan ua yoia cuscan un acoinmisi. Ascaiton nantififain tapicani un fasi ahuun noiaiton. Funicahuun. Nunoashu non canon, —ishon Jesús noco yoini.
JHN.15.1	—Unfin fana uva ahuun caya cuscaracoinquin. Uhuun Upafin uva fana ahuun Ifo cuscaracoinquin. 
JHN.15.2	Manfin uva ahuun poyan futsan cuscarafoquin. Rato poya futsanmain fimiomafoquin Uhuun Upa nanfo poshtushon potashquin. Ascafia poyan futsa fimiafo aton tushpa futsafo chacamishti poshtutiro poyan sharafo mutininon fimi sharashquin. 
JHN.15.3	Nanscarifi aquin manfin uhuun tsain nicaquin maton chaca potaquin isharashcaquin. 
JHN.15.4	Umaquin pashcayamacahuun. Nan un matofu ica cuscariai. Poyan fustisicai fimitiroma ahuun cayamaisi. Nanscarifiai umaqui icashucai un mato imapaiyai cuscan man atiroma.
JHN.15.5	Unfin nan fana ahuun caya cuscaraquin. Ascan manfin ahuun poyanfo cuscarafoquin. Tsoa ufu rafucoincacainaino urifi un afu rafucoiaino ua cuscaracoinri itiro. Ua maisicai marusu man ahuuscatiroma. 
JHN.15.6	Ahuun poyan futsa chaca fimioma poshtushon potashquin tsasinon. Tsasicun poyafo icha huatiro coashquin. Nanscarifiai tsoa ufu rafutama umaquin icun nanscarafo chipo icha huashon chi urumanhuan muran ato potashquin. 
JHN.15.7	Man ufu rafucoinshon uhuun tsain maton nomuran shinanfafainquin man ahuarashta cufia cuscan Upa Diosin mato ashotiro. 
JHN.15.8	Un mato imapaiyai cuscan man afafainnifin man ufu rafumisi itiroquin. Man ascaitonfin mato ointirofoquin Upa Diosimain sharacoincunfin.
JHN.15.9+JHN.15.10	Uhuun Upa Diosin ua noicoian cuscan nanscarifi huaquin un matohuun noi. Nan shinanfafaicahuun. Unuyamacahuun. Uhuun Upa Diosin ua yonoa cuscan un amisi. Ascan ua noia cuscan un shinanfafaini. Nanscarifiai un mato yonoa cuscan man aiquin un mato noiaiton man shinanfafaitiro. 
JHN.15.11	Un mato yoia cuscan man aino un matoqui unimatiro. Marifi fasi man unimacointiro. 
JHN.15.12	Isca huaquin un mato yonoi, “Un matohuun noiai cuscan noinancahuun.” 
JHN.15.13	Tsoan afu rafua futsan noicoinfin ahuunoashu natiroquin. A noiai cuscacai tsoan finontiroma. 
JHN.15.14	Un mato yonoai cuscan man aifin ufu rafumisi man itiroquin.
JHN.15.15	Nan ufu rafuafosi un shinain cuscan un ato tapimatiro. Manfin ufu rafumisiquin. Ascan nantifi uhuun Upan ua yoimisi cuscan un matori tapimana. Ascacucai man afanan uhuun oinmatiforan un mato huaima. Man ufu rafumisiran un mato huashquicain. 
JHN.15.16	Man ua catonyamafiaiton ufi un mato catoan ua cuscara man inon matohuunshon futsafoanri ua icoinra huanonfo. Nanfoan ua tanapacunacafo ufu ipashcaquin. Asca huaino man ahuarashta Upa Dios uhuun anuhuunshon yocaiton mato ashotiro. 
JHN.15.17	Afanan un mato yononon. Noinancahuun.
JHN.15.18	Icoinra huamafoan mato noicasmaifoan shinancahuun. Uacaifin noicasmaquin tau huanifoquin. 
JHN.15.19	Marifi man ua icoinra huayamaiton matori noicuanafo. Afi ranan noinanfo cuscan matori noicuanafo. Ascafiacai man ato cuscarama. Un mato catonni icoinra huama cuscarafo man inonma. Ascacun icoinra huamafoan mato noicasmacani.
JHN.15.20	Un mato yoia cuscan shinancahuun. Un mato yoia isca huaquin, “Yonomisitocai ahuun ifo finonmatiroma.” Ua omitsiscamacaquin matori omitsisca huashquicani. Un ato yosian cuscan acashon marifi man ato yosiaiton matori nicacoincani. 
JHN.15.21	Man ua tanaiton ua amisifo cuscan matorifi huashcani. Upa Diosin ua nichifianicai tsoan onancoinmisima. Ascan matori asca huashcani. 
JHN.15.22	Un atoqui oyamani Diosin tsain un ato yoiamaino tapicuanafoma. Ascan chaca huafiaquicai tapicuanafoma. Tapiyamaifoannocai atohuun nuama. Ascafiacun un oni un ato Diosin tsain yoishquin. Ascacucai natian tsoan yoitiroma isca huaquin, “Uncai nicataima. Ascacun un chaca huama,” ishoncai anori icon yoitirofoma. Man nicafiamisishaquin aton chaca shatuafoma. Ascan aton chaca atohuun nua.
JHN.15.23	Tsoan ua noicasmai uhuun Upari noicasmai. 
JHN.15.24	Diosihuunshon tsoa futsan atiroma cuscan un ato ismamisi. Ascafiacai aton chaca shatuafoma. Un ato ismayamaino aton chaca atohuun nuucuanama. Tsoa futsan atiroma cuscan un ato ismafafaini. Man oinfiacashon ua noicasmafain uhuun Upari noicasmafo. 
JHN.15.25	Diosin tsain cununi cuscan mun acoinna. Diosin tsain uhuunoa cununi isca huaquin,
JHN.15.25	“Un ahua chaca huayamafiacun ua noicasmacaniran,”
JHN.15.25	ishon uhuunoa cununi.
JHN.15.26	Matori noicasmafiaifoan uhuun Upa Diosin arishon ahuun Yoshin Shara matoqui nichishquin. Nanton maton ointi unimamatiro isharashcaquin. Afin iconmisiquin. Uhuunoa mato yoishquin. 
JHN.15.27	Un aton Diosin tsain yoiqui tau huanitian marifi man ufu imisiquin. Ascashonfin marifi uhuunoa nantishon tapiquin man ato yoitiroquin, —ishon Jesús yoini.
JHN.16.1	Ascano Jesús noco yoini isca huaquin, —Man omitsiscataima un mato yoiyoa man nunori shinanonma. “¿Ahuuscaimun Jesús uhuun Numamisifiano un omitsiscai?” ishon man anori shinanquin man ua potapaishquin afanancai man ua icoinra huashquima. 
JHN.16.2	Tapicahuun. Maton caifo nan ua icoinra huamafoan chipo yonoi man nocon ichananti pushu muran afanan iquinonma. Un mato icon yoinon. Chipo amaquiri shinancani isca huaquin, “Diosin apaiyai cuscan non huashonon. Non Jesús icoinra huafo rutunon,” ishon anori shinancani. 
JHN.16.3	Uhuun Upa onanyamafain uarifi onancoianfoma. Ascacun mato asca huashcani.
JHN.16.4	Man ua tanaquin tau huanitiancai man chipo omitsiscashquiran un mato huanima. Un matofu iyofiashocai un mato yoiyonima. Natian un matomaqui caiyoicai. Ascan man omitsiscaitian un mato yoiyomisi cuscan huaquin man shinantaniran, —ishon Jesús noco yoini.
JHN.16.5	Afanan Jesús noco yoini isca huaquin, —Uhuun Upan ua nichini. Natian un afanan aqui caicain. Ascafiacai man ratoran futsan ua yocama, “¿Min raqui caimun?” man huama. 
JHN.16.6	Un mato yoia cuscan maton ointi muran man fasi nocoi. 
JHN.16.7	Un mato icon yoinon. Un mato shara huahuunshon matomaqui caiyoicai. Un cayamainocai Diospan Yoshin Shara matoqui otiroma mato cushusharafain mato ashoshquin. Ascafia matomaquinoashu caquin uhuun Yoshin Shara un matoqui nichifainicai. 
JHN.16.8	Afi oshon a icoinra huamafoan chaca huamisifo ato tapimai oshquin Diosin amapaiyai cuscan huafain tapimai oshquin. Diosin icoinra huafoma ato onaintimai cuscan ato tapimai oshquin. 
JHN.16.9	Ua icoinra huatama chaca huafo cuscan ato tapimai oshquin.
JHN.16.10	Unfin uhuun Upan ua amapaiyai cuscan un huamisiquin. Ascan uhuun Upa icano un caicain ua afanan man oinonfoma. Nanri Diospan Yoshin Sharapan ato tapimai oshquin. 
JHN.16.11	Nantianri icoinra huafoma aton niaifo Satanás Diosin man onaintima afanan ahua yoinonma. Nanri Diosin Yoshin Sharapan ato tapimai oshquin.
JHN.16.12	Un mato fasi paratama tapimapaifiaintocai man natian tapitiroma. 
JHN.16.13	Ascafiatan Diospan Yoshin Shara matoqui oshon mato ahuarashta Diosin tsainhuunoa mato tapimashquin. Aafin iconmisicoinquin. Ahuunshon mato yoitama uhuun Upan yoia cuscan nannoricoin mato tapimai. Inonpacoai cuscari mato tapimai. 
JHN.16.14	Un yoiai cuscan Diospan Yoshin Shara mato tapimai uhuunshon man uhuunoa shinansharanon. 
JHN.16.15	Nan uhuun Upanaforifi uhuunariquin. Un mato yoimisi cuscan uhuun Upa Diosin ahuun Yoshin Sharapan mato tapimashquin.
JHN.16.16	Ascan uncain matofu iyoima. Uacai man oinyoshquima. Ascafia ahuutishomatan man afanan ua oinshquiran, —ishon Jesús noco yoini.
JHN.16.17+JHN.16.18	Nicacatan atirifi non yoinanni, —Ahuuscain noco isca huaimun, “Uhuun Upa ari un cai. Ascan uncai matofu iyoima. Uacai man oinyoshquima. Ascafia ahuutishotama man afanan ua oinshquiran,” ishon noco yoi. Noco yoiai cuscacai non tapiamaran, —icashu non yoinanni.
JHN.16.19	Nanfohuunoa non yocapaiyainton Jesús onanni. Ascanshon noco yoini, —¿Un mato yoiai cuscan man tapiashma man yocanonaincain? 
JHN.16.20	Un mato shafacafi yoinon. Un omitsiscaino ua icoinra huamafo fasi unimashcani. Mancai ascashquima man ua manoshquin uaiquin. Uaifiashu chipo fasi man unimashquin.
JHN.16.21	Ainfon facu cainti chaima tau isin huaino isinyotiro. Chipo ahuun facu cainshon afanan ahuun isin shinantiroma. Unimacointiro ahuun facu cainsharashu. 
JHN.16.22	Nanscarifiai un matomaquinoashu caitian maton ointi muran man omitsiscaiyofiashu un afanan matoqui oano ua oin man fasi unimashquin. Man unimaitocai tsoan mato umaqui imatiroma man unimanonma. 
JHN.16.23	Un funiaitian un afanan matofu iyamano man afanan ahuara ua yocaima. Un mato icon yoinon. Uhuun anuhuunshon man Upa Diosin yocatiro. Ahuarashta uhuun anuhuunshon man Upa yocaiton mato inanshquin. 
JHN.16.24	Uhuun anuhuunshoncai man Upa yocayomisima. Ascan uhuun anuhuunshon Upa yocacahuun. Man yocaiton Upan mato inanshquin. Mato inainno man fasi unimashquin.
JHN.16.25	Un mato yoiyaifo tapifiashocai atirifi man tapiataima. Un mato shafacafi yoicoiantaima. Ascafia un chipo mato yoicoin Upa Diosihuunoa shafacafi man tapinon. 
JHN.16.26+JHN.16.27	Man ua noi. Un Diosin ariashu matoqui oni man ua icoinra huamisi. Ascan Upa Diosin matori noicoin. Ascacufin un matomaquinoashu caitian un matohuunshon Upa yocainmacai mafincoin uhuun anuhuunshon Upa yocashquincahuun. 
JHN.16.28	Un Upa ariashu oni nocofunucoin mai anoashu cainshquin. Natian un mai anoashu afanan Upa ari caicain, —ishon Jesús noco yoini.
JHN.16.29	Yoiaiton non afu rafumisifoan non cumaniquin, —¡Aicho! Natian min noco afanan fomainma. Natian min noco fasi shafacafi puashoan. 
JHN.16.30	Natian man non tapia min nantifi tapicoian. Mia yocataima min rufofo onanyoi mia yocapaiyai cuscan. Ascacun min Dios ariashu onicun non mia icoinra huai, —ishon non yoiaiton. 
JHN.16.31	—Inoncai man ua icoinra huai. 
JHN.16.32	Ascafia chipo umaquinoashu man pashcafainicai. Maton pushu ano man cai. Icon natian man ua potafainicai. Tsoacai ufu nituima. Man ascafiainocai urusu un nituima. Man umaqui cuyofofiaino uhuun Upa fu un patanain. 
JHN.16.33	Un mato yoiafo uhuunshon maton ointi man unimamafain man isharanon. Nuno icoinra huafoma murannoashu omitsiscafiacaquin shinanchacayamacahuun. Un Satanás yafi icoinra huafomati finoncoianquin. Ascan un mato cushuicai, —ishon Jesús noco yoini.
JHN.17.1	Asca huatan Jesús nai foisinifoantan yoini,
JHN.17.1	“Upan, natian un nanon ato tapimahuun un min Facu sharacoinquin. Min uqui unimai ato tapimahuun. Min anori ato tapimanaino urifi un ato tapimatiro min fasi sharacoincun. 
JHN.17.2	Mian yonoa un atoti yonopacunon. Mian inanti un ato nimapacunon. 
JHN.17.3	Mirus fusti min Diosincoin. Unfin Jesucristoquin nan mian nichini. Tsoan noco onancoianfin nipanacafoquin. 
JHN.17.4	Min ahuu cuscara sharamainquin nuno mai ano niyoshon un ato puashoan. Nan mian yonoa cuscan mun aca. 
JHN.17.5	Ascan Upan, un mifu iyopaoni cuscan afanan ua imahuu. Non mai oni huataima u mifu niaifo shara iyopaoni. Afanan nanscara mia ya ua imahuu un min Facu shara nantififain ua tapinonfo.”
JHN.17.6	“Nuno mai anoa ufu rafumisifo mian inanni un ato ismanon min ahuu cuscara sharamainquin. Na ufu rafumisifo minafofiacun mian ato inanni. Min tsain mia nicacacoianfo. 
JHN.17.7	Mian yoia cuscan nantifi un ato yoimisi. Nanfo tapicoianfo. 
JHN.17.8	Mian yoia cuscan un ato yoiaiton ua icoinra huacoinnafo. Un miariashu fotoniri tapicoianfo. Mian nichinicun icoinra huacoinnafo. 
JHN.17.9	Un mia ato cufishofafaini. Uncai a icoinra huafoma ato cufishonima. Nan mian inannifosihuunshon un mia cufifafaini. Un mia ato cufishofafaini nanfomain minafocufin. 
JHN.17.10	Nan uhuunaforifi minaquin. Ascan nan minaforifi uhuunaquin. Ua icoinra huafohuunshon onantirofo unmain ahuu cuscara sharaquin. 
JHN.17.11	Uncai afanan na mai ano iyoima. Unfin miqui caicain. Afofin na mai ano nitucaniquin. Upan, min fasi sharaquin ato cushusharahuu. Min curushhuunshon ato cushusharahuu. Mian inanfoti ato cushusharahuu. Nonfin nan fusti cuscaracoinquin. Nanfori no fu nan fusti cuscararifi ato imahuu. 
JHN.17.12	Un atofu iyoshon un ato cushushara. Minhuunshon un ato cushushara. Un tsoanshta funoama. Nan Satanás ahuun facu fusti funoa. Min tsain yoiyoni cuscan nan fusti funoa.”
JHN.17.13	“Natian un mi ari caicain. Un cataima un yoiyoi nan un icai cuscari unimacoinnonfo. 
JHN.17.14	Mian yoia cuscan un ato tapimamisi. A icoinra huafoanma ato noicasmaifo. Ato cuscarafocutsi ascacun ato noicasmafo. Ascarifi atan unricai ato cuscarama. Ascan uarifi noicasmafo. 
JHN.17.15	Uncai mia yocama mai anoshon min icari min ato ihuinon. Ascatamarocon un mia yocain nuno mai anoshon min ato cushushara nan yoshin chaca Satanás ato ahuusca huanonma. 
JHN.17.16	Nanfoancai icoinra huafoma aton yorama. Unrificai un aton yorama. 
JHN.17.17	Min tsain iconcoin. Min tsainman ato shara huamahuu mia cuscara shara inonfo. 
JHN.17.18	Mian yorafoqui nichini cuscan nanscarifi aquin un ato yorafoqui nichicain. 
JHN.17.19	Mian yoia cuscan mun atohuunshon aca afoanri ascarifi huanonfo.”
JHN.17.20+JHN.17.21	“Uncai ato fustihuunshon cufifafainima. Nantifi aton tsainhuunshon ua icoinra huanonfo un ato cufishofafaini nan non shinain cuscarafosi arifi shinanonfo. Min ufu icacainai cuscan aforifi no fu ifafaincani mian nichini icoinra huamafoan icoinra huanonfo. 
JHN.17.22	Min ufu imisi cuscan urifi un atofu imisi. Ascan non shinain cuscarafosi arifi shinannonfo. 
JHN.17.23	Min ufu icacainai cuscan urifi atofu icacaini. Ascan min ipaiyai cuscan nanscarafosi non shinantiro. Min ointi cuscarafosi non itiro. Nan oincaquin icoinra huamafoan tapitirofo mian nichinicun mian noia cuscarifi ua icoinra huafohuunri min fasi noicoin.”
JHN.17.24	“Upan, nan mian inanfo un mifu icano un atorifi iquinpai un mifu ishara cuscan oinonfo. Non nan mai oni huataima min ua noicoinyopaoni. Ascan min yononi cuscan un mifu imisi nantifi min iquinon.”
JHN.17.25	“Upan, min shara fustisi imisi. Icoinra huamafoancai mia onanfoma. Ascan un mia onancoin. Min ua nichini ufu rafumisifoan tapiafo. 
JHN.17.26	Min ahuu cuscaramainquin un ato ismamisi. Nanscasi aqui un ato ismafafaini min ua fasi noimisi cuscan afoanrifi munonfo un atofu icacainaiton,” ishon Jesús Apa cufini.
JHN.18.1	Ascatan Apa cufinquin anaitiano non afu rafumisifo shushan Cedrón yamu pocufainiquin. Nanno fanafoan ahuun anu olivo. Nan fanafo muran non iquitoshini. 
JHN.18.2	Nannorimain Jesús noco iyomisicunfin. Ascano Judas nanton Jesús ato achimaniton tapini raquimain non foaquin. 
JHN.18.3	Nannori Judaspan ranushumuafo non nocon yorafohuunshon Dios cufimisi niaifofoan futsafo afu nichini non Fariseofo iyoni Jesús achimaicaquin. Chiifo ya nopu non coshatifo non ashifo yari funifo.
JHN.18.4	Ascaiton Jesús onanni ahuuscamain huacanicain. Onanshon ato yocani, —¿Man tsoa funaimun? —ishon yocaiton. 
JHN.18.5	—Jesús Nazaret anoa non funairan, —huaifoan. —Unfinquin, —ato huaiton. Nan ato achimaicai Judas nanno atofu ini. 
JHN.18.6	—Unfinquin —Jesús ato huatanaino chitucuri ifainpai cani pacui fustunifo. 
JHN.18.7	Ascashon Jesús afanan ato yoca futsani, —¿Tsoan man funaimun? —huaiton. —Jesús Nazaret anoa non funairan, —huaifoan. 
JHN.18.8	—Munfin mato yoiaquin. Unfinquin. Ua funacaquin na ufu icafo ato nichicahuun, —ato huani. 
JHN.18.9	Inonpacoai cuscan Jesushuunoa cunuyoni isca huaquin, —Uncai mian inan un fustishta funoamaran, —ishon cununi. Nan cununi cuscan Jesús rama Apa Dios cufini.
JHN.18.10	Ascaino Pedronun ahuun nopu chinushumua ahuun ona murannoa tsucainifoantan nocon yorafohuunshon Dios cufimisi niaifocoinin ahuun oinmati pashtufain rurani. Nan oinmati ahuun anu Malco ini. 
JHN.18.11	Ascaiton, —Min nopu ahuun ona muran huahuu. Upa Diosin ua amapaiyai cuscan un aicai, —Jesús Pedro huani.
JHN.18.12+JHN.18.13	Ranushumuafo aton niaifofoya nocon caifo Israelifo niaifofoyashon osicashon Jesús munushnifo. Munushushon Anaspan pushu ano iyonifo. Nan Anás Caifás ahuun raisi anifo ini. Caifás nantian nocon yorafohuunshon Dios cufimisi niaifocoin ini. 
JHN.18.14	Nanton nocon caifo Israelifo yoini, —Nocofunu fusti nantifi yorafohuunoashu naafin shara itiroquin, —huani.
JHN.18.15	Jesús iyoaifono Pedro yafi afu rafumisifo futsanri acachori fonifo. Pushu ano unmainti nocotan afu iquifainnifo. A fu rafua futsa niaifoan onanshon iquimani Jesús iquicainaino. 
JHN.18.16	Pedron shoi caicainti ano nituni. Ascano nan niaifoan oinmisishaqui nasocura shomayaton caincaiti cushua yoini, —Pedrori iquimahuu, —huani.
JHN.18.17	—¿Mirifi min Jesús fu rafuamun? —ishon shomayaton Pedro yocaiton. —Ma. Uncai afu rafumisimafinquin, —huani. 
JHN.18.18	Matsinacoincani nantifi chiin yoonifo. Niaifofo yafi oinmatifori yoonifo. Pedrorifi ato fu yooni.
JHN.18.19	Ascatan nocon yorafohuunshon Dios cufimisi niaifocoinin Jesús yocani. —Mi fu rafumisifohuunoa ua tapimahuu. ¿Ahua min ato yosiamun? —huaiton. 
JHN.18.20	—Uncai onuyoiama. Nantififain ua nicanonfo un yoimisi. Un nocon ichananti pushu murannoafo yafi nocon Dios fu tsainti pushu murannoari un nocon caifo yosimisi. Uncai uhuun tsain fustishta un fomanmisima. 
JHN.18.21	Ahuuscain mian yocain. Ua nicamisifo yocahuun. Un yoimisi cuscan nanfoan tapicoianfoquin, —Jesús huaiton.
JHN.18.22	Ascaiton ranushumua afu niaton tapastan. —¿Ahuuscain nocon niaifo min anori aquimun? —huaiton. 
JHN.18.23	—Ahua un amaquiri yoiamainquin ua yoihuu. Ascan uhuun tsain iconfiacun ahuuscain mian tapasain, —huani. 
JHN.18.24	Anori icaiton nicaquin Anás ahuun raisi Caifás ano Jesús nichini. Caifás nocon niaifocoin ini. Ahuun munushumua ya nichini.
JHN.18.25	Ascaino afianoashu Pedro atofu yooriani. Ascaiton afanan Pedro yocanifo, —Mirififin min afu rafumisi futsaquin, —ishon yocaiton. —Unmafinquin. Uncai afu rafuamaquin, —huaiton.
JHN.18.26	—¿Un mia oianmamun? Nan miafin un oianquin. Fanafo mapoa murannoa Jesús yafi un mia oian. Min racafinquin, —nan nocon yorafohuunshon Dios cufimisi niaifocoinin ahuun oinmati pashtuaton ahuun yoran Pedro huaiton. 
JHN.18.27	—Ma. Unmafinquin, —Pedron huaino tacara cuoinacahuani.
JHN.18.28	Ascano funamanrishta Caifás ahuun pushu anoshon Pilato niaifo ano Jesús iyonifo. Nanfin Romanon iniquin. Ascafiashcai Pilato ahuun pushu muran iquinifoma aatsi Israelicun. Shinanpaonifo, —Non a muran iquiashu non chaca itiroran, —icashu ascashu iquicasmanifo. Afocai Israelifomaran icashu. Diosin oinmati nan afu imisiton nocon shuninfoan facu iyoafofo ato finonmani nan fusitin icaitian shinantacani. Nanscacun Pilato ahuun pushu muran iquicasmanifo. A muran iquiashu non chacacoin itiroran fusi muaimuran non iquitiroma. —A muran iquishocai nocon caifo futan non chashoanun facu pitiromaran, —ishon shinannifo. 
JHN.18.29	Ascaino chifi cainacahuan Pilato ato yocani, —¿Ahua chaca huacunmun na nocofunu uano man ihuuaquin? —ishon ato yocaiton. 
JHN.18.30	—Ahua chaca huayamacucai non miqui ihuucuanamaran, —ishon huaifoan.
JHN.18.31	—Mafi iyotacahuun. Maton shunifoan yononi cuscamain chaca Israelifoan huaquin. Nanfin maton fuyamisiquin. Ahuamain chaca huaquin mafi ahuuscara huacahuun, —huaiton.
JHN.18.31	—Maton yorafoan yononifo cuscacai non tsoa mastatiroma naanon —icashon yoinifo. 
JHN.18.32	Jesús yoiyoni cuscan nanscacoin huaquin. Mastashquicani naanon.
JHN.18.33	Ascano Pilaton ahuun pushu muran Jesús iyoni yocanon. —¿Minmun Israelifoan aton niaifon? —huaiton. 
JHN.18.34	—Mifimun min anori shinaincai. Futsanfoanraca mia uhuunoa yoiafo, —huaiton.
JHN.18.35	—¿Min shinanmun urifi un Israeli? Min yorafo futan maton yorafohuunshon Dios cufimisi niaifofoan mia uqui ihuuafo. ¿Min ahua chaca huacunmun mia uqui ihuuafoquin? Ua yoihuu, —huaiton. 
JHN.18.36	—Uhuun yorafocai na mai anoafoma. Un nuno mai anoa niaifocun ua numacuanafo Israelifo ua achinonfoma. Uhuun yorafo futsa ari icafo —huaiton.
JHN.18.37	Ascaiton Pilato cumani, —¿Iconmun min niaifo? —ishon yocaiton. —Mian yocain cuscafin unquin. Niaifo icain iconcoin yoipacushaquin un cainni. Tsoan iconcoin nicapaiquin ua nicamisifo, —Jesús huaiton.
JHN.18.38	—¿Ahuamun iconquin? —Pilato cumani.
JHN.18.38	Asca huatan chifi cainacahuani Israelifo yoishquin, —Un na nocofunu yocafiacai un ahuunoa ahua chaca nicama. 
JHN.18.39	Natian maton fuyamisi nocoano man imisi cuscan maton caifo cunu murannoa iquiafo fusti cainmafafainmisi. Maton shunifoan aton facu iyoafofo finonmani shinantaquin nantianri fusti mato cainmafafainni. ¿Ascan Israelifoan, maton niaifo Jesús un mato cainmashotiromun? Casharanon, —Pilaton ato huaiton.
JHN.18.40	Oi ashcafinin cumanifo, —Ma. A caimatama Barrabás caimahuun, —huanifo. Nan Barrabás nocon caifo shinanchacamanaino mucai futsucashon futsa rutunifo.
JHN.19.1	Ascashon Pilaton ato yonoa Jesús iyonifo fichiqui cuno tuchiaton coshanonfo. 
JHN.19.2	Ascano ranushumuafoan mosha chainipafo maiti huacashon maimanifo. Aqui cashupaiqui sahuuti nanhuainqui pocoa ointsa sahuumanifo. 
JHN.19.3	Ascashon aqui cashucaquin. —¡Aicho! Minfin Israelifoan aton niaifoquin. Min chai niyopacupainon, —huatan fupasiriani.
JHN.19.4+JHN.19.5	Ascano Pilato Jesús chifi cainquifainni oinonfo. Jesús sahuuti nanhuainqui pocoa ointsa sahuumatan mosha chainipafo maiti huashotan sahuumanifo. Ascashon Pilato, —Oicapon na nocofunu. Ucai ahuunoa ahuashta nicayomisima un chaca huapanan, —huaiton.
JHN.19.6	Ascafiaiton nocon yorafohuunshon Dios cufimisi non niaifo futsafoanri oinquin Jesusqui tsain chipunifo. Ascashon oi ashcafinin —¡Mastahuun! —huarianifo. —Ascaiton mafi iyoshon mastatacahuun. Uncai ahuunoa ahuashta nicayomisimafinquin un chaca huapanan, —Pilaton ato huani. 
JHN.19.7	Ascaiton nocon caifoan cumanifo, —Ma. “Unfin Diospan Facuquin,” Jesús noco huamisi. Ascacun nocon niaifofoan yonoa, “Tsoa anori icafin naiquin. Nayamacaiyaima,” —huaifoan.
JHN.19.8	Ascaifoan nicai Pilaton fasi ratui finacoinni. 
JHN.19.9	Ascashon Jesús ahuun pushu muran afanan iyoni. Iyoshon yocani, —¿Raniamun minquin? —ishon yocani. Yocafiainocai Jesús pusinima. 
JHN.19.10	—¿Mian cumaimamun? ¿Min tapiamamun un mia caimaiyamaraquin un mia mastamatiro? —huaiton.
JHN.19.11	—Diosin mia yonoyamainocai mian ahuusca huacuanama. Ascacun nan mian chaca huanon mi ano ihuuafo nanfoancaifin ua chaca huaquin finacaniquin, —huani.
JHN.19.12	Ascaiton nicaquin Pilatonun Jesús caimapairiani. Ascafiaino nocon caifo Israelifoan tsain isininpaton yoinifo, —Tsoa, “Unfin niaifoquin,” icafin Romanonfoan niaifocoin Cesari chaca huaiquin. Ascan min na nocofunu Jesús caimanacai nocon niaifocoin Cesari min ahuun yorahuancoinma, —icashon oi ashcafinin yoirianifo.
JHN.19.13+JHN.19.14	Nicatan afanan Pilatonun Jesús chifi cainmani. Nantianri nocon caifo Israelifo fusiti iyocoshquin icaino. Nan Diosin oinmati nan afu imisiton aton shunifoan facu iyoafofo finonmani shinantanfafainpaonnifo. Fari masafinin racano Pilatonun Jesús iyoni anoshon aton shara aroshofafainmisi. Ano tsaoshon yocanshquin chaca huayamaraquin shara huacun. Nannoshon ato yonotiro onaintimaiyamaraquin nichimisi. Nanno anuni —Toquiri saparan, —huapaonifo. Nocon caifo Israelifoan ahuun tsainman, “Gabataran,” huanifo. Pilaton tsaoshon aton ointaifi Jesús cainmani. Cainmashon, —¡Oincapon! Naafin maton niaifoquin, —Pilaton ato huaiton.
JHN.19.15	Ascafiaiton, —Iyoshon mastatahuun nanon. Ihui coyan iquinanquin mastahuun, —oi ashcafinin huaifoan. —¿Iconmun unmun maton niaifo mastaicai? ¿Manmun mastanpaicai? —Pilaton ato huaiton. —Cesari fustifin nocon niaifoquin. Nocon niaifo futsa yamai, —ishon nocon yorafohuunshon Dios cufimisi niaifofoan yoinifo.
JHN.19.16	Asca huatan inoncai Pilaton atoqui Jesús caimani. Ranushumuafoan iyocashon ihui coyan iquinanquin mastai focaquin iyonifo.
JHN.19.17	Ascano iyoaifoanno afincoin ihui coyan iquinan iyashon foni. Anoshon mastaifoanno noconi. Nanno ahuun anu mapo shaoran huanifo. Israelifoan tsainmanfin Gólgotaran huapaonifoquin. 
JHN.19.18	Jesús yomutso rafu yafi mastanifo. Yomutso rafutan naquihuano Jesús mastanifo. 
JHN.19.19	Ascan mastacashon Pilaton yonocun Jesús ahuun mapo manaonrishta aqui cununifo.
JHN.19.19	ishon Pilato ato cunumani. 
JHN.19.20	Jerusalén anoashu mani futsafo ya osiafo ichapacoin inifo. Jesús nanno chaimashtashon mastanifo. Ascanofin Pilatonun aton tsain futsa futsatapafo ato cunumani isca huaquin, —Jesús Israelifoan aton niaiforan —ishon tapinonfo. Nocon tsain cunufain Griegofoan aton tsainri cunufain Romanonfoan aton tsainri cununi. 
JHN.19.21	Nan oincatan nocon yorafohuunshon Dios cufimisi niaifofo Pilato ano fonifo. Yoifocani, —“Jesús nocon niaifocoinran,” huacaquima “Unfin Israelifoan un mato niaiforan, Jesús icaran,” ishon cunuhuu, —huaifoan. 
JHN.19.22	—Un cunumana cuscan nannoricoin un cunua. Uncai ahua futsan afanan tuqui huaimaran, —ishon Pilaton ato cumani.
JHN.19.23	Ranushumuafoan Jesús mastaifono ahuun sahuuti fianpacunifo. Pashcananpacushon mani rafu non rafuri machinifo. Ascano ahuun sahuuti chainipa ashcapari chichia tushu huayonifo. 
JHN.19.24	—Fashnuyamacahuun. Nanscara muma shara non finon. Non aya cashutihuun aqui numero nuupacua potashon futsa shuhuianton ahuun sahuuti ashcapari chichia fitiroran, —icashu yoinannifo. Nannori Diosin tsain Jesushuunoa inonpacoai cuscan aqui cunuyoni isca huani,
JHN.19.24	“Uhuun sahuutifo aya cashutihuun aqui numero nuupacua potashon futsa shuhuianton uhuun sahuuti finonran,”
JHN.19.24	ishon inon pacoai cununi. Ascano ranushumuafoan nanscacoin huaquin.
JHN.19.25	Jesús mastafo chaimashta ahua non ahuun achin nan Cleofaspan ahuin non María Magdalena non afo nanno chaimashta ninifo. 
JHN.19.26	Un non Jesús ahuari chaimashta non nia ini. Jesús noco oinquin yoini, —Uhuashtan, natian Juan min facu iquiran, —ishon yoini. Ua noiquifin anori huaniquin.
JHN.19.27	Asca huatan —Naafin min uhuaquin, —ishon ua yoiaiton nicaquin uhuun pushu ano un iyoni cushusharashquin.
JHN.19.28	Jesushuunoa Diosin tsain cunuyonifo cuscacoin acoincun onanshon Jesús yoini, —Un nomicoinran, —ato huani. 
JHN.19.29	Ascano fimi unu focash muran nanupacufoantan faca tahua shatun finifoantan Jesús inanpaini. 
JHN.19.30	Jesús muushon yoini, —Natian uhuun Upan ua yonoa cuscan mun acoinna, —huani. Ascatan nai fupopacucahuani.
JHN.19.31	Iyoco futsaino nan fusititian Diosin oinmati nan afu imisiton nocon caifo Israelifo aton shunifoan facu iyoafofo finonmani shinantanfafainpaonifo ini. Ascano Jesús yafi yomutso rafu ihui coyan iquinanqui nanno mastaifoanno nocon niaifofoancai fusititian oinpainifoma. Ascanofin Pilato ano fonifoquin, —Funamanri nocon fusititian. Jesús yafi yomutso rafu ato fitucucahuun nariscanon. Mai huariscanonfo nocon fusititian mastafo ano ninonma, —ishon nocon niaifofoan Pilato yoinifo. 
JHN.19.32	Ascan Pilato ato yonocun ranushumuafoan yomutso rafu aton fitash shao tucunifo nariscanon. 
JHN.19.33	Ascano Jesusqui fucaquin oianfo man naacoinna ini. Ascaitocai fitucunifoma.
JHN.19.34	Ascaiton man naa oinquin ranushumuaton ahuun ashin pishi chachiaino imi focain unu foni. 
JHN.19.35	Unfin nan oinni cuscan un mato yoiaiton marifi man icoinra huanon. Unfin icon yoiquin. 
JHN.19.36	Diosin tsain yoimisiton inonpacoai cuscan cunuyoni isca huaquin, —Ahuun shaocai tucushquimafinquin, —ishon cununi. 
JHN.19.37	—Pishi chachiaitonfin oinshcaniquin, —Diosin yoimisi futsan inonpacoai cuscan Jesús naiyoataima cunuyoni.
JHN.19.38+JHN.19.39	Ascano José Arimatea anoashu cainni nan Pilato ano cani, —Jesús ihui coyan iquinanmaquinoa un fotomapai mai huashquin —ishon Pilato yocani. Ascaiton, —Ahuu, —Pilato huani. Nan José Jesús icoinra huatanafiashocai tsoashta yoinima. Nocon caifo niaifofoqui musuquin ato yoipainima. Nan Nicodemo futan Josén Jesús ihui coyan iquinanmaquinoa fotomani mai huashcaquin. Nan Nicodemo arifi Jesusqui yamu oni yocaicain. Afi ininti shara ichapa treinta kilo cuana funi Jesús ahuun caya raishashquin funa payocononma. Nan ininti rafu osinan huani tuipa yafi ofucoin. Nan ininti ahuun anu rafu mirra yafi aloes.
JHN.19.40	Ascano José yafi Nicodemo inintinin pano osho shara ahuun raishashon ahuun raconifo. Nocon caifo Israelifoan nocon yora mai huaquin amisifo cuscan huanifo. 
JHN.19.41	Nii funuamamishti mapoa anoshon afi ano chaimashtashon Jesús mastanifo. Nannori mahua quini funa tsoacai a muran maiyomisima. 
JHN.19.42	Nocon caifo nan Israelifo nocon tunutitian iyocoshquin icaino fari iquiataima Jesús mai huariscapainifo. Ascan nan mahua quini chaimashtacun a muran Jesús mai huariscanifo.
JHN.20.1	Ascano Domingoaino shafataimashta María Magdalena Jesús maia mahua quini ano cani. Caquin oian mahua quini ahuun fupoitan man fupucua ini. Nan toquirininhuan man fupucua ini. 
JHN.20.2	Ascaiton oinfainnicai María ichoni Pedro yafi ua chanihuaicai, Jesús uhuun noimisi noco chani huaicai ichoni, —Nocon Ifoan ahuun caya quini murannoa man raquiran onuafo noncai tapiama, —icaiton nicai.
JHN.20.3	Pedro fu non maia ano ichoni. Mahua quini muran oincai. 
JHN.20.4	Un Pedro shononfaini un rufofo noconi. Chipo Pedro nocotoshini. 
JHN.20.5	Rufofo nocotan mahua quini tucupacucahuatan un naistoshini. Naistoshiquin oian ahuun racoitan pano mania ini. Ascafiancai iquitoshinima. 
JHN.20.6	Ascaino Pedro ucachiori nocotoshitan mahua quini muran iquicaintan oinquin oian ahuun rashuitafo mania ini. 
JHN.20.7	Ahuun foraconitafo fosoitaquiri mania ini. 
JHN.20.8	Ascaino unfincoin quini muran iquicaini. Iquicaiquin oinquin un icoinra huani Jesús funia. 
JHN.20.9	Oinyoshomacai Diosin tsain yoia cuscan, —Jesús funishqui ain, —non tapiyonima. 
JHN.20.10	Ascaiton ointan nocon pushu ano non nasocurani.
JHN.20.11	Non cafiainocai María canima. Mahua quini cachiori niashu uaiqui arifi quini tucucain naisquin oian. 
JHN.20.12	Diosin oinmati rafu afu ica sahuuti oshopa sahuucanashu tsaoafo ini Jesús rataintanfoanno futsan fosoitaquiri icaino futsan ahuun tau iquitaquiri tsaoafo inifo. 
JHN.20.13	—¿Ahuuscain min uaicain? —oinmati Dios fu imisiton rafutan huaifoan. —Uhuun Ifo man ahuun caya raquira onuafo uncai tapiama ahuuscara huaforan, —huatan. 
JHN.20.14	Ifiacucahuaquin oian Jesús acachori nifiacucai onannima. 
JHN.20.15	Jesús arifi yocaquin, —¿Ahuuscain min uaicain? ¿Min tsoa funaimun? —huaiton. Afía fasi oromisi shafain, —Minmain uhuun Ifoan ahuun caya rani huaquin ua yoihuu. Un afanan nuno mai huanon, —huaiton.
JHN.20.16	Jesús, —Maria, —yoini. Ascaiton foisini foanquin oian nan Jesús ahuun fusocoincun. Israeli tsainman, —Rabuni, —huani. 
JHN.20.17	—Ua muyamaquin. Uhuun Upari un cataimacai. Ascan ua muquima. Uhuun yorafo ua ato yoishotacahuun isca huaquin, “Uhuun Upa ari un caicain. Nan uhuun Uparifi maton Upaquin. Nan uhuun Diosifin mato Diosiquin,” ato huatahuun, —huani. 
JHN.20.18	Ascashu cai María nocoshon yoiquin, —Munfin nocon Ifo un oianquin, —ishon. Noco yoini nan Ifoan yoia cuscan huafain noco yoipacuniquin.
JHN.20.19	Asca huatan tunutitian iyoconaino man fari caino non afu rafumisifoan nocon niaifofoqui musuquin non cunu fupoti futaonshacanashu non ichanan ano noco nushmancayan Jesús niriscatani. Ascaiton noco yoiquin, —Maton ointi fucashcaquima isharacahuun —ishon noco yoini. 
JHN.20.20	Yoitan noco ismaquin a piriconun mastaitafo tsuhuu ismaquin mushanshotan ashin pishi chachitan noco ismaniquin. Noco ismaiton non oinni fasi nocon Ifoqui unimacoinni. 
JHN.20.21	Afanan Jesús noco yoiquin, —Maton ointi fucashcaquima isharacahuun. Nan uhuun Upan ua nichini cuscan huafain natian un matorifi nichiran, —ishon yoini. 
JHN.20.22	Ascashon nocoqui ashaintaquin, —Uhuun Upa ahuun Yoshin Shara ficahuun. 
JHN.20.23	Ratoran futsan man aton chaca rauhuacufin Diosin aton chaca soashoshquin. Man aton chaca rau huamafin atohuun nuaquin, —ishon Jesús noco yoini.
JHN.20.24	Ascashon noco yoiainocai Tomás fusti ano inima. Nan Tomás arifi Jesús fu rafumisi futsa ini. Ahuun anu futsa Gemelo huapaonifo. 
JHN.20.25	Ascanshon Tomás Jesús oinshoma yoini, —Un ahuun mucu natan pirico tsuhuu uhuun mutotinin muifain ahuun pishi tsuhuu pimuishofin un icoinra huatiroquin. Un asca huayamashocai man Jesús oincoian un icoinra huashquimaran, —ishon Tomás noco yoini.
JHN.20.26	Asca huatan ocho osha finontan non afanan cunu muran ichananfono Tomasrifi nanno no fu ini. Cunu fupoti futaonshacafono afanan Jesús nocoqui niriscatani. Ascashon afanan noco yoiquin, —Maton ointi fucashcaquima isharacahuun, —huatan. 
JHN.20.27	Jesús Tomás isca huani, —Ua min mutotinin uhuun mucu natan muifain ua piiimuihuu. Afanan ua icoinmaran huaquima. Ua icoinra huahuu, —huaiton. 
JHN.20.28	Ascaiton Tomás cumaquin, —Minfin uhuun Ifoquin. Minfin uhuun Diosiquin, —huaiton.
JHN.20.29	—Ua oinquisifin mian icoinra huaicai. Ascan ua oianmafianquin ua icoinra huafofin fasi unimashcaniquin, —ishon Jesús yoini.
JHN.20.30	Ascatan ahuamamishti tsoa futsan atiroma cuscan ahuara futsafo Jesús noco oinmani. Afohuunoacai un mato cunushonama. 
JHN.20.31	Upan Diosin Jesús catonni. Afin Diospan Facuquin. Un mato cunushona cuscan nan man icoinra huanon. Icoinra huaashu man Dios fu ipanon.
JHN.21.1	Ascano Jesús afanan nocoquin noconiquin. Ianmanhuan Galilea cusumun noconi. Un mato yoinon ahuuscashumain Jesús nocoqui oniquin. 
JHN.21.2	Pedron yafi Tomás nan ahuun anu futsan Gemelo non Natanael nan Canan murannoa Galilea anoa non Zebedeo facufo nonri afu rafumisi non ichananni. 
JHN.21.3	—Unfin nushuicaicain, —Pedro icaiton. —Non mifu cairan, —non huani. Ascashu focani shasho nanufain nushushifiaquin non shiman fustishta finima.
JHN.21.4	Shafa cuaino ian cusumun Jesús nia ini. Nifiacun non onannima. 
JHN.21.5	—Uhuun facufoan man shiman achiamamun, —noco huaiton. —Ahuashta non fiamaran, —non huaiton. 
JHN.21.6	Ascaiton noco yoiquin, —Shashon rushti cayacafi potacahuun. Ascashonfin man fitiroquin, —noco huaiton nicacaquin. Nan noco yoia cuscan non potani shashon rushti cayacafi potashon non mua fospicoian ini. Shimanoanfo ihuucoincun shasho muran nanupaiquin non rananni. 
JHN.21.7	Unfinquin ua Jesús noicoinmisi. Ascacun un Pedro yoini, —Nanfin nocon Ifoquin, —un huani. Ascaiton nicaquin Pedron samamashta ahuun sahuuti sahuacufoantan shasho naquinoashu ian muran fotocaini ahuun Ifoqui nocoriscapai. 
JHN.21.8	Ascaiton atirifiton non shashon mufaini. Nocon nushuti fospicun shashoqui nushashon non aya tohuufoni. Ian cushan chaima shara. Cien metrocuana.
JHN.21.9	Non cusumun nocoquin oian chi cutuai ini shiman shoi yafi yoa chi cusumun raca ini. 
JHN.21.10	Ascatan Jesús noco yoiquin, —A man rama shiman fia futsan fucahuun, —huani. 
JHN.21.11	Ascaino Pedro shasho naqui nanupacucahuan noco nushuti cusumun sharashon. Non oian shimanoanfo nushuti fospicoian. Ciento cincuenta tres shimanoanfo fospicoinfiashocai nushuti fashnunima. 
JHN.21.12	Ascaiton Jesús noco yoiquin, —Piyoi fucahuun, —noco huaiton. Nicacaquin. —¿Min tsoamuncai? —non huanima. Man nonmain tapishofin nocon Ifocun. 
JHN.21.13	Ascanshon Jesús noco pimaquin noco nantifi yoa yafi shiman inanni. 
JHN.21.14	Man funitashaquin nocoqui oi rafu non fusti ya ini.
JHN.21.15	Piquin anaititan Jesús Pedro yocani, —Pedron minfin Juanpan facuquin. ¿A mifu rafuafoan ua noicoiainfo finonmafain mian noicoianmun? —huaiton. —Aifain Ifon. Man minfin tapiaquin un minhuun noicoiain, —huaiton. —Ua noisharashon ua rama icoinra huafori ato cushusharahuu ua tanasharanonfo, —huani. 
JHN.21.16	Afanan Jesús Pedro yoini, —Pedron, minfin Juanpan facuquin. ¿Iconmun mian fasi noicoiain? —huaiton. —Aifain Ifon. Man minfin tapiaquin un mihuun noicoiain, —huaiton. —A ua noisharashon ua tanamisifori ato cushusharahuu ua tanasharanonfo, —huani. 
JHN.21.17	Ascaiton afanan yoca futsani, —Pedron, minfin Juanpan facuquin. ¿Mianmun noiquin? —huaiton. Yocariaiton Pedronun fasi ointi noconi.
JHN.21.17	Ascashon afanan cumani, —Ifon, minfin ahuamamishti tapiaquin. Man min tapiari un mia fasi noicoin, —huaiton. —Ascan ua tanamisifo cushusharahuu ua tanasharanonfo. 
JHN.21.18	Pedron, iconcoin un mia yoinon. Pushcoshon nan min apaiyai cuscan min huaa. Ascatari nan min capaiyaiquiri min camisi. Ascan min anifo ano futsafoan mia yonoshquicani. Min capaiyamaiquiri mia iyoshquicani, —huani. 
JHN.21.19	Jesús Pedro tapimayoni ahuuscamain naiyaicain. Pedro ahuun Ifohuunoashu naicain tapishquin, —Upa Dios shararan, —huashquicaniquin. Ascano Jesús Pedro yoini —Ua tanasharahuu, —huani.
JHN.21.20	Asca huaino Pedron ifiacucahuan ua oinni un ato mufainaiton. Ua fasi Jesús noimisi, Jesús nataima no futan yamu piyoaquin un Jesús yocani, —¿Ifon, tsoancai mia achimashquimun? —ishon un yocani. Nan ucaifin yocaniquin. 
JHN.21.21	Ascaiton Pedron ua oinquin yocani, —¿Ifon ahuuscamain Juan naiyaicain? —huaiton.
JHN.21.22	—Un nimapaiyaino niyoi nan un nasoaitianri. Inon. Shinanyamahuu. Ascatama ua tanacoinfafainhuun, —huani. 
JHN.21.23	Ascano afu rafumisifo yoinannifo, —Juancai nayoimafinquin, —uhuunoa huanifo. Ascafiacai Jesús anori yoinima. Yoini isca huaquin, —Un Juan nimapaiyaino niyoi nan un nasoaitianri. Inonpun shinanyamahuu, —ishon nan fusti Jesús anori ani.
JHN.21.24	Unfin Jesushuunoa yoimisiquin. Jesús ahuarafo huai cuscan mun oinmisiquin. Nanfo un mato cunushoni. Ascacun uhuun tsain man icoinra huatiro. Nantififain man man tapia un ahuunoa yoiaiton nan iconcoin.
JHN.21.25	Ahuarafo Jesús ani cuscacai non afoqui cunuqui nocotiroma. Unquian Juan un mato cunushoni. Nanti.
ACT.1.1+ACT.1.2	Unquian, Lucas, un afanan mia cunu fomai min tapinon. Uhuun yora Teófilo, Jesús mai ano iyoshon ani cuscan huafain yosini cuscari Apa Dios ari cainitian nanfohuunoa un mia cunushoni min tapinon. A fu rafuafo catonni ato Diospan Yoshin Sharahuunshon tapimashquin. Apa Dios ari caiyoataima ato tapimaiyofafainpaoni. 
ACT.1.3	Atohuunoashu nayoaitian cuarenta oshatan Apa ari cani. Cayoataima atofu iyopaoni. Ato ahuamamishti oinmayoni afanan funia cuscan icoinra huanonfo. Nantianri Diosin nantifi ato iquinai cuscan ato tapimani. 
ACT.1.4	Ichanancashon piyaifoan ato yoini,
ACT.1.4	—Un mato yoimisi cuscan uhuun Upa Diosin mato tapimayoni ahuun Yoshin Shara matoqui nichishquin. Nocoataima Jerusalén anoashu foriyamacahuun. Manayocahuun. 
ACT.1.5	Juanpan ato unu muran iquimapacuni aton chaca shatushon oinmanonfo. Ascano samamashta Upa Diosin ahuun Yoshin Shara mato ya imapacunon, —ishon Jesús ato yoini.
ACT.1.6	Ascatan chipo afanan afu ichanancashon yocanifo, —¿Ifon, min natian yonoimamun nocon caifo Israelifo nocon niaifo fusti inon Romanofoan aton niaifoan afanan noco yonononma? —huaifoan. 
ACT.1.7	—Ahuutian iquimancai mancai tapitiroma. Nocon Upa Diosin fustiton yonotiro ahuutianmain ishquicain. 
ACT.1.8	Ascafia Diospan Yoshin Shara matoqui oshon ahuun curushu mato inanshquin. Ahuun shinanhuunshon uhuunoa man ato yoifoanfafainon. Un amisi cuscan huafain un yoimisi cuscari man man oinmisi man nicamisi cuscan nantifi uhuunoa man ato yoitiro. Nuno Jerusalén anoa yoifain nantio Judea muran yoifain Samaria ano yoifain nantifi manifotiton uhuunoa man yoifoanfafainon, —ishon ato yoini.
ACT.1.9	Yoiquin anaititan aton ointaifi nuinacahuani. Oiainfono nai coin muran ihuacainaiton afanan oinnifoma. 
ACT.1.10	Foiscaquin oianfo nocofunu sahuuti oshopacoin sahuua rafu atoqui niriscatanifo. 
ACT.1.11	Ascashon ato yoini, —Galilea anoafoan, ahuuscain man nai ari foisain. Jesús man nai muran caa nanscacoin acurani afanan oshquiquin, —ishon Diosin oinmati afu imisiton rafutan Jesús fu rafuafo yoinifo.
ACT.1.12	Ascatan machi Olivo anoashu Jerusalén ano nasofainifo. Nan machi Olivo Jerusalén chaimashta ini. 
ACT.1.13+ACT.1.14	Nococatan pushu osa futsa fomancayan inacashon Upa Dios cufinifo. Nanno Pedro non Jacob non Juan non Andrés non Felipe non Tomás non Bartolomé non Mateo non Jacob futsa Alfeopan facu non Simón nanton ahuun caifo futan Romanonfo cachiquiri huapainifo, non Judas Santiagon facu non Jesús chipocufo non ahua María non ainfo futsafori nanno inifo. Ichanancashon shafa rananun Dios cufinifo.
ACT.1.15	Cufiaifono nanno ciento veinte yorafo atofu ichanannifo. Ichananfono Pedronun ato nastui nishon yoini. 
ACT.1.16	Isca huaquin, —Uhuun yoramishtichin ua nicacahuun. Judaspan ato tapimaita ahuuscashomain nocon Ifo Jesús achicanicain. Nocon shuni David Diospan Yoshin Sharahuunshon inonpacoai cunuyoni cuscan Judaspan man aca. 
ACT.1.17	No fu rafupaoni. Nocon Ifoan noco yonoai cuscarifi huaquin nan Judasri yonopaoni. 
ACT.1.18	Nocon Ifo tanayopaonifiashon fasi chaca huani. Nocon Ifo ato achimacun ahuun rafanan pui inannifo. Nan puihuushon mai fitan nanno fomancayan inashu aficoin tunushumutan pacucuranpai ari rononi. Chipo ahuun posto farashutan musiriquicahuan pacuni. Pacuaino ahuun posto toshatani. Ascaino ahuun poco arasiquifutsuni. 
ACT.1.19	Nantififain Jerusalén anoshon nicafo. Ahuun imi focun nanno anunifo, “Imi mairan,” huani. Yora futsan aton tsainman Acéldama. Nocon tsainman imi mai. 
ACT.1.20	Nocon shuni David Judashuunoa inaca cuscan aquin cunuquin isca huani,
ACT.1.20	“Ahuun mai ano tsoa afanan ano inonma, Ahuun yono nocofunu futsan finon cushumisi inon,”
ACT.1.20	ishon David ahuunoa inonpacoai cuscan cununi. Ahuun cunu anunifo Salmos, huanifo.
ACT.1.21+ACT.1.22	Ascacun non futsa catononcahuun. Judaspan ahuun yono finon. Nan Juanpan yorafo unu muran iquimapacunitian non Jesús nomaqui Apa ari canitian no fu itiani non catononcahuun. Nan no fu cahuascapaoni non catontiro. Non Jesús nican cuscan huafain non oinyomisi cuscan arifi huamisi ahuunoari yoinon. No futan yorafo yoinon, “Jesús funia mun oincoianran,” ishon ato yoinon, —Pedro huani.
ACT.1.23	Nicacashon nocofunu rafu catonnifo. Nan fusti anu rafu non fusti ya ini. José Barsabás ahuun anu futsa Justoran huashon anunifo. Nocofunu futsa catonnifo ahuun anu Matías. 
ACT.1.24	Aton catoncashon Upa Dios cufinifo, —Ifon, nantifi nocon nomuran non shinain cuscan min tapicoian. Noco tapimahuun ratocaimain nan nocofunu rafu min catonpaicain mifu rafumisi no fu inon. 
ACT.1.25	Judas min yononi cuscan man pota faquishihuan muran canon. Nanno ipanon. Ascan futsan ahuun yono fianon mifu rafua inon, —ishon cufishonifo. 
ACT.1.26	Cuficatan toquiri tocoro rafuhuun anu nutanifo. Ascashon motica muran nanushon napacufoanni. Ascashon oianfo ratocaimain Jesús fu rafumisi iquicain. Ascashon oianfo. Matías ahuun anu nuucun. Nan catonnifo Jesús fu rafumisi atofu inon.
ACT.2.1	Ascano Israelifoan aton fusititian ahuun anu Pentecostés ini. Nantianri Jesús tanamisifo pushu fusti muran ichanannifo. 
ACT.2.2	Ichanancatan pushu muran tsaocashon nicafo samamashta nai ariashu fuhuan nicatsain nicanifo. Pushu muran fuhuan rupifurannaiton nicanifo. 
ACT.2.3	Nocotoshiaino ana ointsa chi rucun maratamufafainafo oinnifo. 
ACT.2.4	Ascaino Diospan Yoshin Shara aton nomuran nanutanaino nantifi tsain futsanman ipaitama inifoannifo. Nantifi ascai futsunifo.
ACT.2.5	Ascaino nantianri Israelifoan Dios tanasharapaicani manifoti anoashu Jerusalén ano funifo. Fusititian Jerusalén ano funifo. 
ACT.2.6	Ascan fuuhuanun oi cuscara nicafuracani Jesús tanamisifo ichananfo ano ichotoshinifo. Yorahuanrasi nocotoshinifo. Nococatan yoinannifo, —¡Aira! ¿Ahuuscashucon iscaimun? ¿Ahuuscain na yorafo nocon tsainman icanimun?
ACT.2.7+ACT.2.8	Na yorafo Galilea anoafofiacashon nocon tsainman noco shafacafi yoi. Nan noco tsainman noco yoicani. 
ACT.2.9	Nonfin tsain futsa futsatapa yafo. Atirifi Partia anoashu caiyainfono, atirifi Media anoashu caiyainfono, atirifi Elam anoashu caiyainfono, atirifi Mesopotamia anoashu caiyainfono, atirifi Judea anoashu caiyainfono, atirifi Capadocia nan Ponto muran anoashu caiyainfono, atirifi Asia anoashu caiyainfono. 
ACT.2.10	Atirifi Frigia anoashu caiyainfono, atirifi Panfilia anoashu caiyainfono, atirifi Egipto anoashu caiyainfono, atirifi Africa nan Cirene orima futsa anoashu caiyainfono, atirifi Roma anoashu caiyainfono, atirifi Israelifo yafi mani futsafoan Diosin tanapainifo. 
ACT.2.11	Atirifi Creta anoashu caiyainfono, atirifi Arabia anoashu caiyainfono. Nonfin manifoti anoashu nuno ichanain fuaquin nan Galileafoan nocon tsainman noco yoicani. Ahuara sharafo Diospan huaa noco yoiafo, man non nicai. 
ACT.2.12	¿Ahuuscai na yorafoan nocon tsain tapiamafiashon noco tsainman noco yoicanimun? —inifo. 
ACT.2.13	Ascano futsanfoan ato cashu mutsama huaifoan, —Na yorafo pauncaniran, —ato huanifo.
ACT.2.14	Ascan Jesús fu rafuafo once ato nastui nishon Pedronun oi ashcafinin isca huaniquin. —Uhuun yoramishtichin Israelifoan nunoa Jerusalén anoafo futan ua nicasharacahuun. Un mato cayacafi yoinon. 
ACT.2.15	Atirifiton man shinan raca non pauin. Ma. Noncai pauinma. Man shuni cuyainano nocon yorafo paunmisima. 
ACT.2.16	Non pauntamarocon man oiain cuscan nocon shuni Joel inonpacoai cuscan yoiniquin. Diosinhuushon isca huaquin yoini, 
ACT.2.17	Upa Diosin noco yoi isca huaquin,
ACT.2.17	“Uhuun facu oti chaima un manifoti anoafo uhuun Yoshin Shara atoqui nichishquin. Ahuunshon maton facufo nocofunufo non ainfofori inonpacoai yoishcaquin. Maton pushcoaifo namapan cuscara un ato ahuarafo ismai. Maton anifofoanri uhuunshon aton namapan cuscara ahuarafo shara oinshcani. 
ACT.2.18	Ua yonoshonafori nocofunufo yafi ainfofo uhuun Yoshin Shara un nantianri atoqui nichishquin inonpacoaifoanri uhuun tsain yoishcani. 
ACT.2.19	Ahuamamishti tsoan oinyomisima cuscara un nai aria yafi mai ano un ato ismai. Imi yafi chi urumanhuan non coinmahuan ishquin. 
ACT.2.20	Uhuun facu nan maton Ifon fasi sharashtacoin matoqui oaiton man oinshquin. Oataima faquishihuancoin ishquin. Oshuri imi ointsa oshicoin ishquin. Afanan oaitian ahuamamishti tsoan oinmisima cuscara nantifiton oinshcani. 
ACT.2.21	Ascanfiashon ratoran futsan isca huaquin, ‘Ifon, Jesús, uhuun ramapaihuu. Ua numahuu,’ huaiton Diosin numaiquin,”
ACT.2.21	ishon Joel Diospan tsain inonpacoai cuscan yoini.
ACT.2.22	Uhuun yora Israelifoan ua nicasharacahuun. Jesús nan Nazaret anoaton Upa Diosin aqui unimani mato isma. Tsoan atiroma cuscan huafain tsoan oinyomisima cuscara huafain ahuamamishti futsafori ahuunshon Upa Diosin mato isma. Man man tapia non iconcoin. 
ACT.2.23	Ascafia Upa Diosin inon pacoai cuscan shinanni cuscan mato ahuun Furun inanni man rutunon. Manfin nocofunu chacafo futan ihui coyan iquinanqui mastaitaqui nanon. 
ACT.2.24	Naafiacun Upa Diosin funimana afanan omitsiscacai nanonma. Jesuscai tsoan namapacutiroma. 
ACT.2.25	Nocon shuni David niaifoan Jesushuunoa yoini isca,
ACT.2.25	“Mun tapian uhuun Ifo ufu ipanaca. Ua potapacunacama. Ua cushui. Ascan tsoancai ua ahuasca huatiroma ua ratupaiquin. 
ACT.2.26+ACT.2.27	Ascacufin uhuun nomuran un fasi unimacoin. Un nantifi ato yoitiro uhuun Ifoan ua cushuaino un unimai. Uhuun Ifo ua isca huaa, ‘Uhuun Ifon, Diosin, un nacuncai uhuun yoshin namisifo muran mian potaima. Mincai uhuun caya payocomaima. Ascan mun tapi un niyoano mian cushusharayoi’ ishon ua huani. 
ACT.2.28	Ahuuscashumain un nipasharatiroquin mian tapimana. Un miqui nocoano mian unimamacoinshquin,”
ACT.2.28	ishon nocon shuni David cununi.
ACT.2.29	Uhuun yoramishtichin, un tapicoian cuscan mato yoi. Nocon shuni David nani. Man maifiani nanno natianri non ointiro. 
ACT.2.30	Ascafiano David inonpacoai cuscan Diosin tsain yoiyopaoni. A Diosin yoiyotiani cuscan tapia ini. Diosin yoiyoni chipo ahuun funari niaifocoin ishqui oi. Nocon caifo Israelifo a cuscarari nocon niaifo inon. “Un mia icon yoi min funa chipo mia cuscarari min caifoan aton niaifocoin inon,” ishon Upa Diosin David yoini. Diosicai tsoa paratiroma David tapini.
ACT.2.31	Ascano David chipo fari ichapa inaca cuscan yoini. Cristo funinonpacoai cuscari yoini. “Naacucai Apan naafo muran potanonpacoinma. Ahuun cayaricai payoconacamaran,” ishon yoini. 
ACT.2.32	Icon, Upa Diosin Jesús funimaita nipanon. Nantififain man non oian. 
ACT.2.33	Natian Apa Dios fu niaifocoin nantifi iquina. Apa yoiyotiani cuscan Jesús ahuun Yoshin Shara nocoqui nichian. Ascacufin natian man oian cuscan huafain man nica cuscan Diospan Yoshin Sharapan aca. 
ACT.2.34+ACT.2.35	Ascan nocon shuni Davidcai Dios ari ahuun cayafo ya nai muran canima. Ascashorifi yoini,
ACT.2.34+ACT.2.35	“Ifon uhuun Ifo yoini isca huaquin, ‘Min ufu niaifo itiro nantifi iquinshquin. Mia noicasmaifori min ato finoncointiro afanan mia chaca huanonfoma. Atorifi min iquini. Un mia amashquinran,’ ”
ACT.2.34+ACT.2.35	ishon yoini.
ACT.2.36	Ascacufin nantifi Israeli anoafoan maton nomuran tapisharacahuun. Jesús man ihui coyan iquinanqui mastaitafo Diosin yonoa nocon Ifo Cristo inon. Nan Apan catonni, —ishon Pedro yoini.
ACT.2.37	Nicaquin aton ointi noconifo, —¡Ohua! Non chaca huaita, —ishon shinannifo. Pedro non Jesús fu rafuafo futsanfo yocanifo, —Nocon yoramishtichin, non mato nica. ¿Non ahuuscatiromun? —ishon yocaifoan.
ACT.2.38	—Man chaca huamisi cuscan shatucahuun. Afanan chaca huatamarocon Dios shinancahuun. Jesucristo Ifo huacahuun. Man Ifo huaino mato unu muran iquimapacutiro maton chaca soafain Upa Diosin mato numanon. Asca huano Diosin ahuun Yoshin Shara matoqui nichishquin matofu rafucoinon. 
ACT.2.39	Jesús yoiquin isca huaita, “Ratoran futsan nuno nocon Ifo Diosin catoan ahuun Yoshin Shara mato ya rafumashquin. Maton facufo ya chai manifoannafori ato ya rafumashquin,” —ishon Pedronun ato yoini.
ACT.2.40	Yoitan afanan Pedronun ato tsain ichapa yoini. Ato yoiquin isca huani, —Maton chaca shatucahuun, uhuun yoramishtichin. Nocon caifo futan mani futsanfoanri man fasi chaca huamisifo. Ascarafo iyamacahuun. Jesús icoinra huacahuun mato numanon, —ishon Pedronun ato yoini. 
ACT.2.41	Nicacaquin tres mil yorafoan icoinra huanifo. Ascano ato unu muran iquimapacuni.
ACT.2.42	Ascatan Jesushuunoa tapipaiyaifoan Jesús fu rafuafo ya ichanancashon ato tapimafain ato futan pifain Upa Dios cufinifo. Asca huapaonifo.
ACT.2.43	Nantififain Jesús shinancoinnifo. Ahuun tsain noiquicai ahua futsan shinanpainifoma. Nantianri Jesús fu rafuafoan atofu inifo. Doce Jesushuunshon afu rafuafoan tsoan atiroma cuscan huafain oinyomisifoma cuscarafo ato oinmanifo. 
ACT.2.44	Ascatan Jesús icoinra huamisifo shafatifi ichanannifo. Nantifi aton ahuarafoya cuscan pashcananpacunifo. 
ACT.2.45	Aton mafo non ahuarafo inanmitsacashon ahuun rafanan pui ficashon yopaifo ato inanshcaquin.
ACT.2.46	Shafatifiri Dios fu tsainti pushu muran ichanannifo Dios cufincani. Aton pushu muranri fasi unimacoinyanan ichananshon pishcaquin. Picaquin, —¡Aicho! Upa Diosin min noco shara huafafainiran, —ishon yoinifo. 
ACT.2.47	—Upa Diosin min shararan, —ishon huapaonifo. Nantififain atohuunoa yoinifo, —Jesús icoinra huafoan shararan, —huanifo. Ascatari nocon Ifohuunshon shafatifi futsafoanri ato futan Jesús icoinra huanifo. Ato fu ichanannifo.
ACT.3.1	Ascatan Dios fu tsainti pushu ano Pedro yafi Juan yatapacu Dios cufin focani fonifo. Yatatifi Dios cufi focani fopaonifo. 
ACT.3.2	Nocofunu chato chatotiani nanscarapan cainni nan anosi shafatifi tsao tsaotiani. Atirifiton iyopaonifo anoashu pui yocacanon. Ascano Dios fu tsainti pushu shuinshcaian tsaoshon iquifurafafainaifoan ato pui yoca yocatiani. A caincaitinin ahuun anu sharashta. 
ACT.3.3	Pedro yafi Juan iquifainpaiyainfoan oinquin, —Ua pui inancapun, —ato huafiaiton. 
ACT.3.4	Pedro futan Juanpan fuuiscaquin Pedronun yoini. —Noco fuuisihuun, —huaiton. 
ACT.3.5	—¡Aicho! Ua pui inancaniran, —ishon ahuun nomuran shinanni. Ascanshon ato foisini.
ACT.3.6	—Uncai pui yamafinquin. Ascafiaquin un aya cuscan un mia inanon. Jesucristo nan Nazaret anoahuunshon funinaca huahuun. —Pedronun huani. 
ACT.3.7	Mananquiri mutsoinifoannaino funinaca huatan. Mua ahuun oposhco yafi ahuun tau muma curushu shara ini. Pedronun funaiquimashta mutsoinifoanpaiyaino afin fianshinacahuani. 
ACT.3.8+ACT.3.9	Ascatan man chaima catan. —¡Aichoran! —icashu, fia fiashuita unimani. Ichotiritiritan. Dios fu tsainti pushu muran atofu cani. Ato fu cashon, —¡Aichoran! Diosin muan caya huaquin. Dios shararan, —icashu ichotiritirini. Nantififain Israelifoan ichananti pushu anoshon oinquin futsanifo. 
ACT.3.10	Onancashon, —¡Aira! ¡Oincapon! Nan chato chatotiani caincaiti ahuun anu sharashtaran ano tsaoashu pui yocacamitsamisi. ¿Ahuuscashumun cahuacacainniquin? Noncai ascara oinyomisimaran, —icashu ahuun yoinnanifo.
ACT.3.11	Ascano nanno cunu futsan ahuun anu Salomón muranshon nocofunu chato chatotiani Pedro yafi Juan poyatani. Nantififain a oinpai atoqui ichonifo. Nocotoshiqui oianfo, —¡Aira! ¿Ahuuscaimun? —icashu yoinannifo. 
ACT.3.12	Atoqui ichoaifoan Pedronun ato oinquin. Yoini, —Nocofunu Israelifoan ua nicacahuun. ¿Ahuuscain man mustairimun? ¿Ashuuscaquimun man noco shararan ishon oincain? Na nocofunu chato chatotiani caya huaran ishon. Non sharacucai nocohuunoashu cayama. Nocon curushhuunshocai cayama.
ACT.3.13	Noncai acama. Nocon Upa Diosin ahuun oinmati Jesushuunshon caya huaa. Nocon shunifo Abraham non Isaac non Jacobori Upa Dios aton Dios. Nan nocon Diosin mato oinmapai ahuun facu Jesús sharacoin ahuamamishti huatiro. Manfin Jesús achimanitaquin futsafoan rutunonfo. Niaifon Pilaton a nichisharapaifiaiton “Nacai nocon niaifomaran,” man Pilato huaita.
ACT.3.14	Jesuscai ahua chaca huamisima. Sharacoinfiacun mancai caimapaitama. “Jesuscai caimatamarocon rutumitsamisi Barrabás caimahuun,” man iquita. 
ACT.3.15	Jesús fustichin yora nimatirofiacun man rutuita. Man rutufiaita Upa Diosin funimanita. Non ointa Jesús funiaiton. 
ACT.3.16	Man man tapia na nocofunu chato chatotiani imisi. Natian muma shara. Non Jesús icoinra huano ahuunoashu man caya. Man man oian.
ACT.3.17	Uhuun yoramishtichin, mun tapia man Jesús onanshoma rutua. Mato niaifofoanricai onanfoma. 
ACT.3.18	Man aca cuscan tapiamafiaquin Upa Diosin nocon shunifo nan ahuun tsain yoishomisifoan inon pacoai yoiquin isca huanifo, “Cristo Diospan Furun omitsiscairan,” ishon inonpacoai cuscan yoinifo. 
ACT.3.19	Ascacun man chaca huamisi cuscan shatucahuun. Chaca huatamarocon Upa Dios shinancahuun maton chaca soashonon. 
ACT.3.20	Man ascaiton Upa Diosin mato unimamatiro. Ahuun Furun Jesús catonni maton numamisi Cristo inon. Matoqui afanan onon. 
ACT.3.21	Ahuun yonoshomisifoan nan inon pacoai Jesushuunoa yoinifo isca huaquin, “Upa Diosin yoiyotiani, ‘Un chipo nantifi funa shara imai. Afanan ahua chaca inonma. Un asca huayoai chain uhuun facu ufu nai muran iyoiran,’ ” inonpacoai cuscan Diospan tsain yoinifo.
ACT.3.22	Nocon shuni Moisés arifi yoini, “Nocon Ifon Diosin noco caifo futsa catonshquin noco inon pacoai yoimisi inon. Ua cuscara inon. Nantifi mato yoiai cuscan a nicasharacahuun. 
ACT.3.23	Tsoan a nicacasmai afo amaquishon potatiro ariashu omitsiscapanon,” yoini. 
ACT.3.24	Samuel Diosin tsain yoiquin tau huani. Nan inonpacoai cuscan. Ascano chiporifi Diosin tsain yoimisifoan nannoricoinri yoinifo cuscacoin man aa. Nantififain Jesushuunoasi yoinifo. 
ACT.3.25	Manfin aton funafoquin. Ascan Diosin nocon shunifo yoiyotiani cuscan matori ashoshquin. “Min funahuunshon nantifi manifoti anoafo un ato shara huairan,” ishon Upa Diosin Abraham yoini. 
ACT.3.26	Ascan ahuun Furun Jesús matoqui nichini ahuun oinmati inon. Matoqui nichiqui tau huani mato shara huanon maton chaca man cachiquiri huapanon, —ishon Pedronun ato yoini.
ACT.4.1	Ascatan Pedro futan Juanpan ato yoiaifoanno yorafohuunshon Dios cufimisifo Dios fu tsainti pushu cushumisifoanri aton niaifo non Saduceofori atoqui funifo. 
ACT.4.2	Upa Diosin Jesús funimanaran ishon Juan futan Pedronun ato yoiaino aton nomuran shinanchacanifo. 
ACT.4.3	Ascano man fari caino ato achinifo nan yamutan cunu muran ishinifo. 
ACT.4.4	Ascafiashon ato Jesushuunoa yoiaifoan yorahuanrasifoan icoinra huanifo. Cinco mil nocofunufoan nantian icoinra huanifo.
ACT.4.5	Iyoconaino Israelifoan aton niaifofo non Moisés cununi cuscan tapimamisifo Jerusalén ano ichanannifo. 
ACT.4.6	Nannori aton yorafohuunshon Dios cufimisi niaifocoin Anás yafi Caifás non Juan futsa non Alejandro non aton yorafori nanno inifo. 
ACT.4.7	Pedro yafi Juan caincurannaiton niaifofoan cusutumushon yocanifo. —¿Tsoan mato yonoamun man aca cuscan man huanon? ¿Tsohuunshon man acaya huamun? —ishon niaifofoan yocanifo.
ACT.4.8	Asca huaifoan Pedronun Diospan Yoshin Sharahuunshon ato cumani, —Niaifofoan un mato yoisharanon. 
ACT.4.9	Man noco yoca tsoa na chato chatotiani shara huamainquin. Man tapipai ahuuscashumain cayaqui. 
ACT.4.10	Un mato cayacafi yoinon. Man nantififain uhuun caifo nan Israelifo yashon tapisharacahuun un mato yoinon. Jesucristo nan Nazaret anoahuunshon man caya muma shara inon. Manfin Jesucristo ihui coyan iquinanqui mastaitaquin. Man naafiacun Upa Diosin funimana.
ACT.4.11	“Pushu yonomisifoan toquiri quishi shara potano pushu oni sharatiroma. Man potafiafo pushu ifoan catonni toquiri quishi shara nichishquin pushu mutsisipacoin inon,”
ACT.4.11	ishon Diosin tsain cununi. Jesucristo nan toquiri quishi cuscara. Manfin pushu yonomisifo cuscara man man potafia Upa Diosin a catonni ahuunoashu man ahuun yorafo inon. 
ACT.4.12	Tsoa futsacai noco numatiroma. Manifotifoan tsoa futsahuunoashucai non ipatiroma. Jesucristo fustitofin nocon chaca soatiroquin non Upa Dios fu nipanon, —ishon Pedron ato yoini.
ACT.4.13	Ascan nicacani mustairinifo. Niaifofo yoinannifo, —¿Ahuuscaquimun na rafutan ahuamafiashon ranotama noco yoiquin? Cunu tapiamafiamisishaquin noco shafacafi yoi. Jesús fu rafumisishaqui noco anori yoiquin, —icashu yoinannifo. 
ACT.4.14	Ascano chato chatotiani cayasharashu atofu nia ini. Ascaitocai niaifofoan, —Cayamaran, —ishon yoitiroma ini. 
ACT.4.15	Ascashonrifi Pedro yafi Juan cunu futsa muran nichinifo atohuunoa yoishcaquin.
ACT.4.16	—¿Non ahuusca huaimun na nocofunu rafu? Nantifi Jerusalén anoafoan tapiafo na rafuhuunoashu nocofunu chato chatotiani man caya. Ascara tsoan oinyomisima. ¿Nonmun ahuusca na nocofunu rafu huaicai? Noncai futsafo fomantiroma. Cayamarancai non huatiroma. 
ACT.4.17	Ascanshon non ato yoinon afanan Jesushuunoa tsoan yoiyamacahuun. Ascan futsafoanricai Jesushuunoa nicatirofomaran, —icashu yoinnanifo.
ACT.4.18	Ascatan ato cunu futsa murannoa cunani funonfo. Fuafoan ato yoinifo, —Afanan Jesushuunoa tsoan yoiyamacahuun. Ahuunoa yosiyamacahuun, —ato huaifoan. 
ACT.4.19	Asca huafiaifoan ato cumanifo, —¿Non mato nicayamaraquin Upa Diosin noco yonoa cuscan non nicatiromun? ¿Rato sharamun? Mafin shinancahuun. ¿Non mato nicaino Diosin nocoqui unimatiro iyamarai afin noco yonoa cuscan non yoiaino unimatiromainquin? 
ACT.4.20	Non oinmisi cuscan huafain non nicamisi cuscari non mato yoitiroran, —ishon Pedro futan Juanpan cumanifo. 
ACT.4.21+ACT.4.22	Nicacani ato onaintimapaifiaquin nica nantifi yorafo, —¡Aicho! Upa Diosihuunshon chato chatotiani cuarenta fari aqui caa nanscarapan caini man cayahuamaforan, —ishon yoinifo. Ascan niaifofoan ato onaintimatamarocon ato yoinifo, —Man afanan Jesushuunoa yoiaiton non mato asca huatiroran, —ishon yoinifo. Yoicatan ato nichinifo.
ACT.4.23	Nocon yorafohuunshon Dios cufimisi niaifofo non Dios fu tsainti pushu cushumisifoan ato nichiano Pedron yafi Juan Jesús tanamisifo fu ichanannifo. Ichanancashon niaifofoan ato yoia cuscan chanipacunifo. 
ACT.4.24	Nicacaquin Dios cufinquin isca huanifo. —Nocon Ifon, min nantifi iquinaquin. Min nai onihuafain mai onihuafain ununhuan min onihuani. Nantio nai murannoa yafi mai anoa non unuhuan murannoa min onihuani.
ACT.4.25+ACT.4.26	“¿Ahuuscaimun nan Israelifoma manifoti Diosqui fiishquicaniquin? Ipaitsi ichanancani chaca huapaicani. Manifoannati aton niaifofo ichanancani nocon Ifo Dios yafi Furun Cristo cuyopaicaniran,”
ACT.4.25+ACT.4.26	ishon nocon shuni nan min oinmati David min Yoshin Sharahuunshon yoini.
ACT.4.27	Nanscarifi atan nan niaifo rafu Herodes yafi Poncio Pilaton Israeliyamafiashu nocon caifo Israelifo fu ichanaintafo min Furun nan min oinmati Jesús min catonni chaca huashcaquin. 
ACT.4.28	“Uhuun facun nantifi yorafo omitsiscashoshquin ato nashonon,” ishon min shinanni. Min ahuamamishti huatiro. Ascan min shinanyoni cuscan huaitafo. 
ACT.4.29	Ascan nocon Ifon, shinanhuun. Nonfin min oinmatifoquin. Noco ati ati huacaniquin. Min curushu noco inanhuun non min tsain ranotamacoin ato yoinon. 
ACT.4.30	Min oinmati sharacoin nan Jesushuunshon tsoan atiroma cuscan huahuu. Ahuunshon isinin icaifo caya huafain tsoan oinyomisima cuscara sharafo ato oinmahuu, Upan, —ishon cufinifo. 
ACT.4.31	Cuficatan ichananfono mai naiyanaiyaini. Ascatan nantifi nanno Diospan Yoshin Sharapan ato iquini ahuun tsain cayacafi ranotama yoinifo.
ACT.4.32	Nantififain Jesús icoinra huamisifoan aton nomuran nannorisi shinannifo. Tsoan ahuara futsa shinantanima. —Nan uhuunarifi matonaquin. Un aya cuscan man yopaiton un mato inantiroran, —icashu yoinannifo.
ACT.4.33	Ascatan nan doce Jesús fu rafumisifoan, —Nocon Ifon Jesús noco nashoashu funiaran, —ishon Diospan Yoshin Sharapan ahuun shinansharahuunshon aton caifo yoinifo. Ascatari nantifi nan icoinra huafo Upa Diosin ato shinanmashara unimacoinonfo. 
ACT.4.34+ACT.4.35	Aton mai inanmitsafain aton pushu inanmitsanifo ahuun rafanan pui ficashon a Jesús fu rafumisifo doce pashcashoshcaquin. Yopaifoan pashcashonifo. Ascanrifi atan tsoa ahua yopatanima.
ACT.4.36	Nantianri nanno nocofunu aton caifoan ahuun anu José. Nanton aton shuni Levipan funa. Unu nushmancayan rafu mai tomahuan ahuun anu Chipre anoashu cainni. Jesús fu rafumisifoan anu futsa tuqui huani Bernabé. Onicoinnin tsainman yorafo aton fupihuanmapaimisi shinansharamapaimisiran. 
ACT.4.37	Ahuun mau inanmitsashon pui fishon Jesús fu rafumisifo inan yopatanaifoan pashcashopacunifo.
ACT.5.1	Ascano Ananías futan ahuin Safira mai inanmitsacashon ahuun rafanan pui finifo. 
ACT.5.2	Nanscatanfin atirifi pui tushu huafiashocai cuyoinanima. Atirifi Jesús fu rafumisifo foshoni. Ato fomani, —Nantifi pui un mato cuyoinaran, —ishon ato shinanmapaini. Aca cuscan ahuinin arusu tapini.
ACT.5.3	Ascaiton Pedronun yoiquin isca huani, —¿Ananías, ahuuscaimun Satanás min nomuran yonoaino min Diospan Yoshin Shara paraincain? Min mai inanmitsashon pui fia atifincai min noco inanma. Atirifi min mucua mina inon. 
ACT.5.4	Min inanmitsataima minacoin iyoa. Min atirifi mucupaiquin min noco yoia shara icuana. Ascatamarocon min noco fomanpai. Mincai noco fuparanima. Minfin Dios fuparanicai, —ishon yoini.
ACT.5.5	Asca huatapaiyaino Ananías nayacucahuani. Ascaino nantifi anoafo ratucoinnifo. 
ACT.5.6	Ascano pushcofoan rashunifo mai huai foshcaquin. 
ACT.5.7	Man ascano tapiamaino ahuinri nocotoshini. 
ACT.5.8	Nocotoshiaiton Pedronun yocani, —¿Man mai inanmitsashon rafanan pui fiamun? ¿Man man nantifi noco inanmun? —ishon yocaiton. —Ai. Mian yocai cuscafin iconquin, —ishon yoiaiton.
ACT.5.9	—¡Ohua! Ahuuscain min funu futan tsoan tapimaran ishon “Diospan Yoshin Shara man fomanpaiyain. Tsoan tapimaran,” ishon man shinan. Man shinan raca Diospan Yoshin Sharapan tapiama. ¡Oinpon! Na pushcohuaifoan min funu mai huatacani fucani miarifi mai huacaniran, —ishon Pedronun yoini. 
ACT.5.10	Asca huatapaiyaino Safira Pedro nia naman pacuriscatani. Ascatan charish acucahuani. Ascatapaiyaino iqui furapaiquin oianfo man naa fuchitoshitan ihuifainifo funu patashari mai huai foshcaquin. 
ACT.5.11	Ascaiton nicacani Jesús icoinra huafo yafi futsafori ratucoinnifo.
ACT.5.12	Ascano ichananti pushu ahuun anu futsan Salomón Jesús icoinra huafo nantifi nanno ichanannifo. Nannori afu rafumisifo doceton Diospan Yoshin Sharahuunshon tsoan atiroma cuscan huanifo. Yorafoan aton ointaifi. 
ACT.5.13	Icoinra huamafoan ato oinquin yoinifo, —Jesús icoinra huafo yora shararan, —ifiacatan Jesús icoinra huayamashu atofu rafunifoma. Musunifo. 
ACT.5.14	Ascafiaino nocofunufo yashon ainfofoanri shafatifi icoinra huarianifo. Ascashu atofu ichanannifo.
ACT.5.15	Ascano yora isinin icaifo ato shuhua naratashon ihuunifo. Ascashon nanfo fai cusumun ratani cahuaquin, —Pedron ahuun yora faquishi ihuafainaino raca cayatiroati, —ishon shinannifo. 
ACT.5.16	Yorahuanrasi Jerusalén patashari icafo isinincaifo ato ihuunifo. Atirifi yoshin chaca atohuun nushon ato fucashni huaiton ihuunifo. Ascanshon nantifi ato caya huamapacunifo.
ACT.5.17	Jesús fu rafumisifoan acaifo cuscan huafain yoiaifo cuscan, —¡Aicho! Na yorafo shararan, —icashon yoinifo. Ascano Israelifoan aton yorafohuunshon Dios cufimisi niaifocoin yafi niaifo futsafoan nicacaquin shinannifo, —Atohuun noiai cuscacai nocohuun noima. Atohuunoa yoisharai cuscacai nocohuunoari yoimisimaran, —ishon shinannifo. Curafiamisifo Jesús fu rafumisifoqui fiishquinifo. 
ACT.5.18	Ascano ato achimacashon cunu muran iquimanifo. 
ACT.5.19+ACT.5.20	Iquifiafoan yamu nacucahuanaino Diospan oinmati afu nai muran icaton atoqui nocoshon ato yoini, —Dios fu tsainti pushu anoshon ato yoitacahuun. Ahuuscashomain nocon Ifo Jesús ato nimapacutiroquin ato yoitacahuun, —ato huani. Yoitan ato cunu fupotifo fupushoni. Fupushonano cain furanifo.
ACT.5.21	Shafaino Dios fu tsainti pushu muran iquitoshicashon ato yosiacufainifoquin. Israelifoan aton niaifofo ichanancashon cunu cushumisifo aton niaifofo ato nichinifo Jesús fu rafumisifo doce ihuitanonfo. 
ACT.5.22	Ascano cushumisi niaifofo nococashon oian tsoa anoma oincani. Ascan naso furan niaifofoqui chaninifo. 
ACT.5.23	—Non ato matoqui ihuupaifia cunu fupotifo fupocoian. Nannoshon ranushumuafoan ato cushua. Non fupotifo fupushon cunu muran oian. Ano tsoa yamairan, —icashu cushumisi ranushumuafo aton niaifo uhuapafoqui chaninifo. 
ACT.5.24	Nicacani nocon yorafohuunshon Dios cufimisi niaifocoin non ranushumua aton niaifocoin non nocon yorafohuunshon Dios cufimisi naifofo futsafori mustairinifo, —¡Ohuashta! ¿Ahuuscain ascamun? ¿Ahua finoanmun? ¿Non ahuuscatiromun? —ishon fasi shinanchacatanifo.
ACT.5.25	Shinainfoanno futsan atoqui nocoshon yoini, —¡Oincapon! Na nocofunufo man cunu muran iquimafia natian Dios fu tsainti pushu muranshon yorafo yosicaniran, —ishon ato yoini. 
ACT.5.26	Nicacani ranushumua niaifon yafi niaifo patasharifo ato ihui focani. Fofiacashon curushcain ihuunifoma. —Non ato curushcai ihuuaiton yorafo sinatirofo noco toquirinin tsacatiroforan, —ishon yoinifo.
ACT.5.27	Ato ihuunifo Israeli aton yorafohuunshon Dios cufimisi niaifocoin ato yocanonfo, 
ACT.5.28	—Non mato cayacafi yoita Jesushuunoa man yosinonma. Ascafia man Jerusalén anoafo atoti man yoiacufaina. Man ato shinanmapai nonmain na nocofunu Jesús rutumaitaquin. Noco rafancaniran, —huaifoan.
ACT.5.29	Ascan Pedro futan Jesús fu rafumisi futsafoanri cumacaquin. —Nocofunun noco yonoa cuscan nicatamarocon Upa Diosin noco yonoai cuscan non nicacointiro. 
ACT.5.30	Manfin Jesús ihui coyan iquinanqui mastaitaquin rutushquin. Man asca huafia nocon shunifoan aton Diosin Jesús funimaita. 
ACT.5.31	“Ua cuscara onihuafoti iquihuun aton Ifo inon,” ishon Apa Diosin Jesús yoini. Ascano Israelifo nocon Numamisi inon non chaca shatunon a ifo huashquin nocon chaca noco soashonon. 
ACT.5.32	Non mato yoiai cuscan non afohuunoa yoimisi. Diospan Yoshin Sharapanri nannori yoimisi. Tsoan Dios nicacoianfin ahuun Yoshin Shara aqui nichishquin afu nipanon, —ishon yoiaifoan.
ACT.5.33	Nicacani fasi atoqui fiishquinifo. Ato rutupaicani. 
ACT.5.34	Ato rutupaifiaifoan Fariseo ahuun anu Gamaliel ato nastui nishon ato yoini, —Oinfain. Ato chifi nichiyocahuun un mato yoinon, —ishon yoini. Nan Gamaliel Moisés cununi cuscan tapimamisi. Nantififain ahuunoa yoimisifo, —Gamaliel fasi nocofunu sharacoin. Fasi tapicoianran, —ishon ahuunoa yoinifo. Ascashu nanno ichanannifo a nicapaicani. 
ACT.5.35	Ato yoiquin isca huani, —Uhuun yoramishtichin Israelifoan ua nicasharacahuun un mato yoinon. Man nocofunufo rutupaicain. Oinfain. 
ACT.5.36	Shinancapon. Fari futsan nocon caifo futsan ahuun anu Teudas, “Unfin mato niaifo itiroquinran,” ishon noco shinanmapaipaoni. Ascano cuatrocientos nocofunufoan a tanapaonifo. Ascafia futsafoan Teudas rutunifo. Ahuun tanamisifo pashcafainnifo. Ahua finontama.
ACT.5.37	Chipo nocon caifo futsa Galilea anoashu noconi. Ahuun anu Judas. “Non niaifofo potanoncahuun,” noco caifo huani. Nanrifi rutunifo. Ascan nantifi ahuun tanamisifori pashcafainnifo. 
ACT.5.38+ACT.5.39	Ascacufin un mato yoicain ua nicasharacahuun. Jesús tanamisifoan apaiyai cuscan anaitiriscatiroquin. Diosin shinan cuscan yositamarocon nocofunun afi shinan cuscan yoiquin ipaitsi yositirofo. Ascaiyamaiton Diosin ato yonoaitocai tsoa ato shatumatiroma. Man ato shatumapaiquin Dios fu chaca huan tanain cafiscai man huaicain. Ascacufin ato ahuusca huayamacahuun. Ato nichicahuun, —ato huani.
ACT.5.40	Nicacani, —Ahuun tsain cayacafi. Noco yoia cuscan non anon, —huanifo. Ascano Jesús fu rafumisifo iquifuranifo. Iquifuranaifoan fichiqui tuchiaton ato fasi coshaqui futsanifo. Coshatan, —Afanan Jesushuunoa tsoa yoiyamacahuun, —ato huanifo. Yoitan ato nichinifo.
ACT.5.41	Atomaqui focatan —¡Aicho! Upa Diosin nocoqui shinansharaquin non Jesushuunoashu non omitsisca. Ahuunshon niaifofoan nocohuunoa shinanchacaran, —icashu unimanifo. 
ACT.5.42	Ascano shafatifi Dios fu tsainti pushu ano yafi pushufotirifi tsain shara yoinifo, —Nocon Ifo Jesusfin nocon Cristonquin. Diospan Furunmun, —ato yosiaino. Ato yoiquin unupaonifoma.
ACT.6.1	Ato yosiainfoanno yora ichapafoan icoinra huacashon Jesús tanamisicoinfo inifo. Yora ichapafoan icoinra huariapaonifo. Nantianri nanno Israelifo Griego tsainman inifo. Shoco futsafo Israeli tsainmansi inifo. Nan Griego tsain yoimisifoan tsain chipunifo. —Nocon caifo aton tsain fusti yoimisifoan shafatifi tushu pashcanan huacashon aton ainfo funuomafo inain cuscacai nocon ainfo funuomafo atori ati inanmaran, —ishon tsain chipunifo. 
ACT.6.2	Ato nicacani Jesús fu rafumisifo doce nantifi Jesús tanamisifo ichanancashon ato yoinonfo. —Non mato Diospan tsain yoifafaini. Noncai unutiroma mato tushu pashcashoshquin.
ACT.6.3	Ascan nocon yoramishtichin, maton murannoa nocofunufo siete catoncahuun mato tushu pashcanan huanonfo. Man tapia ratofomain Diospan Yoshin Shara fu rafucain shinansharamisiquin. Nan cuscarafo catonhuun non ato yononon mato tushu pashcanan shara huanonfo. 
ACT.6.4	Ascan nonfin shafatifi Upa Dios cufifafainicain ahuun tsainri yoishquin, —ishon yoinifo.
ACT.6.5	Nicacani nantifi unimanifo. Ascashon Esteban catonnifo. Nanton fasi icoinra huamisi. Diospan Yoshin Sharapan a iquina ini. Felipe non Prócoro non Nicanor non Timón non Parmenas non Nicolás afo catonnifo. Nan Nicolás Israelifomafiashon nanfoan Diosin icoinra huaa cuscan arifi anorisi acaifo cuscan shinanni. Antioquía anoashu cainni. 
ACT.6.6	Aton catoncashon Jesús fu rafumisifo ano iyonifo. Ascan nan doce ato manmancashon Upa Dios cufishonifo.
ACT.6.7	Ascatan Diosin tsain mai futsafoanriri yoifoanfafainifo. Jerusalén anoshon samamashta icoinra huanifo Jesús tanamisifo ica ini. Israelifoan aton yorafohuunshon Dios cufimisifo ichapafoanri Jesús icoinra huacashon ahuun tsain nicacoinnifo.
ACT.6.8	Esteban Upa Diosin shinanmasharani ahuun curushu inanni. Ascan ahuunshon ahuamamishti yora atiroma cuscan ato ismani. 
ACT.6.9	Ascano Israelifoan aton ichananti pushu futsa nanno ichananshon ato anunifo. —Apaiyai cuscan huatiroforan, —ishon atohuunoa yoimisifo. Nanfocai afanan oinmatifoma. Nanfoan aton mai Cirene anoashu non Alejandría anoashu non Cilicia anoashu non Asia anoafori. Nanfo Esteban fu fochismanantanannifo. 
ACT.6.10	Fochismanantanapaifiaifoan Diospan Yoshin Shara Esteban shinansharamani. Cayacaficoin ato yoiaino tsoan cumanima.
ACT.6.11	Ascano fustirasi yoinanpacunifo. Tsoa futsa nicanonma. —Estebanhuunoa tsain chaca yoitacahuun. Nanton Moisés yafi Diosqui tsain chaca huaaran, —ishon ato yoitacahuun. Estebanhuunoa chani yoinifo.
ACT.6.12	Ascan ahuunoa chani nicacani yorahuanrasi Estebanqui fiishquinifoqui. Ascano niaifo patasharifo non Moisés tsain tapimamisifoanri Esteban achinifo niaifofo ano iyoshcaquin. 
ACT.6.13	Ahuunoa chani yoinifo, —Na nocofunun nocon Dios fu tsainti pushuhuunoa yafi Moisés noco yononi cuscahuunoari tsain chaca huariai. 
ACT.6.14	Man non nicamisi yoiaiton, “Jesús Nazaret anoaton nocon Dios fu tsainti pushu paoanshquin. Moisés noco yononi cuscari fiananan huairan,” —ishon chani yoinifo.
ACT.6.15	Ahuunoa chani yoicashon niaifofoan fuiscaquin oianfo ahuun fuso. Diospan oinmati afu nai muran ica ointsa fupishtacoin ini.
ACT.7.1	Ascatan Israelifoan aton yorafohuunshon Dios cufimisi niaifocoin yocani, —¿Mihuunoa chaca huafo cuscan iconmun? —huaiton.
ACT.7.2	Esteban cumaquin isca huani —Uhuun yorafoan ua nicacahuun. Nocon shuni Abraham Harán ano icataima Mesopotamia ano ini. Nantianri Upa Diosin fasi chashacoinshon oinmaquin yoini isca, 
ACT.7.3	“Min mai anoashu non min yorafo anoashuri catahuun. Un mai futsa ari mia ismaicai. Nanno un mia iyoiran,” ishon Upa Diosin Abraham yoini.
ACT.7.4	Ascatan Caldeamaquinoashu canishaquin Harán ano ini. Anoashu apa nani. Naacun non icano Upa Diosin nichini. 
ACT.7.5	Nuno nichifiashocai maishta inantaima. “Chipo min non min funafori un na mai inain matona inon,” ishon Upa Diosin yoiyotiani. Anori yoiai cuscacai Abraham facu yatai inima. 
ACT.7.6	Yoiari “Min funafo yora futsafoan mai ano iishquicaniquin. Aton maima ano iishquicaniquin. Nanno cuatro ciento fari aton yonomisifo iishquicani. Ato fasi curushcai yonomashcaquin. Fasi omitsiscashcani. 
ACT.7.7	Ascacufin un nan yora futsafo onaintimai. Ascatan chipo aton mai anoashu focani nuno nocoshon ichananfafainshcaquin ua cufishcaniran,” ishon Upa Diosin nocon shuni Abraham yoini.
ACT.7.8	Ascan Upa Diosin Abraham yononi isca huaquin “Min furonanfacufo ato foshqui rupa shatuhuu. Ascan huatanfin min tapitiroquin. Unfin maton Upa Dios ipanacaquin. Un mato cushufafaini min funafo ichaparasi inon.” Ascacufin Abraham ahuun facu Isaac caintan ocho osha finontan facu ahuun foshqui rupa shatuni. Ascan Isaac nocofunuaitian man facu yari anuni Jacob. Ascan Jacob nocofunuaitian ahuun facu furonanfacufo doce. Nanfo nocon shunifo. Afohuunshon nocon caifo anumisi.
ACT.7.9	Nocon shunifoan aton ushto José noicasmacaquin yora futsa inannifo ahuun rafanan pui fishcaquin. Ascan José Egipto ano iyonifo nanno aton yonomisi inon. Asca huafiainfoan Upa Diosin José potanima. A fu imisi. 
ACT.7.10	José omitsiscafiaiton Upa Diosin numani ahuun nomuran shinansharamani. Ascano Egipcio niaifoan Faraón fasi José fuchipaipaoni. “Min niaifo patashari itiro. Nantifi uhuun yorafo non uhuun caifo min ato nantifi yonotiroran,” ishon Egipcio niaifoan José yoini.
ACT.7.11	Asca huatan nantifi Egipto anoafo non Canaán anoafori fonicoin omitsiscapaonifo. Nocon shunifo tushuoma inifo. 
ACT.7.12	Nantianri nocon shuni anifoshta Jacob arifi tushu yamaino nica Egipto anoafo man shuqui ichapa ya inifo. Asca ahuun facufo nanfo nocon shunifo nichini Egipto ano shuqui finonfo. 
ACT.7.13	Asca huatan chipo afanan Egipto ano fonifo tushu ficani. Nantianri José ahuun ochifo futan chipocuton onannifoma. Onainyamafiaifoan “Uquian, José un maton ushto,” ishon ato yoini. Ascatan Egipciofo aton niaifo Faraón arifi José ahuun yorafohuunoa nicani. 
ACT.7.14	Chipo José apa tsain fomani, “Upashtan, uqui ohuu. Un nunoshon mia cushusharanon. Nocon yorafori uqui ihuuhuun. Nan setenta cinco yora uqui ihuuhuun, upashtan” ishon José yoini.
ACT.7.15	Ascatan Jacob yafi ahuun yorafori Egipto ano fonifo. Nannoashu nocon shunifo ya nai cuyonifo. 
ACT.7.16	Naacun aton caya Siquem ano iyonifo mai huanonfo. Nocon shuni Abraham mai fiini. Nocofunu ahuun anu Hamor mai inanni pui finon. Nanno mahua quini muran nocon shunifo mai huanifo.
ACT.7.17	Ascan Upa Diosin Abraham yoiyoni cuscan ato Egipto anoashu cainti chaima. Nantianri nocon shunifo Egipto ano fasin ichapacoin ini. 
ACT.7.18	Nantianri Egipciofoan aton niaifo funapacai nocon shuni Joséhuunoa nicayomisima. 
ACT.7.19	Nanton nocon shunifo parafafaini. Ato omitsiscamani. Fasi curushcain ato yonomani. “Maton facufo rama caincun potacahuun nanonfo,” ishon ato yononi.
ACT.7.20	Nantianri nocon shuni Moisés cainni. Caianshu rato facu futsacai a cuscarama. Upa Diosin aqui unimai. Oshu rafu non fusti apa yafi ahua pushu muran onunifo Egipciofoan fuchinonfoma. 
ACT.7.21	Oshu rafu non fusti finontan facu chifi cainmafiashon shihuatinin fuposhon unu cusumun tsaoni a murannoashu uaicaiton niaifoan facu shomayaton fuchishon ihuini ahuun facucoin cuscara inon. Ascanshon pushconi. 
ACT.7.22	Ascatan Egipciofoan tapiafo cuscan Moisés yosinifo. Fasi ahuun mapo shara. Egipciofoan tapini cuscan arifi tapiniquin. Ahuun tsainri cayacafi shara. Niaifo sharapan atiro cuscan arifi asca huapaoni.
ACT.7.23	Ascan Moisés cuarenta fari aqui caano ahuun nomuran shinanni isca huaquin, “Un natian uhuun caifo nan Israelifo ato oin cai atohuunoa tapishquin,” ishon shinanni. 
ACT.7.24	Atoqui nocoshon nocofunu Egipcion Israeli coshaiton oinni. Ahuun caifo numapaiquin curushcain Egipcio coshaquin namani. 
ACT.7.25	Asca huatan ahuun nomuran shinanni “¡Aicho! Un aca cuscan uhuun caifoan nicacanquin tapitiro Diosin ua yonoa un ato numanon,” ishon shinanni. Anori shinanfiaino ahuun caifoancai anori shinannifoma. 
ACT.7.26	Nan ifainaca shafatan oinpaiquin oian ahuun caifo rafu sutunainfoan oinquin. Ato numapaiquin, “Unucahuun. Manfin yorahuan tananquin. ¿Ahuuscaimun man sutunaincain?” ishon yoini.
ACT.7.27	Ato numapaifiaiton ahuun caifo futsan sutuaiton cumaquin chaca huani. “Mifin ihuu. Mincai ahuama. ¿Tsoan mia yonoamun min nocon niaifo inon min noco iquinon? 
ACT.7.28	¿Min Egipcio nocofunu rutuita cuscan uarifi mian rutupaimun?” ishon yoini. 
ACT.7.29	Nicatan Moisés mai futsari ichoni. Nan mai Madián ano ichoni ato muran iyoni. Nannoshon ahuun facu furonanfacu rafu ani.
ACT.7.30+ACT.7.31	Ascano cuarenta fari finoanno Diosin ahuun oinmati afu nai muran ica Moisésqui nichini. Nantianri Moisés machi ahuun anu Sinain chaimashta cani. Nanno pushu yamacain nii yamai. Fasi yafi chofo uhuapama fusti nanno. Nii cuyamamishti urufiainocai coonima. Moisés oinni. Oiainno mustairini. Ascan tapipai ahuuscain nii cuyamamishti urufiashucai nocaima chaimashta cashon. Oinni nii cuyamamishti uruai muran Upa Diosin ahuun oi nicani. 
ACT.7.32	“Unfin min shunicaifoan aton Diosiquin. Abraham non Isaac non Jacobori un aton Diosiran,” ishon yoini. Nicatan Moisés ratui taritarini. Afanan uru oinyamafiain aqui ratuni.
ACT.7.33	“Unquian un nuno ica. Ahuara chaca ufu itiroma. Ascan min sapato pucahuu un mia yoinon. 
ACT.7.34	Uhuun yorafo Egipto ano omitsiscai cuscan mun oian. Man pashapaiyaifoan mun nica. Ascan un fotoa ato caimashquin. Natian un mia Egipto ano afanan nichicai.”
ACT.7.35	Nan Moisés nocon shunifoan a nicacasmanifo. “¿Tsoan mia yonoamun min nocon niaifo inon noco iquinshquin?” ishon yoifiafo Upa Diosin Moisés catonni nocon shunifoan aton niaifo inon ato numanon. Nan nii cuyamamishti uruai anoshon Upa Diosin Moisés afanan Egipto ano nichini nocon shunifo numanon. 
ACT.7.36	Nanno Dioshuunshon ahuarashta tsoan oinyomisima shara ato ismani yoran atiroma cuscan ato ismani. Unuhuan ahuun anu oshin anori tsoan atiroma cuscan Dioshuunshon ato ismani. Tsoan istaipamashon nanscasi huapaoni.
ACT.7.37	Nocon shunifo Israelifo yoini “Chipo Upa Diosin nocofunu ua cuscara matoqui nichishquin. Nocon caifo ishquiquin. Inon pacoai cuscan mato yoishquin a nicasharacahuun,” ishon Moisés ato yoini. 
ACT.7.38	Moisés tsoan istaipama ano nocon shunifo fu ipaoni. Machi Sinain anoshon Diospan oinmati afu nai muran icaton a yoini cuscari nocon shunifo tapimani. Nan Diospan tsainman noco nimapacutiro ishon ato yoini.
ACT.7.39	Yoifiaiton nocon shunifo Moisés nicacasmanifo. “Min nocon yonotiromaran,” ishon shinanni. Aton nomuran Egipto ano nasopaicani. 
ACT.7.40	Ahuun ochin Aarón yoinifo “Dios futsan cuscara noco rami huashohuun. Nanton noco tapimatiro non raqui caimancai. Moisés noco Egipto anoshon iyoafiacun ahua finoanmun noncai tapiama. Machi mamaqui inacun non afanan oianmaran,” ishon yoinifo. 
ACT.7.41	Nantian Aarón ato moipan facu cahua shara ointsa rami huashoni aton Dios inon. “¡Aicho! Nan moipan facu cahua shara ointsa non rami huaa. Nan nocon Dios. Non ichananshotiro moi futsa rutushoshquin a fufori ratashoshquin nocoquin unimanon. ¡Aicho! Non rami huaa cuscan shararan,” ishon yoinifo.
ACT.7.42	Ascano Upa Diosin afanan atoqui unimanima. Ato potayoni “Ua afanan tanapaicanima. Ascacuncai un ato numaima. Aton diosicoinma ipaitsi aton nomuran shinantirofo. Fishifo ipaitsi shinantiro aton diosiran,” ishon Diosin yoini. Nocon shuni Amós inonpacoi cuscan Diosin tsain yoimisi ini. Diosin atohuunoa yoini cuscan cununi isca huaquin,
ACT.7.42	“¿Man cuarenta fari pushu yamai ano cahuacacainnai ua yoina rutushon ua inanpaicani. Ahuara futsari ua inanpaicanimun? 
ACT.7.43	Ma. Mancai maton nomuran ua shinancoianma. Man yoimisi isca huaquin, ‘Nocon dios Moloc yafi nan fishi Refán,’ man huamisi. Ahuara futsan man rami huashon. Noco diosiran man huamisi. Ascan un mato caifo futsa ano mato nichicai. Mato achinonfo aton yonomisifo man inon. Babilonia mai orima futsa ano fasi chai un mato nichicain.”
ACT.7.44	Nocon shunifo tsoan icamano foanfafainpaonifo pano pushu fonifo a muranshon Dios cufinifo atofu inon. Ascan man isma Upa Dios aton Dios aforifi ahuun yoraquin. Upa Diosin nocon shuni Moisés oinmani cuscan pano pushu onihuani.
ACT.7.45	Ascatan fari ichapa finontan nocon shunifoan nan pano pushu fonifo. Nantianri aton niaifo ahuun anu Josué ato iyoni mai futsa finonfo. Diosihuunshon caifo futsafo nan mai anoafo potanifo aton mai inon. Nan Josué niaifo taupaonino man fari ichapa finontan Davidrifi yositirofo pano pushu muran ichananpaonifo Upa Dios cufishcaquin. 
ACT.7.46	Upa Diosin David fasi noi aqui unimaicoinni. David Upa Dios cufinquin yoini, “Upa Diosin, min nocon shuni Jacob ahuun Dios nocon Diosiri, un mia pushu futsa shara huashoin. Ihui yafi toquiri pushu un mia onihuashopai a muran un non uhuun yorafo mifu inon mia cufishcaquin,” ishon yoini. 
ACT.7.47	Anori cufifiainton furun Salomón pushu huanshoni.
ACT.7.48	Ascanfiacai Diosin yora pushu huaa muran itiroma. Diosin nai muran icanoshon nantifi finoncoian. Diosihuunshon nocon shunin inonpacoai cuscan yoini isca huaquin.
ACT.7.49	“Nai muran un ica. Nannoshon un nantifi oni huati un iquini. Nan mairi un onihuani. Nai muranshon un mai oinfafainni. Nanri uhuuna. Nantifi onihuafoti nai murannoa yafi mai anoafoti uhuuna. ¿Ascan ahuuscashocon man ua pushu huashotiromun un a muran fusti inon futsa ano cayamashquin? 
ACT.7.50	¿Un nantifi onihuanimamun?”
ACT.7.50	ishon Diosin yoini.
ACT.7.51	Manfin maton shunifo cuscaracoinquin. Fasi nicayosmashunifo. Upa Diosin tsain nicapaicoincanima. Man icoinra huacoinmisima. Diospan Yoshin Shara mato yoimisi cuscacai man nicacoinmisima. 
ACT.7.52	Maton shunifoan nantifi Diosihuunshon inon pacoai yoimisifo man ato omitsiscamapaoni. Inonpacoai yoimisi futsafoan yoinifo, “Nocon Numamisi isharamisi nocoqui oshquiquin,” ishon yoipaonnifo. Nanfoanri nocon shunifo man rutunifo. Man yoinifo cuscan nocon Numamisi shara nocofiacun nanrifi man rutuafo. 
ACT.7.53	Upa Diosin ahuun oinmati afu nai muran icafo nichini ahuun tsain mato inanfiafocai man nicapaimaran, —ishon Esteban ato yoini.
ACT.7.54	Nicacani fasi fiishquinifo. Aqui sinacoincani. 
ACT.7.55	Ascano Diospan Yoshin Shara Esteban rafuquinaino nai muran foisini Diosin chashamanaiton ointapaiquin oian Jesús Apa fu nia ini. Nan rafutan ahuamamishti huaifoan oinni. 
ACT.7.56	Oinshon yoini, —¡Oincapon! Un nai muran oin. Nanno Jesucristo Diospan furun nocoqui nichini afu nia. Un oinran, —ishon ato yoini.
ACT.7.57	Nicacani aqui sinacoincani. Mucanifo. Ahuun tsain nicacasmacani pafopomunifo. Aqui ichonifo. 
ACT.7.58	Achicashon pushurasi pasotainri sharafonifo. Aton sahuuti pucashon ointiaca ahuun anu Saulo nia naman machinifo. Ascacatan toquirifoan Esteban tsacaquin futsanifo.
ACT.7.59	Toquirinin tsacaifoanno Esteban iscani, —Ifo Jesús, uhuun yoshin mi ari ihuihuun, —ishon yoini. 
ACT.7.60	Yoitan ratoconun mai chachishon oi ashcafinin yoini, —Ifon, ua chaca huafiaifoan ato numahuu. Ato rau huahuun, —ishon yoini. Yoitan nani.
ACT.8.1	Naacun Saulo ato yoini, —Manfin shara huaqui rutuaquin, —ato huani.
ACT.8.1	Nan shafatanri icoinra huamafoan Jesús icoinra huafo Jerusalén anoshon fasi ato omitsisca huanifo. Ascano Judea ari non Samaria mai ariri pashcafainnifo. Nan doce Jesús fu rafumisifocai atofu fonifoma. Jerusalén ano nitunifo. 
ACT.8.2	Ascano nan Dios tanasharapaiyaifoan Esteban mai huanifo. Noicani fasi uainifo. 
ACT.8.3	Ascantan Saulon Jesús icoinra huafo fasi ato noicasmani. Ato cuyopaiquin. Fasi ato omitsisca huani. Pushuti iquicahuacacaini ato achishon cunu muran iquimashquin. Ainfofo yafi nocofunufori ato asca huani.
ACT.8.4	Ascatan nan Jerusalén anoashu pashcafainnifo. Diosin tsain Jesucristohuunoa ato yoifoanfafaini. 
ACT.8.5	Nocofunun ahuun anu Felipe Samaria mai ano cani. Nanno pushurasi futsan anoshon ato Cristohuunoa yoini. 
ACT.8.6	Yorahuanrasifoan nicanifo. Dioshuunshon tsoan atiroma cuscan ato ismani. Ascaiton oincani fasi nicapaicani aqui taisinifo. 
ACT.8.7	Yoshin chacafo yorafomaquinoa potani. Atomaqui potaino fiisifainifo. Yoratishon charishi futsuafo non chato chatotianifo Felipe Jesushuunshon ato caya huani. 
ACT.8.8	Asca huano nantifi pushurasifoti unimacoinnifo.
ACT.8.9	Ascan nanno Samaria mai ano nocofunu ahuun anu Simón. Nanton yoshin chacahuunshon yoran atiroma cuscan huapaoni, —Tsoa futsacai ua cuscarama. Unfin fasi uhuapa sharaquin, —ishon cacapaimisiton yoini. 
ACT.8.10	Ascano nantifi yorafoan nan niaifofo yafi yora ahuamafo a nicacoinnifoquin. —Nan nocofunu Simón fasi ahuamamishti huatiro. Diosihuunshon yora atiroma cuscan noco ismairan, —ishon yoinifo.
ACT.8.11	Yoshin chacahuunshon yora atiroma cuscan huaiton oincaquin ahuamamishti acaiton nan fusti fari ranan tanannifo. 
ACT.8.12	Ascafiainfoan Felipen ato tsain shara Jesucristohuunoa yoiaiton Upa Diosin yorafo iquinai cuscan a icoinra huanifo. Icoinra huaifoan ato unu muran iquimapacuni. Nocofunufo yafi ainfofori iquimapacuni. 
ACT.8.13	Nan Simón arifi icoinra huacun unu muran iquimani. Ascano Felipen Jesucristohuunshon ahuamamishti yoran atiroma cuscan huaiton oin fasi mustairini. Ascashon Simón Felipe mufoanfafainni acaiton oinquin.
ACT.8.14	Ascano Jesús fu rafumisifo doce Jerusalén anoafoan Samaria anoafo Diospan tsain icoinra huaifoan nicacaquin Pedro yafi Juan ato ari nichinifo. 
ACT.8.15+ACT.8.16	Nococashon nan rafutan oian Samaria anoafoan nocon Ifo Jesús fusti icoinra huanifo. Ahuun Yoshin Sharahuunoa tapiataifoma. Ato iquinataima. Unu muran iquimapacuano Jesús fusti ifoancoinnifo. 
ACT.8.17	Ascano Pedro futan Juanpan manmanyanan Upa Dios cufishonifo ahuun Yoshin Shara ato iquinon.
ACT.8.18+ACT.8.19	Jesús fu rafumisifo rafu Pedro futan Juanpan ato manmanni Diospan Yoshin Shara ato iquinaiton Simón oinni. Oinshon yoini isca huaquin, —Uarifi tapimahuun man aca cuscan un ratoran yora mayatashon Diospan Yoshin Shara ya un ato imanon. Man ua tapimacun un mato pui inanon, —ishon ato yoini.
ACT.8.20	—Ma. Min shinan raca non puihuushon Diosin noco inanpaiyai cuscan non fitiro. Anorimafinquin. Ascano minfin min pui ya min maicain. 
ACT.8.21	Min nomuran min Diosihuunoa shinansharama. Ascacucain non Dios yonoshonai cuscan min no futan atiroma. 
ACT.8.22+ACT.8.23	Min nomuran min shinanchaca cuscan mun onan. Mincai Diospan yonomisifoan atiro cuscan min atiroma. Ascan min chaca mimuran fospicoian. Chaca min ifo. Ascan nocon Ifo Jesús cufihuun min nomuran min shinanchaca cuscan rau huanon, —ishon Pedron yoini.
ACT.8.24	—Ua Ifo Jesús cufishohuun min ua yoia cuscan ua Diosin onaintimanonma, —ishon Simón cumani.
ACT.8.25	Ascatan Pedro futan Juanpan Samaria anoafo nocon Ifo Jesús tsain ato yoicatan Jerusalén ano nasofainifo. Focaquin pushurasifo ano ato tsain shara Jesushuunoa yoifonifo.
ACT.8.26	Nantianri nocon Ifo Jesús ahuun oinmati afu nai muran icaton Felipe yoini, —Na fai tapiaquiri nii yamai Jerusalén yafi Gaza nushmancayan catahuun, —huani. 
ACT.8.27	Caquin nocofunu Etiopía anoa oaiton oinni. Nan nocofunun ahuun caifo aton niaifo patashari. Ahuun niaifoncoin ainfoan. Ahuun caifo aton pui cushushomisi iniquin. Jerusalén anoshon catani Upa Dios cufitani. 
ACT.8.28	Nasocurani oi ahuun inapan aya ninifoaino ahuun taramuti chinutamuashu cayacafi cani. Tsaoshon Diospan tsain Isaías cununi cuscan oinfoni aya caino.
ACT.8.29	Oinfoicai Felipe fu noconanni. Noconanshon Diospan Yoshin Shara Felipe yoini, —A taramutiyahuun aqui catanhuun —huani. 
ACT.8.30	Aqui ichotan nicani Isaías nan inonpacoai Diosin tsain cununi cuscan anufoaiton. Nicaquin yocani, —¿Min oiain cuscan min tapiamun? —yocaiton.
ACT.8.31	—Ma ¿Ahuuscashorocon un tapiafin? ¿Tsoan ua yosiamaiton? —huaiton. Ahuun iyomisi nitumatan. —Mapuinifoanhuun. U fu tsaoinacahuahuun, —huani. 
ACT.8.32	Mapuinifoantan oinni Isaías cununi cuscan oinquin. Cunuquin isca huani,
ACT.8.32	“Nan chashoan iyoshon rututirofo cuscan arifi iyonifo rutushcaquin. Chashoanun facu ahuun rani shatuainfoanno furoitiroma cuscarifiai arifi pusinima. 
ACT.8.33	Rafini huanifo ahua chaca huaa nicayamafiacashon niaifofoan numapainifoma. Numatamarocon rutunifo. Chaca huacoinnifo cuscacai non cainmatiroma, tsoancai atirifi noco tapimatiromaran,”
ACT.8.33	ishon Isaías cununi cuscan oinni.
ACT.8.34	Ascashon Felipe yocani, —¿Isaías cununi cuscan ahuunoa cununi iyamaraimun futsahuunoa cununi? Ua yoipun, —ishon Etiopía niaifo patashari yocaiton.
ACT.8.35	Cumaquin, —Isaías Jesushuunoa cununiran, —ishon cumani. Nan tau huaquin yoiaino Diospan tsain futsafori ismani a Jesushuunoa cununi. Diosin tsain shara ahuunoa oinmani. 
ACT.8.36	Caino atoqui unu noconi nocofunun etiope yoini, —Oinpon unu. ¿Mian na unu muran iquimatiromun un Jesús icoinra huacoinnai cuscan un ismanon? —ishon yocaiton. 
ACT.8.37	—Jesucriston Diospan Furun min ointi muran min icoinra huacoinnaiton un mia iquimatiroran, —ishon Felipe yoini.
ACT.8.38	Asca huatan ahuun iyomisi nitun huani. Nitun huano Felipe fu fotocani unu muran iquimanon. Ascano iquimapacufoantan cainmani. 
ACT.8.39	Unu cusumun nocoafono Diosin ahuun Yoshin Sharapan mai futsari Felipe iyoriscatani. Nocofunun oinni Felipe yamariscatanaiton afanan oinnima. Ascafiashu fasi unimai ahuun mai ari cani. 
ACT.8.40	Ascanrifiatan Felipe mai futsa ahuun anu Azoto ano nitariscani. Nanno yafi nantifi pushurasi Cesarea fai anori cashon tsain shara Jesushuunoa ato yoifoanfafaini.
ACT.9.1+ACT.9.2	Nantianri Saulo nantifi Jesús icoinra huafo rutupaiyai. —Un nantifi Jesús tanamisifo un rutuicain, —ishon yoini. Ascan Israeli aton yorafohuunshon Dios cufimisi niaifocoin ano cashon yoini, —Ua cunushohuun un nantifi ichananti pushu Damasco ano ismanon min ua yonoa un Jesús icoinra huafo nocofunufo non ainfofori fuchishon Jerusalén ano un ato cunu muran iquimanon, —ishon yoini. 
ACT.9.3	Ascanofin Jerusalén anoashu cai Damasco ano nocoti chaima samamashta nai arishon chashatanaino pacuni. 
ACT.9.4	Pacuquin ahuun oi nicani, —Saulo, Saulo, ¿Ahuuscaquimun mian omitsisca huaiquin? —huaiton.
ACT.9.5	—Ifon, ¿Minmun tsoaquin? —ishon yocaiton. —Unquian Jesús. Mian omitsisca huai. 
ACT.9.6	Funihuu. Pushurasi Damasco ano catashquin nannoshon min ahua huaimancain un mia yoinon, —huani.
ACT.9.7	Yoiaino afu foafo puusinifoma. Ahuun oi nicafiaquin tsoan oinnifoma. 
ACT.9.8	Saulo funinaca huapai fushoacucahuanaiton mutsoinifoannifo. Ascashon Damasco ano iyonifo. 
ACT.9.9	Nannoshon osha rafu non fustitan oinyamafain ayayamafain piqui tununi.
ACT.9.10	Asca huatan nanno Damasco ano Jesús tanamisi futsan ahuun anu Ananías namapan cuscara Jesús yoini, —Ananías, —huaiton —Unquian, Ifon, —huaiton.
ACT.9.11	—Fai Cayacafiran huamisifohuun catahuun. Ari cai Judaspan pushu ano catahuun. Nocoshon min ato yocatiro nocofunu Saulo Tarso anoashu cainni nanno pushu muranquin. Nannoshon Saulo ua cufinquin. 
ACT.9.12	Ahuun namapan cuscara mia oian min manmainno afanan oinsharanon, —huaiton.
ACT.9.13	—Ifon, tsain ichapa ahuunoa mun nicamisi. Nantonfin mia icoinra huafo Jerusalén anoafo ato chaca huamisiquin. 
ACT.9.14	Natianri mun nica Jerusalén anoashu nuno oi. Nocon yorahuunshon Dios cufimisi niaifofoan a yonoa nantifi mia icoinra huafo cunu muran iquimaniran, —huaiton.
ACT.9.15	Yoifiaiton, —Un mia yoia cuscan catahuun. Un na nocofunu catoan Israelifoma non aton niaifofo non Israeliforifi uhuunoa ato yoinon. 
ACT.9.16	Uhuunoashu fasi omitsiscai un oinmacoinshquiran, —ishon yoini.
ACT.9.17	Ascatan nicafainicai Ananías cani. Cai pushu muran iquini. Iquicain Saulo fuchitan manmantoshini. —Mun oa. Uhuun yorashtan, min fain oquin nocon Ifo Jesús oian. Nanton ua nichian min afanan oinsharafain ahuun Yoshin Sharapan mia iquinon, —ishon yoini.
ACT.9.18	Yoiaino ahuun furo murannoashu pusu cuscara fupacumuni. Ascashon oinsharacufaini. Ascatafin Jesús icoinra huashu unu muran iquitan funinaca huaniquin. 
ACT.9.19	Iquitan cainnacahuan pini. Pitan muacai afanan shaca fuanima. Ascatan mutsisinacahuani. Shafa ranan Jesús tanamisifo fu Damasco ano iyoni.
ACT.9.20	Anoashu ichananti pushu ano nocoshon ato yoini isca huaquin, —Jesús Diospan Furunquin, —ishon ato yoini. 
ACT.9.21	Nicacani mustairinifo. —Ahuuscaquitsi Jerusalén anoa Jesús tanamisifo ato chaca huafain. Nunoari ahuun tanamisifo munushushon nocon yorafohuunshon Dios cufimisi niaifofoqui ano iyonon natianrifi, “Jesús Diospan Furunquin” noco huaiquin, —icashu yoinannifo.
ACT.9.22	Ascano Saulo Jesushuunoa fasi tapiquin finacoinni. Ahuun curushu Jesús inanni ahuunoa ato yoinon. Ascan cayacaficoin ato yoini, —Jesús Diospan Furun nocoqui nichiniran, —ishon tsoa futsacai anori yoiaiton nicayomisifoma. Ascaiton shinancaquin, —¿Ahuuscashocaicon na nocofunun tapicoianmun? —ishon ahuun caifoan Israelifoan shinannifo.
ACT.9.23	Ascano shafa rananun ichananshon Israelifoan shinanpainifo ahuuscashomain Saulo rutumatirofoquin. 
ACT.9.24	Ascano futsan Saulo yoini, —Mia rutupaicaniran —ishon tapimani. Yonoafono shafatishon yafi yamutishon cushushinifo Saulo oaiton rutushcaquin. Pushurasi aton caincaiti anoshon cushunifo. 
ACT.9.25	Asca Saulo caicuranaiton rutupaifiaifoanno fomancayan pochinin tsuhuu anori futanmanhuan muran nanushon yamutan tanamisifoan fotomapacufoannifo.
ACT.9.26	Fotomafo Jerusalén ano cani Jesús tanamisifo fu iquicai. Iquicafiaiton aqui musunifo. —Nacai Jesús tanamisicoinmaran, —icashu yoinannifo. 
ACT.9.27	Ascafiaino Bernabé icoinra huacoinni Saulo tanasharacun. Ascashon Jesús fu rafumisifo doce ano iyoni ahuunoa shara ato tapimanon. —Damasco fain caquin Saulo ano caiton nocon Ifo Jesús oian. Ascano Damasco anoshon noco Ifohuunoa ranotama ato yoifafainiran, —ishon ato yoini. 
ACT.9.28	Nicacaquin icoinra huanifo Saulo atofu Jesús tanamisi ica. Ascano atofu iyopaoni. Jerusalén anoafori ranotama nocon Ifo Jesushuunoa ato yoini. 
ACT.9.29	Ahuun caifo Israelifofiashon Griego tsain tapinifo ato Jesushuunoa yoiaino fochishmanantanannifo. Ascashon a rutupainifo. 
ACT.9.30	Nannori Jesús icoinra huafoan nicacatan Cesarea ano iyonifo. Anoshon Tarso ano nichinifo.
ACT.9.31	Ascaino Jesús icoinra huafoan Judea anoafo non Galilea anoafo non Samaria anoafori isharanifo. Nantian tsoan ato omitsiscamanima. Diospan Yoshin Sharapan ato mutsismana Jesús tanasharashu aton nomuran fupi huamani. Nanscaino paratamafain Jesús icoinra huanifo. Icoinra huacashon Dios nicasharapainifo.
ACT.9.32	Nantianri Pedronun ato yosifoanfafaini. Icoinra huafo Lida anori oinmitsai cani. 
ACT.9.33	Nannoa nocofunu ahuun anu Eneas fuchini. Charishi futsua ini. Ocho fari aqui caa funitiroma ini. 
ACT.9.34	Fuchishon Pedronun yoini, —Eneas, Jesucristo mia caya huamaquin. Funihuu min oshati shara huahuu, —ishon yoini. Asca huaino samamashta funina cahuani. 
ACT.9.35	Nantifi Lida anoafo non Sarón anoafoanri oincashon nocon Ifo Jesús icoinra huanifo.
ACT.9.36	Ascatan Jope mai futsari ano ainfo ahuun anu Dorcas ica. Ahuun anu futsa Tabita. Nan ainfo Jesús tanasharamisi. Shara huamisi ahuomafori ashomisi. 
ACT.9.37	Nantianri isinin ipapacucahuanashu naani. Nacun rashucashon pushu fomancayan ratanifo. 
ACT.9.38	Ascano Jesús tanamisifoan nicafo Pedro Lida chaimanoa. Nicacaquin yora rafu Pedroqui nichinifo yoinon, —Oinrisca huayonon, —Pedro huanifo.
ACT.9.39	Nicatan atofu cani. Nococatan pushu fomancayan mapufainifo. Nanno ainfo funuomafo uainifo. —Oinpon. Nocon yora yamashtan nocon sahuutifo icushushomisi. Niyoshon noco shara huamisiran, —icashu uaiquin Pedro yoinifo.
ACT.9.40	—Chifi cainfaintacahuun, —Pedronun ato huani. Foainfono ratoconun mai chachipacufoantan Dios cufini. Ainfo yamashta oinquin yoini, —Tabitan, funinaca huahuun, —huaino. Fupuinacahuatan Pedro oinni. Ointan tsaoinacahuani. 
ACT.9.41	Ascaiton Pedronun mutsoinifoanni. Mutsoinifoantan Jesús tanamisifo yafi funuomafo cunani Tabita man funia ato oinmashquin. 
ACT.9.42	Oincani nantifi yorafo Jope ano chanifoanfafainifo. Ascaiton nicacani yora ichapafoan nocon Ifo Jesús icoinra huanifo. 
ACT.9.43	Ascatan Pedro Jope pushurasi ano nituyoni. Nocofunun ahuun anu Simón nan fichi shinan huamisi ahuun pushu muran iyoni.
ACT.10.1	Nantianri nocofunun ahuun anu Cornelio mai futsa Cesarea ano ini. Afin ranushumuafoan aton niaifo. Nan ranushumuafoan anumisi —Italianoran, —huamisifo. 
ACT.10.2	A non ahuun yorafori Diosquiri shinansharamisifo. Nocofunu fasi shara. Ahuuomafo ato inanmisi. Dios cufifafainmisi. 
ACT.10.3	Ascan shafa futsan fari nai pochinin racano oshashoma namapan cuscara Diospan oinmati afu nai muran ica aqui oaiton oinni, —Cornelion, —huaiton. 
ACT.10.4	Fasi ratucoinquin oinni, —¿Ahua min ua yoipaimun Ifon? —huaiton. —Diosin mia oian min shafatifi cufiainton min yora ahuuomafo pui inanmisi. 
ACT.10.5+ACT.10.6	Ascan nocofunufo Jope ano nichihuun. Nanno nocofunu Simón ahuun anu futsa Pedro ihuinon. Nan fichi shinan huamisi ahuun anuri Simón ahuun pushu muran ica. Ahuun pushu unuhuan cusumunriran, —ishon Diosin nai oinmatinin yoini.
ACT.10.7	Yoitan amaquinoashu cani. Ascan Cornelio ahuun oinmati rafu non ranushumua ahuun cushumisi nanton Dios shinanmisi cunani. 
ACT.10.8	Diospan nai oinmatinin yoia cuscan nantifi ato tapimani. Tapimashon ato Jope ano nichini.
ACT.10.9	Ascan iyoconaino fari masafinin racano Jope chaimashta noconifo. Nantianri Pedron pushu manmancaya cashon Upa Dios cufi caicani. 
ACT.10.10	Fonaincaiton futsan pichashoni. Pichanqui anaitiataima Pedron oshashoma namapan cuscara ahuara futsa oinni. 
ACT.10.11	Nai fupuicano pano putanmanhuan cushtocoin nai murannoashu fotopacucahuani. 
ACT.10.12	A muran yoina futsa futsatapafo non ronofo non mai ano sharatirofo non puiyafori. 
ACT.10.13	Oinquin ahuun oi nica isca huani, —Pedron, funihuu. Rutushon piishquin, —huaiton.
ACT.10.14	—Ma, Ifon. Ascaracai un pimisima. Moisés noco yononi na cuscara non pitiroma. Suya chacaran, —huaiton.
ACT.10.15	Afanan ahuun oi nica, —Diosin na cuscarafo imashara. Ascan afanan nan chacaran huayamahuu, —huani.
ACT.10.16	Rafu non fusti nanscaracoin oinni. Ahuun unutaqui afanan nan pano putanmanhuan nai muran cani.
ACT.10.17	Ascano Pedronun ahuun nomuran fasi shinanpaini, —¿Ahua ua Diosin yoipaimun? —ishon shinanni. Anori shinanquin nan nocofunufo Cornelio nichian Simón pushu caincaiti ano nococashon yocanifo. 
ACT.10.18	—¿Nocofunu Simón ahuun anu futsan Pedro nunomun? —ishon yocanifo.
ACT.10.19	Nantianri Pedro namapan cuscara shinainno Diospan Yoshinin yoini, —Nocofunu rafu non fustiton mia funai fuaforan. Un ato miqui nichian. Ascan shinanchacayamahuu. 
ACT.10.20	Fotopacucahuatan atofu catahuun, —huani.
ACT.10.21	Ascaino Pedro atoqui fotoni. —¿Man ua funai fuamun? ¿Ahuuscaquimun man ua funaicai? —huaiton.
ACT.10.22	—Nocon niaifo ranushumuaton noco nichian non mia ihuunon. Nanton nocofunu shara. Diosquiri shinanfafaimisi. Cornelio nocofunu shararan min caifo Israelifoan huamisifo. Diospan oinmati sharapan afu nai muran icaton yonoa, “Pedro min pushu ano ihuitahuun mia yoisharanon,” ishon yoitan. Ascan “Ua ihuishotacahuun,” noco huaiton. Non mia ihui oaquin —huanifo.
ACT.10.23	Nicaquin, —Iqui fucahuun. Non pinon. Nuno oshayoshcaquin, —ishon Pedro ato yoini. Iyoco futsaino atofu cani. Icoinra huafo Jope anoafori atofu fonifo.
ACT.10.24	Focanashu iyocofutsaino Cesarea ano noconifo. Nannoshon Cornelio ato cunano ahuun yorafo ahuun pushu ano ichanannifo Pedro manacani. 
ACT.10.25	Pedro pushu muran iquiano Cornelion fuopacucahuatan, —Min fasi shararan —ishon yoini. 
ACT.10.26	—Funihuu. Uncai Diosimafinquin. Urifi un nocofunuquin. Min icai cuscarifiai un nocofunuquin, —huani.
ACT.10.27	A fu tsainquincai cunu futsan muran caashon yorafo ichanancashon manacaquin oinni. 
ACT.10.28	Ato yoini, —Man man tapian nocon shunifoan yonoa non Israelifoma fu rafutiroma. Non matofu oinmitsatiromaran, ishon noco yoini. Ascafiacun uhuun namapan cuscara Upa Diosin ua tapimaita un tsoahuunoa shinanchacatiroma. Atofin nantifi manifoannati noicoinquin. 
ACT.10.29	Man ua iyopaiyainocai un cacasmama. Ascatamarocon un samamashta oa. Natian un tapipai ahuuscaquimain man ua ihuipaiaquin, —ishon Pedro yoiaiton.
ACT.10.30	Cornelion cumani, —Osha rafu non rafuri finontan nantianri un Upa Dios cufiaino nocofunu ahuun sahuuti chashaino uqui niriscatana. 
ACT.10.31	“Cornelion, min cufiain cuscan Upa Dios nica. Min ahuuomafo inainton oian. 
ACT.10.32	Ascashon nocofunufo Jope ano nichihuun Simón miqui ihuunon. Ahuun anu futsa Pedro. Simón futsan nanton fichi shinan huamisi ahuun pushu muran ica. Ahuun pushu unuhuan cusumunri icaran” ishon ua yoita. 
ACT.10.33	Ascano un samamashta nocofunufo nichian mia ihuunonfo. ¡Aicho min noco shara huaa! Samamashta min nocoqui oa. Ascashon man non ichanan nocon Ifon minhuunshon noco yoipaiyai cuscan nantifi non nicanon, —ishon Cornelion yoiaiton.
ACT.10.34	Ascaiton Pedronun nishon yoini, —Nantian mun tapia iconquin. Upa Diosin nantifi yorafo nan manifoti anoafo noicoian. Upa Diosincai toon huatan noima nanscasi huaquin noicoin. 
ACT.10.35	Manifoti ahuun tsain nicapaicani shara huan tananmisifofin Upa Diosin ahuun facufo itirofoquin. 
ACT.10.36	Diospan Furun Jesucristo manifoti anoafoan aton Ifo. Ahuunshon Upa Diosin afanan noco onaintimaima. Man nicaino fasi unimacoincaquin. Nannori Upa Diosin uhuun caifo Israelifo tapimani. 
ACT.10.37	Judea mai anoa ica cuscan man man nicamisi Galilea ano ato yoiquin tauhuani. “Maton chaca shatucahuun Dios icoinra huacahuun un mato unu muran iquimanon,” ishon Juanpan ato yoini. 
ACT.10.38	Ascan man man nicamisi Juan cachiori Jesús oni. Upa Diosin ahuun Furun Jesús ahuun Yoshin Shara nichian afu rafunon ahuunshon ahuamamishti yora atiroma cuscan anon. Ahuara sharafo huafoanfafaini. Upa Diosin afu imisi nantifi yora yoshin chaca ato yonoaiton atomaquinoa potani.
ACT.10.39	Nantifi nan aca cuscan uhuun caifo Israelifo mai anoa yafi Jerusalén anori man non oinmisi. Ihui coyan iquinanqui mastayamuafo. 
ACT.10.40	Asca huafiafo osha rafu non fustitan Upa Diosin mai murannoa funimaita noco oinmana. 
ACT.10.41	Atirifoancai oinyamuama. Ratoranfo nan Upa Diosin catoanfoansi oinyamuafo. Mai murannoa funiano non a futan pifain ayayamua. 
ACT.10.42	“Manifoti anoafo uhuunoa ato yoitacahuun. Upa Diosin ua catonni nantifi yorafoti nan niafo nan naafori un ato yoitiro ratofomain un icano nipatiro iyamarai omitsiscapanaca muran focanicain. Ato yoifoanfafaincahuun,” Jesús noco huayamua. 
ACT.10.43	Diosin tsain yoishomisifoan isca huani ahuunoa cununifo. “Tsoan a icoinra huacun ahuunshon Upa Diosin aton chaca soatiro rau huanon,” ishon cununifo. —Pedronun ato yoini.
ACT.10.44	Yoiaifono nantifi ahuun tsain nicaimisifo Diosin ahuun Yoshin Sharapan ato muran nanucoinni. 
ACT.10.45+ACT.10.46	Ascano anori tsain nicayamafiamisishacaquin Diosin Yoshin Sharahuunoashu tsain futsanman iqui futsunifo. Ascaifoan nicacani Israelifoan nan icoinra huafo nanno mustairinifo. —¡Aira! Nan yorafo nocon caifomafiashu Upa Diosin ahuun Yoshin Shara atoti nanumanaran, —ishon yoinifo. Ascano Pedron ato yoini. 
ACT.10.47	—Non Diospan Yoshin Shara fia cuscan afoanrifi fiafo. ¿Ascan ahuuscaimun unu muran iquimamutiromaquin? —ishon Pedro yoini.
ACT.10.48	Ascano, —Jesucristo icoinra huafo ato unu muran iquimapacucahuun, —ato huani. Ascatan, —No fu iyopun, —Pedro huanifo.
ACT.11.1	Ascano Jesús fu rafumisifo doce non icoinra huafo Judea anoafoanri nicanifo Israeli anoamafoanri Diospan tsain icoinra huanifo. 
ACT.11.2+ACT.11.3	Ascano Pedro Jerusalén ano noconi ahuun caifo nan Israelifoan aqui tsain curushu yoinifo, —Min mani futsa muran cashon aton pushu muran iquia ato futan min piaran, —ishon yoinifo.
ACT.11.4	Ascan nantifi ahuara finoan cuscan ato shafacafi yoiquin isca huani.
ACT.11.5	—Un Jope anoshon Dios cufiaino namapan cuscara un oian. Panomanhuan ronoashu nai murannoashu uqui fotoaiton un oian. 
ACT.11.6	A muran yoina futsa futsatapafo non shafo cuscara mai ano sharatiofo non puiyafori mun oian. 
ACT.11.7	Un oiainno un ahuun oi un nica ua yoia, “Funihuu. Rutushon piishquin,” ua huaa.
ACT.11.8	“Ma, Ifon. Uncai ahua chaca pitiroma. Moisés noco shunifo yononi cuscacai na cuscara non pitiroma. Ascan afocai un pimisima,” huani.
ACT.11.9	Nai muranshon afanan ua yoia, “Nan Diosin shararan huaafin nan sharaquin. Acai sharamaran min huatiroma,” ua huaa. 
ACT.11.10	Nai murannoashu panomanhuan fotoi rafu non fustia. Ascatan afanan nai muran caa.
ACT.11.11	Nantianri nocofunu rafu non fusti Cesarea anoashu pushu ano nocoafo. 
ACT.11.12	Ascano Diospan Yoshin Sharapan, “Min caifoyamafiacun shinanchacayamahuu. Natian atofu catahuun,” ua huaa. No futan icoinra huafo seis ufu foafo. Non Cornelio pushu muran iquia. 
ACT.11.13	“Uhuun pushu muran Diospan oinmati afu nai muran ica uqui nocoita. ‘Min yorafo Jope ano nichihuun Simón ahuun anu futsan Pedro miqui ihuunon. 
ACT.11.14	Aafin mia tsain shara yoinon. Ahuun tsain nicaino min non min yorafori Dios fu nipatiroran,’ ishon ua huaitaran,” ishon Cornelio ua yoita.
ACT.11.15	Un ato yoiaino Diospan Yoshin Shara nocoqui nocoyamua cuscan atoquiri nocoa. 
ACT.11.16	Ascano nocon Ifo Jesús noco yoini cuscan un shinanpacutana, “Juanpan mato unu muran iquimapacuni maton chaca shatushon man oinmanon. Ascafia Upa Diosin ahuun Yoshin Shara matoqui nichishquin mato ya imapacunon,” ishon noco yoini cuscan uhuun nomuranshon un shinan. 
ACT.11.17	Upa Diosin ahuun Yoshin Shara noco inanni cuscan atorifi inainta. Ascacuncain ahuuscaquin “Ato inainyamahuu” un Diosin huatiroma. Uncai anori yoitiroma, —ishon Pedron ato yoini.
ACT.11.18	A nicacashocai afanan tsoan —Min aca cuscan afanan huayamahuu, —huanifoma. Ascatamarocon, —¡Aicho Upa Dios shararan! Nocon caifomari ato shinan futsamana afu nipanonfo, —ishon yoinifo.
ACT.11.19	Ascano Esteban rutuaifotian ato omitsiscamaifoanno Jesús icoinra huaafo pashcafaifafainifo. Atirifi Fenicia ano foaino atirifi Chipre ano foaino atirifiri Antioquía ano fonifo. Nococashon aton caifo Israelifo fusti tsain shara Jesushuunoa yoifoanfafainifo. 
ACT.11.20	Ascafiacanashu atirifi Chipre yafi Cirene anoashu Antioquía ano fonifo. Tsain shara Jesucristohuunoa Israelifomari yoifocani. 
ACT.11.21	Upa Diosin ahuun Yoshin Shara atofu ini. Aton tsainhuunshon Israelimafoan ichaparasiton nocon Ifo icoinra huanifo.
ACT.11.22	Ascano Jesús icoinra huafo Jerusalén anoa nicacaquin Bernabé Antioquía anoshon nichinifo. 
ACT.11.23	Nocoshon Diosin ato shara huaa cuscan atohuun ramapaiyaiton oinni. Oin ahuun nomuran fasi unimani. —¡Aicho! Natian man Jesús icoinra huaa. Ascan nocon Ifo tanasharacahuun. Maton nomuran ahua futsa shinanyamacahuun, —ato huani. 
ACT.11.24	Nan Bernabé nocofunu fasi shara. Diospan Yoshin Sharapan rafuquimisi. Fasi Jesús icoinra huani. Ascacufin ahuunshon yora ichapafoan nocon Ifo Jesús icoinra huanifoquin.
ACT.11.25	Ascatan chipo Bernabé Antioquía anoashu Tarso ano cani Saulo funaicai. 
ACT.11.26	Aqui nocoshon Antioquía ano ihuuni. Ascano nanno fari fusti nan rafu Jesús icoinra huafo ichapa fu ichanannifo ato Diosin tsain tapimanifo. Antioquía ano Jesús tanamisifo ato anu futsaqui tau huanifo, —Cristoforan —ishon ato anunifo.
ACT.11.27	Ascaino nantianri Diosin tsain inon pacoai cuscan yoimisifo Jerusalén anoashu Antioquía ano funifo. 
ACT.11.28	Ascan icoinra huafo ichanancanashu ato nicapai futsan ahuun anu Agabo Diospan Yoshin Sharahuunshon ato yoini isca huaquin, —Nantifi maitio Romanofoan ato yonoafo tushu cuyoiran, —ishon ato yoini. Icon nan Romano Claudio niaifotian tushu cuyocoinni. 
ACT.11.29	Nicacatan icoinra huafo Antioquía anoafoan pui ichanan huacashon icoinra huaafo Judea mai anoa yopaifoan fomanonfo. Nan inainton inannifo. 
ACT.11.30	Asca huacatan Bernabé yafi Saulo inannifo Jerusalén ano fomanonfo. Nanno Jesús tanamisifo aton niaifofo inanno pashcananonfo.
ACT.12.1	Ascatapaiyaino Herodes niaifoan atirifi Jesús icoinra huamisifo achimani cunu muran iquimashquin ato omitsiscamanon. 
ACT.12.2	Ascashon Juanpan iyoa Santiagori achimani nopun tushtunon. 
ACT.12.3	Tushtumana nicai Israelifo aqui unimanifo. Ascanori Israelifoan aton fuusititian ahuun anu misi farashati maisi pimisiforan huanifo nantianri Herodes yonocun Pedro achinifo. 
ACT.12.4	Achimashon cunu muran iquimani. Ascashon ranushumua dieciseis cushuriapaonifo. Nantianri Israelifoan aton fuusititian Diosin nai oinmatinin aton shunifoan facu iyoafofosi finonmani shinanshcaquin. —Nan fuusititian cuyoano un Pedro cunu murannoa cainmayoshquin ahuun caifoan oinonfo. Ascano un yoishquin nanton chaca huaquin rutucahuun un ato huashquinran, —ishon Herodes shinanniquin.
ACT.12.5	Ascano Pedro cunu muran iquimanaiton Jesús icoinra huafoan fasi Upa Dios cufishonifo.
ACT.12.6	Herodes iyoco futsaino Pedro rutupai. Nan yamutan Pedro fasi osha murancoian ini. Cunopan munushushon ocuma rafutan ranushumu rafushon aton mucu rafuqui nushashon cushushinifo. Atiri ranushumuafo ahuun cunu caincaiti anoshon cushushinaifoanno. 
ACT.12.7	Ascantapaiyaino Diosin ahuun oinmati afu nai muran ica cunu muran niriscatani. Faquishfiashu punariscatani. Ascaino Pedro moinpaiquin pipasni, —Funiriscahuun, —huaino ahuun cuno mupucumuriscatani. 
ACT.12.8	Ascashon, —Min sahuuti yafi min sapato sahuufain min nanushumutinin nanushumuhuu ufu cashquin, —ishon Diosin oinmati afu nai muran icaton Pedro yoini.
ACT.12.9	Ascaino cunu murannoashu afu caicainni. Caicainquin ahuun nomuran shinanni, —Uncai cacoinnima. Uhuun namapan raca un caicatin, —ishon shinanni. 
ACT.12.10	Ascanshu cunu rafu mapai cainni. Ranushumua cushuafo finonfaini. Ascatan ahuun cuno fupoti ano nococaquin oian man fupucua ini. Ascaino cainnacahuatan fai tanafainifo. Chaimashta afu catan Diosin oinmati afu nai muran ica amaqui yamariscatani.
ACT.12.11	Ascaino Pedronun shinanni, —Iconfinquin. Uhuun Ifo Jesús ahuun oinmati nai muranshon ua nichian ua numaquin. Herodes yafi uhuun caifo Israelifoan ua rutupaifiaifoan ua numaran, —ishon ahuun nomuran shinanni.
ACT.12.12	Ahuun nomuran tapicoinfaini cani Diosin ashoan cuscan. María pushu ano cani. Nan María ahuun facu Juan. Ahuun anu futsan Marcos ini. Nanno yora ichapa ichanancashon Upa Dios cufiaifono. 
ACT.12.13	Caincainti ano nocotan Pedronun cunu fupoti tooto huani. Ascaino oinmati shomaya ahuun anu Rode fupoti ano caquin. 
ACT.12.14	Pedro ahuun tsain onantan fasi unimacoinquin samamashta nasocain ato chani huani. Cunu fupuyotama. —Pedro man oashu. Caincainti ano niaran, —ishon ato yoini. 
ACT.12.15	—Ma. Mimun nison, —huaifoan. —Ma. Nancoinfinquin, —iriani. —Man rutuafono ahuun oinmati Diosfu imisi nocoqui oaran, —ishon shinannifo.
ACT.12.16	Ascafiainfono afi Pedronun tooto huariani. Fupuacufoan oianfo nancoin ini. Fasi mustairinifo.
ACT.12.17	Fasi tsaincaifoan, —Tsainyamacahuun. Nocon Ifoan ua cunu murannoa caimana cuscan un mato tapimanon, —ato huani. —Un mato yoiai cuscan Santiago yafi nocon yora a futan icoinra huamisifo ato yoitacahuun, —ato huani. Yoitan pushu futsa ari cani.
ACT.12.18	Ascatan man shafaino Pedro yamaino fuchicanashu ranushumuafoan fasi mucanifo. —¿Ahuuscashucon Pedro yamaimun? —icashu yoinannifo. 
ACT.12.19	Herodes nicatan, —Funariscahuun, —ahuun ranushumuafo huani. Fuchiyamaifoan Herodes cushumisifo fasi yocariani. Tsoancai tapinima raquimain Pedro caaquin. Ascaiton ranushumua futsafo ato yononi a nantifi nan cushumisifo rutunonfo. Ascano Herodes Judea anoashu Cesarea ano cani. Nanno osha rananni.
ACT.12.20	Nantianri Tiro anoafo yafi Sidón anoafoqui Herodes atoqui sinacoinni. Ascafiaino rau huapaicani aficoin aqui fonifo yoisharapaicani. Herodes ahuun oinmatinin ahuun anu Blasto yoiai cuscan fasi icoinra huani. Ascano yoicaquin, —Blaston, niaifon Herodes noco yoishohuun non afu tsainon. Nocoqui sinaiquin. Non afu ipaisharaicai afanan nocoqui sinanonma. Nocoqui sinaquin ahuun yorafo yonotiroquin afanan noco tushu yafi non yopai cuscan noco inanonma, —ishon Tiro anoafo non Sidón anoafoanri Blasto yoini. Nicatan yoiaifo cuscan ahuun niaifo tapimani.
ACT.12.21	Ascaiton, —Ato yoihuu un samamashta atofu tsainnon, —ishon yoini. Chipo aqui funifo. Sahuuti sharacapacoin niaifoan sahuumisi cuscara sahuuashu tsaoan ini. Ahuun tsaoti ano tsaoni ato yoishquin. Tsain ichapa ato yoini. 
ACT.12.22	Yoiquin anaititapaiyaino nantififain oi ashcafinin isca huanifo, —Nacai nocofunuma. Nafin Dioscoinquin. Diosin ahuun oi cuscaracoinran, —ishon yoinifo. 
ACT.12.23	Herodescai, —Un Diosinma. Dios fustifin shararan, —inima. Asca huaifoannocai Diosin oinmatinin afu nai muran ica yonoa isinin imariscatani. Noinmanhuarasi ahuun shaqui muran fospitanaino nariscani.
ACT.12.24	Ascafiaino Diospan tsain shara Jesushuunoa manifoti yoiacunifo. Paratama yorafoan icoinra huanifo.
ACT.12.25	Ascaino Bernabé yafi Saulo icoinra huafo Jerusalén anoafo ato shara huani Jerusalén anoashu Antioquía ano nasofuranifo. Juan ahuun anu futsan Marcos arifi atofu cani.
ACT.13.1	Ascatan Antioquía anoashu Jesús icoinra huafo ichananfafainifo. Atirifi Diosin tsain inonpacoai cuscan ato yoifain. Atirifi ato yosipacunifo. Nanfo futsa Bernabé non Simón ahuun anu futsa Negro non Lucio nan Cirene yafi Manaén nan Herodes niaifo fu pushconi non Saulo. 
ACT.13.2	Ascan shafa futsaino nanfo ichananshon piqui tununifo nocon Ifo Jesús cuficani. Asca huaifono Diospan Yoshin Sharapan yoini, —Un Bernabé yafi Saulo catoan ua yonoshononfo. Ato cufishocahuun. Ascan un ato tapimatiro un ato yonomai cuscan, —ishon ato yoini.
ACT.13.3	Ascatan piqui tununifo Upa Dios cufinquin anaiticashon Bernabé yafi Saulo manmanshon cufishonifo. Ascashon ato nichinifo futsafo Diosin tsain yoitanonfo.
ACT.13.4	Asca huatan Diospan Yoshin Shara ato Seleucia ano nichini. Anoashu shashon pocufainifo Chipre mai ano ocuma rafu unu tapia rafu nushmancayan mai mapaifainifo. 
ACT.13.5	Nanno Salamina pushurasi ano noconifo. Nococatan Israelifoan aton ichananti pushu muran iquinifo ato Diospan tsain yoishquin. Juanpan ahuun anu futsa Marcos atofu cani. Ato futan ashoicai.
ACT.13.6	Nannoashu nantifi nan mai natoroti ocuma rafu unu tapiano foanfafainnifo. Ascano pushurasi ahuun anu Pafos ano noconifo. Nanno Israeli shointian Barjesusran, ishon anuniquin. Inaca cuscan yoipaifiaquin icon yoinima. 
ACT.13.7	Nan niaifo Sergio Paulo fu imisi. Niaifoan ahuun mapo fasi shara. Shinansharamisi. Bernabé yafi Saulo nicapaiquin ato cunani Diospan tsain nicashquin. 
ACT.13.8	Ascafia Barjesús ahuun anu futsan Elimas nan shointian ahuun niaifoan Diosin tsain nicatima huani, —Niaifo Sergio Paulo, nan Bernabé yafi Saulo aton tsain nicayamahuu. Mia amaquiri yoitiroquin, —ishon yoini.
ACT.13.9	Ascaiton Saulon ahuun anu futsa Pablo Diospan Yoshin Shara iquinano aasi oinquin yoini, 
ACT.13.10	—Min nan yoshin chaca Satanás ahuun facu. Nan sharafoti min noicasmai. Minfin chanimisiquin. Min fuparapaimisi. Nocon Ifoan yorafo cayacafi tapimafiatiro afohuunoa min ato amaquiri yoimisi. ¿Ahuutian min unuimun? 
ACT.13.11	Natian nocon Ifoan mia onaintimai. Ipaitama min fusho acucahuani. Fari chashaino min afanan oinyoimaran, —ishon Pablonun yoini. Asca huatapaiyaino fushoriscatani. Ascashon cunacufaini, —Ua mutsoyopun ua iyoshquin, —ishon yoini. 
ACT.13.12	Ascaino niaifo mustairini nocon Ifoan tsain fasi curushcoin oin. Ascaiton oinquin arifi nocon ifo Jesús icoinra huani.
ACT.13.13	Ascashu Pafos anoashu Pablo yafi afu rafuafoan unu pocufaini Panfilia mai mapaifainifo. Nanno pushurasi ahuun anu Perge ano noconifo. Nannoashu Juan Marcos atomaqui nituni. Nituashu Jerusalén ano nasoni. 
ACT.13.14	Perge anoashu Pablo yafi Bernabé Antioquía futsa ano fonifo. Nan Antioquía Pisidia muran ini. Nanno Israelifoan aton tunutitian ichananti pushu muran iquicanashu tsaonifo. 
ACT.13.15	Moisés Diosin tsain cununi cuscan yafi inon pacoai yoimisifoan Diosin tsain cununi cuscan yoicatan niaifofoan atori yoimanifo, —Nocon yoramishtichin, man nocon ointi fupi huamatiro noco yoicapun, —ato huanifo.
ACT.13.16	Ascatan Pablonun ninacahuan ato mushanshon yoini, —Uhuun yorafo Israelifo futan imafofoan no futan Upa Dios cufipaiquin ua nicayocahuun un mato yoisharanon. 
ACT.13.17	Nonfin Israelifoquin. Upa Diosin nocon shunifo catonni ahuun yorafo inonfo. Egipto ano iyoshon ato shara huani. Ahuun curushhuunshon Egipto anoshon ato iyoni. 
ACT.13.18	Tsoan istaipamashon cuarenta fari ato cushusharayopaoni. 
ACT.13.19	Siete mani futsafo aton mai muranshon ato potani. Nocon shunifo inanni atona inon. 
ACT.13.20	Nocon shuni Abraham ahuun mai anoashu cainitian yafi nocon mai ano nocon shunifo funifotian cuatrocientos cincuenta fari finonni.
ACT.13.20	Ascano Diosin yononi nocon shunifo futsan nocon caifo aton niaifo inon. Samuel niaifoataima nocon shunifoan aton niaifofo ichaparasi iyopaoni. Samuel inonpacoai cuscan yoimisi ini. 
ACT.13.21	Ascatan nocon shunifoan Samuel yoinifo, “Caifo futsa niaifo cuscara noco inanhuun,” huanifo. Ascano Diosin Cispan ahuun facu Saulo catonni aton niaifo inon. Aafin cuarenta fari Israelifoan aton niaifo ipaoniquin. Saulofin Benjamín ahuun funa iniquin. 
ACT.13.22	Upa Diosin Saulo unumashon nocon shuni David tuqui huaniquin. Ahuunoa yoini isca huaqui, “Isaipan facu David ua noicoin. Uhuun ointi muran un fuchipaiyai cuscan arifi fuchipaiquin. Un yonoa cuscafin atiroquin,” ishon yoini.
ACT.13.23	David ahuun funafo futsahuunshon Upa Diosin Jesús cainmani nocon numamisi inon. Noco yoiyoni cuscan Israelifo muran nocoqui nichini. 
ACT.13.24	Jesús nocon caifo Diosin tsain yoiataima Juanpan noco caifoti yoini isca huani, “Maton chaca shatucahuun. Ascano un mato unu muran iquimanon,” ishon ato yoini. 
ACT.13.25	Ahuun yono anaiticuantan Juanpan ato yocaquin, “¿Man shinanmun un tsoanquin? Uncai maton Numamisima. Ascafia Upa Diosin samamashta nocoqui ahuun Furun nichishquin. Ua fasi finoan. Un ahuun oinmati ipaifiashucai Upa Diosin uhuun chaca soayamanocai un itiromaran,” ishon ato yoini.
ACT.13.26	Uhuun yoramishtichin, manfin Abraham ahuun funafoquin. Uhuun caifomafiashon Dios icoinra huatan marifi ua nicacahuun. Upa Diosin ahuun Furun nichini nocon Numamisi inon. Na tsain shara Jesushuunoa manifoti Upa Diosin yoipai. 
ACT.13.27	Diosin tsain inonpacoai yoimisifoan cununifo isca huaquin, “Nocon numamisi rutushcaniran,” ishon cununifo. Tunutitiansin na cunu noco yoifafaini. Ascafiacai nocon Numamisi nocoano Jerusalén anoa icafo futan nocon niaifofoanri a onannifoma. Ascan Diosin tsain inonpacoai yoimisifo cununifo cuscan nanscacoin huaquin. Nocon Numamisi Jesús rutunifo. 
ACT.13.28	Ahuashta chaca huaiton oianmafiacaquin, “A rutucahuun,” niaifofo futan yorahuanrasifoan Pilato huanifo. 
ACT.13.29	Ahuunoa nocon shunifoan cununi. Nantifi ahuunoa cununifo cuscan huacashon ihui coyan iquinanmaquinshon fotomashon mahua quini muran mai huanifo.
ACT.13.30	Asca huafiaintafo Upa Diosin mai murannoa funimani nipanon. 
ACT.13.31	Ascano man samano Galilea anoashu Jerusalén ano afu foafoan oinnifo. Nanfo ahuunoa natian nocon yorafo yoitiro.
ACT.13.32+ACT.13.33	Nan tsain shara ahuunoa non mato yoi. Upa Diosin nocon shunifo yoiyoni cuscan nonfin aton funafoquin noco ashoan. Jesús funimana. Diosin tsain nan Salmo rafu yoini isca huaquin,
ACT.13.32+ACT.13.33	“Min uhuun facu. Natian un nantifi un ismai un mihuun noiai cuscan oinonfo un min Upacun,”
ACT.13.32+ACT.13.33	ishon cununi. 
ACT.13.34	Diosin ahuun Furun yoini cuscan Isaías inon pacoai cunuquin isca huani,
ACT.13.34	“Ahuara shara tsoan oinyomisima un mia ashoshquin. Nannori un David yoiyoni cuscan un mia inanon,”
ACT.13.34	ishon yoini. Ascan cununi cuscan Upa Diosin ashoni. Ahuun Furun naafiacun mai murannoa funimani afanan nanonma. 
ACT.13.35	Nanscara Diosin tsain futsan aqui cununi,
ACT.13.35	“Upa Diosin ahuun Facu shara cushusharani payocononma,”
ACT.13.35	ishon cununi.
ACT.13.36	Davidhuunoacai cununima. Man non tapia Diosin yonomani cuscan David ahuun yorafo ashoquin. Anaititan naani. Ahuun shunifo maini ano arifi maini. Ascano ahuun caya payoconni. 
ACT.13.37	Ascafiacun Upa Diosin Furun funimayamua payocononma.
ACT.13.38+ACT.13.39	Ascacufin uhuun yoramishtichin, un mato tapimapai Jesushuunshon Upa Diosin nocon chaca soashotiro noco rau huanon. Nan mato yoi. Moisés noco yononi cuscacai nocon chaca soatiroma. Ascafiashu tsoan Jesús icoinra huaiton Upa Diosin ahuun chaca soashotiro. 
ACT.13.40	Oinfain nan inon pacoai yoimisifoan cununi cuscan man anonma.
ACT.13.41	“Nicacapon. Man niyoaichain un ahuara sharacoin mato ashoicain. Ahuara un mato ashoai cuscan futsan mato yoiaiton mancai icoinra huaima. Man yoishquin, ‘¡Cuu! ¿Tsoan na tsain icoinra huatiromun? Nonmaquian,’ ishon man yoishquin. ‘Ascan nanonquin,’ ”
ACT.13.41	—ishon Diospan tsain cununi.
ACT.13.42	Ascatan tsainqui anaititan ichananti pushu murannoashu Pablo yafi Bernabé fonifo. Focashon, —Man noco tapimapaiyai cuscan afanan tunuti futsaino no fu ichanancahuun noco afanan tapimashquin, —ishon yoinifo. 
ACT.13.43	Ascano nantifi ichananti pushu murannoashu fonifo. Israelifo yafi futsafoanri Upa Diosin tana cuscan afoanrifi tanapaicani atofu fonifo. Pablo yafi Bernabé mufainifo. Ascashon ato yoini, —Nocon yoramishtichin, Diosin mato shara huashoiain cuscan shinancahuun. Unuyamacahuun, —ato huani.
ACT.13.44	Ascatan semanan futsan aton tunutitian nantifi yorafo nan pushurasi anoafo ichanannifo nocon Ifoan tsain nicashcaquin. 
ACT.13.45	Fasi yorahuanrasi ichanannifo ato nicacani. Israelifoan oincani Pablo yafi Bernabequi sinanifo. Ascano yoiafo, —Pablonun noco yoiai cuscan chacacoin. Jesuscai Diospan facumaran, —ishon yoinifo. Ato roanifo.
ACT.13.46	Asca huafiainfoanno ranotama ato cumanifo, —Non Diosin tsain Jesushuunoa mato yoiqui tauhuai yoi non oa. Ascafiaiton man nicacasmai. Nicacasmashucai man Upa Dios fu ipatiroma. Ascacun non nocon caifoma yoicai. 
ACT.13.47	Nocon Ifoan noco yononi isca huaquin,
ACT.13.47	“Un mato yonoi man chashamati cuscara man inon. Man manifotifo oinmai ahuuscashumain man ufu ipatiroquin,”
ACT.13.47	—ishon yoini.
ACT.13.48	Nicacani Israelifoma fasi unimanifo. —¡Aicho! Nocon Ifoan ahuun tsain fasi shararan, —inifo. Tsoan Upa Diosin catoan afu nipashquin icoinra huanifo.
ACT.13.49	Ascano nan mai anoafoan nocon Ifoan tsain Jesushuunoa yoinifo. 
ACT.13.50	Yoifiaifoan Israelifoan atoqui tsain chaca huanifo. Pablo yafi Bernabé omitsiscamanifo. Atoqui tsain chaca huacatan nan ainfofo Dios tananpaiyaifo non niaifofoanri Antioquía anoshon aton nomuran Pablo yafi Bernabequi shinanchacashon aton mai anoshon ato rafu potanifo. 
ACT.13.51	Ato potaifoanno aton sapato potapota saquin Jesushuunoa nicacasmaifoan ismaifo. Ascatan Iconio ano fonifo. 
ACT.13.52	Nan Antioquía ano icafo rama Jesús icoinra huacanashu fasi unimanifo Diospan Yoshin Sharapan ato iquinano.
ACT.14.1	Iconio anoshon Pablo futan Bernabé amisifo cuscan pushurasi futsa anoshori ato yoinifo aton ichananti pushu muranshon. Ato shafacafi Jesushuunoa yoiaifoan Israelifo non yora futsafoan ichaparasiton icoinra huacoinnifo. 
ACT.14.2	Ascanfiainfoan Israeli atirifoan icoinra huafoma atoqui tsain chaca huanifo. Ato chaca huaifoan yora futsafoanri aton nomuran atoqui shinanchacanifo. 
ACT.14.3	Ato asca huafiainfoanno Pablo yafi Bernabé nanno iyopaonifo. Nocon Ifohuunshon ranotama ato Jesushuunoa yoinifo. —Nocon chaca soashotiro Dios fu ipanon, —ishon ato yoinifo. Ahuunshon ahuarafo fasi sharafo tsoan oinyomisima cuscara fusti ato ismanifo. Asca huaifoan Diosin ato oinmani ahuunshon ato yoinonfo.
ACT.14.4	Ascafiainfoan Iconio anoafoan anorisi shinannifoma. Ascashon Pablo futan Bernabé ato yoiai cuscan atirifoan icoinra huanifo. Ascafiaiton Israelifo nan icoinra huamafoan ato yoishonai cuscan icoinra huanifoma. 
ACT.14.5	Ascano Israelifo yafi futsafo aton niaifofori ichanannifo yoinanshcaquin, —Non Pablo yafi Bernabé omitsisca huanon. Non ato toquirinin tsacanon rutushquin, —icashu yoinannifo. 
ACT.14.6+ACT.14.7	Ascaifoan nicacani anoashu Licaonia mai ari ichonifo. Nanno pushurasifoan aton anu rafu Listra yafi Derbe anoshon. Ato tsain shara Jesushuunoa yoinifo.
ACT.14.8	Listra ano nocofunu chato chatotiani nanscarapan cainni cahuascamisima. 
ACT.14.9	Pablonun ato yoiaino arifi nicacoinni. Ascaiton fuisquin Pablonun ahuun nomuran shinanni, —Na nocofunu Jesús caya huamatiro icoinra huanon, —ishon shinanni.
ACT.14.10	Ascashon yoiquin, —Funihuu, —huaino. Nicatapai aficoin fianshinacahuani. 
ACT.14.11	Ascaiton oincani yorahuanrasi tsain futsan man inifo. Licaonia tsainman inifo.
ACT.14.11	—¡Aicho! Diosifo nocoqui fotoa. Nocofunu ointsafiashu dios rafu nocoqui fotoaran, —icashu yoinannifo.
ACT.14.12	Bernabé anu futsa tuqui huaquin Zeusiran huanifo. Pablonri aton tsain ichapa yoiaiton anu futsaqui Hermes huanifo. 
ACT.14.13	Pushurasi patashari pushu huanifo Zeus aton dios cufishcaquin. A muranshon Zeus yonoshomisiton Pablo yafi Bernabé shinanmaqui charofo ya moi funufo ihuunshoni. —Man diosiran, —ishon ato moi rutushopainifo ato inanshquin. 
ACT.14.14	Man acai cuscan nan rafutan oincaquin aton sahuuti fashnunifo aton nomuran ointi isincoincaquin ato oinmapaiquin. Ato muran ichotanonfo,
ACT.14.15	—Nocofunufoan. ¿Ahuuscain man noco isca huashopaiyain? Noncai Diosimafinquin. Nonrifi maton cuscara nocofunu rafuquin. Non mato tsain shara yoi oa. Non mato yoimisi Dioscoinma shinanyamacahuun. Ahuarafo Dioscoinma potacahuun nan Diosicoinfin niaquin. Nan icoinra huacahuun. Nanton nantifi onihuaniquin. Nantifi nai muran onihuafain maitio onihuafain yorafoti onihuafain unuhuanri nantifi a murannoari onihuaniquin. 
ACT.14.16	Ipaoni maifoti anoafoan man apaiyai cuscan Upa Diosin ato shatumanataima. 
ACT.14.17	Ascafiashu afincoin ahuu cuscaramainquin ato ismamisi. Tsoacai “Diosin ahuu cuscaramainquin ua ismamaran,” itiroma. Diosin nantifi manifoti anoafo shara huapai ato isma. Ascan maton mai ano oi fumamisi maton fanafo foaisharanonfo. Mato tushu ichapa inanmisi maton ointi unimanonfo, —ishon ato yoini.
ACT.14.18	Pablo futan Bernabé ato yoisharapaifiaiton ina rutushopainifo. Nocon Diosiran huapaicaquin. 
ACT.14.19	Ascatapaiyaino Israelifo Antioquía yafi Iconio anoashu atoqui funifo. —Pablo yafi Bernabé fasi chacafo. Mato amaquiri yoipai, —ishon ato yoinifo. Nicacaquin shinan futsa acufoantan ato chaca huanifo. Pablo toquirinin tsacaquin futsanifo. Ascan huacashon, —Man naaran, —huanifo. Ascashon pushufo pasoato shara fonifo ratai focaquin. 
ACT.14.20	Jesús tanamisifoan Pablo naqui huanifo. Ascano funinaca huan pushurasi ano naso curani. Iyoco futsaino Bernabé fu Derbe ano cani.
ACT.14.21	Naannoshon tsain shara Jesushuunoa ato yoinifo. Ascaiton nicacani yorahuanrasiton Jesús icoinra huanifo ahuun tanamisi ishcaquin. Ascano Listra non Iconio non Antioquía anori nasonifo. 
ACT.14.22	Nanno Jesús tanamisifo Diosin tsain yoinifo aton ointi fupihuamashquin Jesús tanaquin finacoinnonfo. —Diospan tsain cachiquiri huayamacahuun. Jesús fusti icoinra huacahuun. Upa Diosin nantifi iquina ano non nocoataima non niyoashu non fasi omitsiscatiroran, —ishon ato yoini. 
ACT.14.23	Ichananti pushuti anoshon Pablo futan Bernabé Upa Dios icoinra huafohuunoa cufifain piqui tununifo aton cushumisifo catonshcaquin. Ascaino, —Upa mia icoinra huacaniquin ato cushusharahuu, —ishon cufinifo.
ACT.14.24	Ascano anoashu focani Pisidia yafi Panfilia mapaifainifo. 
ACT.14.25	Anoashu Perge ano nococatan nanno nituyonifo Diosin tsain yoishcaquin. Ascatan anoashu Atalia ano fonifo. 
ACT.14.26+ACT.14.27	Atalia anoashu unuhuan pocufaini focani Antioquía ano nasonifo. Nococashon icoinra huafo Pablo futan Bernabé ato ichanan huani. Atomaqui cataima ato Upa Dios cufishonifo Diosin ato mutsismafain ahuunshon yoisharanonfo. Ascan nantian Diosin ato yonoa cuscan anaiticashon nantifi acafo cuscan ichanancashon ato yoinifo. —Nantianri nocon caifoma yora futsan icoinra huafo Upa Diosin atorifi ahuun yorafo imaran, —icashon ato yoinifo. 
ACT.14.28	Ascano Pablo yafi Bernabé Jesús tanamisifo fu iyopaonifo.
ACT.15.1	Ascano nocofunufo Judea anoashu Antioquía ano funifo. Nococashon yoinifo, —Nocon shunifo ipaonifo cuscan non amisi. Nocofunufo foshqui rupa shatuama Dios fu ipatiromaran, —ishon Moisés noco tapimani cuscan yoinifo. 
ACT.15.2	Ascaiton nicacani Pablo futan Bernabé, —Aririmaran, —icashu atofu fochishmanantanannifo. Ascano icoinra huafoan Pablo yafi Bernabé non futsafori catonnifo. Ascashon ato Jerusalén ano nichinifo. Jesús fu rafumisifo doce non cushumisi futsafori ato yocanonfo iconmainquin.
ACT.15.3	Ascano icoinra huafoan ato nichiafo. Focani Fenicia mai ano yafi Samaria mai anori mapaifainifo. Ascashon ato yoinifo, —Israelimafoan Jesús icoinra huashon ato chaca shatuaforan, —ishon ato yoinifo. Icoinra huafo anoafoan nicacani fasi unimanifo.
ACT.15.4	Ascatan Jerusalén ano nocoafono Jesús fu rafumisifo doce non cushumisi futsafori nantifi Jesús icoinra huafoti iscanifo, —¡Aicho! Man nocoqui fuafoquin, —ishon yoinifo. Ato fu ichanancashon Diosihuunshon afoanfafainnafo cuscan ato yoinifo. 
ACT.15.5	Nicacashon atirififoan icoinra huafo Fariseofoan yoinifo, —Nocon caifomafiashon Moisés yononi cuscan aton nocofunufori non foshqui rupa shatupacutiro, —ishon yoinifo.
ACT.15.6	Asca huaifoan Jesús fu rafumisifo doce yafi icoinra huafo aton cushumisifoanri tiri futsan ichanancashon nanfohuunoa yoinanshcaquin. 
ACT.15.7	Tsain ichapa yoinainfoanno Pedron ninacahuanaino nishmapacufoanaifoan ato isca huani,
ACT.15.7	—Uhuun yoramishtichin, ua nicacahuun. Man man tapia noco futsan Diosin ua catonni mani futsanfo muran ua nichishquin ahuun tsain shara Jesushuunoa un ato yoinon icoinra huanonfo. 
ACT.15.8	Diosin yorafoan aton nomuran shinain cuscan tapicoian. Nanton noco ismani nocon caifoyamafiacun ato iquina ahuun yorafo inonfo. Ahuun Yoshin Shara noco inan cuscan atorifi inan. Ascan non tapitiro Diosin atorifi fuchipai. 
ACT.15.9	Nan non icoinra huaiton nocon chaca soashona cuscari afoanri icoinra huaifoan atori chaca soashona. Nanscarasi huaquin noco fuchipai. 
ACT.15.10	Nan iconquin. Moisés noco yononi cuscacai nocon shunifo non norifi non ascatiroma nipashquin. ¿Ascacufin ahuuscain norifi non atiroma cuscan man Jesús tanamisifo yonomapai? Asca huaquin man ato ointi ihuumatiro. 
ACT.15.11	Ma. Aririma. Nocon Ifo Jesús nocohuun ramapaiyaino non Upa Dios fu ipatiroquin. Nan non icoinra huai. Afoanri icoinra huacanashu Dios fu ipatiroran, —ishon Pedro ato yoini.
ACT.15.12	Asca huatan Bernabé yafi Pablonun ato yoiaifono nantifi nanoashu ichanancanashu pusinifoma nicapaicani. Diosin atohuunshon tsoan oinyomisima cuscara ahuarafo fasi shara Diosin fustiton atiro cuscan Israelimafo muranshon huanifo. 
ACT.15.13	Aton tsain anaitiano Santiago ato isca huani,
ACT.15.13	—Uhuun yoramishtichin ua nicayocahuun. 
ACT.15.14	Pedro noco rama yoia cuscan ahuuscashomain Upa Diosin nocon caifoma catoanquin ahuun yorafo inonfo. 
ACT.15.15	Nannorifosi Diosin tsain inon pacoai yoimisifoan yoinifo. Isca huaquin cununi,
ACT.15.16	“‘David ahuun caifoan ua potaino urifi un ato potayoni. Ascafia un ahuun funafo afanan atoqui nasoshquin ato caya huanon uhuun yorafo afanan inonfo. 
ACT.15.17	Ascacun manifotifoanri ua cufishcani uhuun yorafori un ato anupacushquiran,’ ishon Upa Diosin yoini. 
ACT.15.18	Diosin ahuamamishti tapian. Icataima inonpacoai cuscan yoiyoniran,” ishon cununi.
ACT.15.19	Ascancufin un shinanquin isca. Nocon caifoma Dios tanapaiyaifoan non ato ahuara curushcai non yonotiroma. 
ACT.15.20	Ascatamarocon non ato cunu fomatiro yoiquin isca huaquin, “Dioscoinma aton Diosiran huacashon tushu tamanchinafo. A oincaquin tushu piyamacahuun. Man ascara piaino futsafoanri mato oincaquin shinantiro marifi ato futan dioscoinma man fuchipai cufishquin. Ascan chaca itiro. Maton ahuinmari chotayamacahuun. Maton funumari chotamayamacahuun. Yoina yafi ina tumosishon ahuun imi foyamaino ahuun nami piyamacahuun. Imiri ayayamacahuun.” 
ACT.15.21	Nanfohuunoa nocon ichananti pushu muranshon tunutitian yoimisifo. Afo ascayamacahuun. Nocon shunifoanri nannori yoimisiforan, —ishon Santiago ato yoini.
ACT.15.22	Ascatan Jesús fu rafumisifo doce non Jesús icoinra huafo non cushumisifo non icoinra huaa futsafori ato futan rafu catonnifo Judas ahuun anu futsa Barsabás yafi Silas catonnifo Pablo yafi Bernabé fu Antioquía ano fononfo. Nan rafu icoinra huafoan nicacoinnifo. 
ACT.15.23	Ato cunu inanquin isca huani,
ACT.15.23	—Nonquian Jesús fu rafumisifo doce non cushumisi futsafori non nantifi Jesushuunoa yoimisifoan non mato cunu fomai man tapinon. Nocon yoramishtichin Antioquía anoafo yafi Siria anoafo non Celicia anoa man nocon caifoyamafiashon no futan man Jesús icoinra huamisi. Non mato tsain shara yoinon.
ACT.15.24	Man non nica futsafo noco anoashu mato ano foitaucashon mato yoicaquin maton nomuran fucashmana. Non ato nichiama. Mato yoia cuscan noncai ato yonoama.
ACT.15.25	Ascacun non ichanan nannorifosi non shinan nocofunu futsafo catonshquin Pablo yafi Bernabé fu mato ano nichishquin. Pablo yafi Bernabé non atohuun noicoin. 
ACT.15.26	Nan rafutan nocon Ifo Jesushuunoa futsafo yoipaifiaifoan atirifoan ato rutupaifiafoancai yoiquin ununifoma.
ACT.15.27	Ascano non Judas yafi Silas matoqui nichian non mato cunushona cuscan nannoricoin mato yoinon. Ato tsainhuunshonri man tapitiro iconcoin.
ACT.15.28	Diospan Yoshin Shara shinan cuscan norifi nannori non shinan. Nanfohuunoa non mato cunushona. Man ahuara futsa yopaima isharashquin. Nan fusti man yopai. 
ACT.15.29	Diosicoinma tushu tamanchinafo piyamacahuun. Imi ayayamacahuun. Yoina yafi ina tumosishon imi foamano ahuun nami piyamacahuun. Maton ahuinma chotayamacahuun. Maton funuma chotamayamacahuun. Nan fusti non mato yoipai. Nantisi non mato yoi. Non cunua cuscan aashu man isharacointiroran, —ishon cununi.
ACT.15.30	Ascano Jerusalén anoshon ato nichinifo. Antioquía ano nococashon icoinra huafo ichanan huashon ato cunushoni cuscan inanni oinnonfo. 
ACT.15.31	Oincani fasi unimanifo, —¡Aicho! Noco cunushona cuscan nocon ointi roamaroama sharairan, —icashu yoinannifo. 
ACT.15.32	Ascatan Judas yafi Silas nan rafutan Diosin tsain inonpacoai cuscan yoimisi inifo. Jesushuunoa yoiai cuscan icoinra huanifo. Nicacoinmisifo aton ointi fupi huamani ato mutsismanon Jesús tanasharashcaquin. 
ACT.15.33+ACT.15.34	Nanno osha ranan atofu ichanannifo. Ascatan Antioquía icanoafoan ato nichinifo, —¡Aicho! Non fasi unimai noco yoisharamisifo. Natian afanan Jerusalén ano fosharacahuun. Nan icoinra huafo nanno nocoaino ato yoisharashohuun, —huanifo. 
ACT.15.35	Ascafiainocai Pablo yafi Bernabé atofu fonifoma. Antioquía ano nitunifo futsafo futan Diosin tsain tapimanifo.
ACT.15.35	Pablonun afanan cai futsacai Jesushuunoa pushurasifoti ato tapimani 
ACT.15.36	Ascaifoan chipo, —Icoinra huafo pushurasi futsa anoafo non oin canon. Non ato nocon Ifoan tsain yoini. Man natian tanasharafomainquin non oin canon, —ishon Pablonun Bernabé yoini.
ACT.15.37	—Ai. Non canon. Juanrifi no fu canon, —Bernabé huani. Nan Juanpan ahuun anu futsan tuqui huani Marcos. 
ACT.15.38	—Ma. Noncai Marcos iyoicaima. Noco Panfilia anoshon potani. No fu afanan yonotiroma. Afanan noco potatiroraca, —ishon Pablonun yoini. 
ACT.15.39	Fasi fochishmanantanancanashu pashcananfainnifo. Bernabé shashon Marcos Chipre ano iyoni. 
ACT.15.40	Ascano Pablonun Silas catonni afu yononon. Antioquía anoashu foataifoma icoinra huafo atofu ichanannifo. —Nocon Ifon, Pablo yafi Silas cushusharahuu mihuunoa yorafo yoinonfo, —ishon ato cufishonifo. 
ACT.15.41	Ascatan anoashu focashon Siria yafi Cilicia anoafo Jesushuunoa ato yoifoanfafainifo. Icoinra huafo pushurasifoti shinanmasharani Jesús tanasharanonfo.
ACT.16.1	Ascano Derbe ano Pablo yafi Silas noconifo. Anoashu chaimashta Listra ano fonifo. Nanno Jesús tanamisi futsan ahuun anu Timoteo ini. Ahuari Israeli shafo ini. Arifi Jesús icoinra huani. Apa Griegofo ini. 
ACT.16.2	Icoinra huafoan Listra anoa non Iconio anoafoan, —Timoteo nocofunu shararan, —huanifo. 
ACT.16.3	Ascacun Pablo ato ya Timoteo iyopaini. Iyoataima shinanni, —Nantifi uhuun caifo nan Israelifoanri tapiafo Timoteo apa Griego. Ascan uhuun caifoan amisifo cuscan un Timoteori foshqui rupa shatumatiro ahuunoa shinansharanonfo, —ishon shinanni. Asca huano atofu cani. 
ACT.16.4	Pushurasiti mapaicainicai Jesús fu rafumisifo doce non cushumisi futsanfori Jerusalén ano yononifo cuscan ato tapimani yoiafo cuscan huanonfo. 
ACT.16.5	Ascano nicacashon fasi icoinra huaquin finacoinnifo. Paratama yorafoanri icoinra huanifo.
ACT.16.6	Asia mai ari Jesushuunoa yoifopaiyaifoan Diospan Yoshin Sharapan, —Asia mai ari foyamacahuun, —ato huani. Ascaino Frigia yafi Galacia ano mapaifaini fonifo. 
ACT.16.7	Anoashu Misia mai pasoato ano noconifo. Anoashu pushurasi futsan Misia anoashu Bitinia ano fopaiyaifoan, —Ari foyamacahuun, —Jesús ahuun Yoshin Sharapan ato huani. 
ACT.16.8	Ascano Misia finonfaincani Troas ano noconifo. 
ACT.16.9	Nococashon nan yamutan Pablonun ahuun namapan oinni nocofunu Macedonia anoaton, —Macedonia ano ohuu. Noco tapimashquin, —ishon yoini. 
ACT.16.10	Moishon Pablonun noco yoini, —Natian Upa Diosin noco Macedonia ano nichipai tsain shara Jesushuunoa non ato tapimanon, —ishon noco yoini. Ascano non ati shara huani samamashta afu cashquin.
ACT.16.11	Ascan Troas anoashu shashon nanucaini non cani. Mai ano ocuma rafu unu tapia rafu ahuun anu Samotracia ano cayacafi non pocufaini cani. Anoashu iyoco futsaino non pushurasi Neápolis ano noconi. 
ACT.16.12	Anoashu non pushurasi ahuun anu Filipos ano cani. Nan Macedonia mai ano. Macedoniafoan aton niaifofo nanno icafo ini. Nanno non osha rananyoni. 
ACT.16.13	Tunutitian pushurasi pasoato non unu cusumunri cashon. Non nica nanno ichananmisi Upa Dios cuficani. Nocoshon man non oian ainfofo nanno ichananfo. Ascan tsaoshon non ato Diosin tsain tapimani. 
ACT.16.14	Nannoshon ainfo futsan noco nica ahuun anu Lidia. Pushurasi ahuun anu Tiatira anoa ini. Pano mapash inanmitsamisi. Dios cufinmisicoin. Pablonun Jesushuunoa yoiaiton nocon Ifohuunshon ahuun nomuran icoinra huani.
ACT.16.15	Ascaiton icoinra huaino ahuun yorafoanri icoinra huanifo. Icoinra huaifoan ato unu muran iquimani Jesús aton Ifocun ismashcaquin.
ACT.16.15	—Man tapia unrifi nocon Ifo Jesús un icoinra huaquin uhuun pushu ano fucahuun un mato pimanon. Nanno man itiroran, —ishon Lidia noco yoini.
ACT.16.16	Ascatan shafa futsan non afanan cufimisi ano foanno shomaya nocoqui noconi. Futsafoan aton oinmati yoshin chaca ahuun nua. Nanton inonpacoai cuscan yoshin chacahuunshon ato onanshopaoni. Onanmafoan ato yoini. Ato yoiaiton ahuun ifofo pui inannifo. 
ACT.16.17	Nanton Pablo yafi noco mufoquin oi ashcafinin yoifoni,
ACT.16.17	—Nan nocofunufofin nan Diosin nantifi finoanton ahuun oinmatifo. Ahuunscashumain non Dios fu ipatiroquin noco yoi fuaforan, —ishon yoini.
ACT.16.18	Shafa ranan noco ascasi huafoanfafaini. Noco fucash huamisi. Pablonun afanan tunuyamacaiquin ifiacucahuan yoshin chaca shomaya fu imisi isca huani,
ACT.16.18	—Jesucristohuunshon un mia yonoicai. Na shomayamaquinoashu catahuun, —huani. Ascan huatapaiyaino samamashta amaquinoashu cani.
ACT.16.19	Shomayaton ahuun ifofoan oincaquin shinannifo, —¡Ohua! Nocon yonoticai afanan yoshin chaca afu icama. Afanancai inon pacoai cuscan yoitiroma. Ascan tsoancai afanan ahuunshon noco pui inainmaran, —ishon yoinifo. Ascashon Pablo yafi Silas achinifo. Achishon aton niaifofoan pushu ano ato sharafonifo.
ACT.16.20	—Nan nocofunu rafutan Israelifoan nocon pushurasi ano yorafo fucash huamacoin ato shinanchacamacani. 
ACT.16.21	Noco amapaiyai cuscacai Romano niaifofoan noco yonomisima. Noncai afanan ascatiromaran, —ishon aton niaifofo yoinifo. 
ACT.16.22	Yorahuanrasifoan nannorisi yoinifo. Ascano niaifofoan yonocun aton sahuuti pucashon ihuin ato coshaqui futsanifo. 
ACT.16.23	Man coshaquin futsatan cunu muran ato iquimanifo. —Na rafu cushusharahuu. Chifi ichoafoanno non mia rututiroquin, —ishon niaifofoan ranushumua cushumisi yoinifo. 
ACT.16.24	Ascan huaifoan nicaquin fasi ocu murancoin ato iquimani. Ihui rafu oyucuruamashon aya ato tsaoni.
ACT.16.25	Ascano yamunacucahuanaino Pablo yafi Silas Upa Dios cufinyanan fanainnifo. Ascaiton atofu iquiafoan nicanifo. 
ACT.16.26	Ascatanaino fasicoin mai nayanaiyainacahuani. Ascaino a cunu ahuun quishifo tsucu tsucusini. Ascatanaino cunu fupotifo afincoin fupucui futsuni. Ascatapaiyaino cunopan ato munushafo afincoin oshoriquitan mushorimuni. 
ACT.16.27	Ascaino ranushumua moinacahuaquin oian a cunu fupotifo man fupucui futsua ini. Ascaiton oin ahuun nopu tsitsucumutan afiri chachipaini. 
ACT.16.28	Ascaiton Pablonun oi ashcafinin yoini,
ACT.16.28	—Ascayamahuu. Mifiri rutuyamahuu. Tsoa raqui caamaquin, —huani.
ACT.16.29	—Chi otashon ua fushoriscahuun, —ranushumuaton futsa huani. Otafurani Pablo yafi Silasqui ichoni ato naman tsitsaotoshini. Fasi tari tari yanan. 
ACT.16.30	Funinaca huan ato rafu chifi caimani.
ACT.16.30	—¿Ahuuscashomun uhuun chaca un shatutiroquin Upa Dios fu ipashquin? —ishon ato yocani.
ACT.16.31	—Nocon Ifo Jesucristo icoinra huashu min non min yorafori man Dios fu ipatiroquin, —ishon Pablo futan Silaspan yoinifo.
ACT.16.32	Asca huacatan nocon Ifo Jesús ahuun tsain a yoifain pushu anoafori ato yoini. 
ACT.16.33	Asca huacashon unu fitan coshafo ano puchoquin futsafoanno a pushu muran icafoti ato unu muran iquimapacuni icoinra huacashon ismanonfo. 
ACT.16.34	Asca huano ranushumuaton ahuun pushu muran iquimani ato pimashquin. A yafi ahuun yorafoti Dios icoinra huashu aton nomuran fasi unimanifo.
ACT.16.35	Ascano man shafano ahuun niaifofoan aton niaifo patasharifo aqui nichinifo, —Pablo yafi Silas caimanonfo ato yoitacahuun, —ishon ato nichini. 
ACT.16.36	Ranushumuaton Pablo yoini,
ACT.16.36	—Niaifofoan yonoa natian man casharatiroran, —ishon ato yoini.
ACT.16.37	Nicaquin Pablonun ranushumua niaifofo yoini, —Norifi non Romanofofiacun noco yocashoma yorafoan ointaifi noco coshamanafo. Non ahua chaca huayamafiacun ascan natian tsoa yoishoma noco caimapaicani. Ma. Noncai ascaran tapipaimaficain. Niaifofo aafi funonfo noco caimashquin. Nannori ato yoitacahuun —Pablonun ato huani.
ACT.16.38	Yoiaifo cuscan ranushumuafoan aton niaifofoqui chaninifo. Pablo yafi Silas Romanofori nicacani niaifofo fasi ratucoinnifo. —¡Ohuashta! Nocon niaifofoan anori nicacaquin noco asca huatiroran, —ishon yoinifo. Musucani. 
ACT.16.39	Ascano ato ano fonifo ato yoisharapai focani. —Nocon pushurasi anoashu fosharatacapun, —ato huanifo. 
ACT.16.40	Ascano cunu murannoashu focani Lidia pushu ano fonifo. Nan anoshon icoinra huafo Jesushuunoa yoisharanifo aton ointi fupi huanonfo. Yoicatan atomaquinoashu fonifo.
ACT.17.1	Ascatan focani Anfípolis yafi Apolonia mapaifainifo. Tesalónica ano noconifo. Nanno Israelifoan aton ichananti pushu ini. 
ACT.17.2	Ahuun fuyamisi cuscan iquishon tunuti rafu non fustitan Pablonun ato Diosin tsain yoini.
ACT.17.3	—Cristo noco omitsiscashoni. Naafiacun funimani. Jesushuunoa un mato tapimai nanfin Cristoquin. Upa Diosin catonni nocoqui nichishquin, —ishon Pablonun ato yoini.
ACT.17.4	Nicacaquin atirifi Israelifoan ato futan icoinra huanifo. Griego ichapafo non ainfofoanri nicacoinpainifo afoanri icoinra huanifo. 
ACT.17.5	Ascano Israelifoan aton niaifofoan Pablo yafi Silas nicacoiainfoan oincani fasi ato rafuqui sinacoinnifo. Ascashon a inanmitsamisifo anoa focashon nocofunu shanishunifo fuchinifo. —Pablo yafi Silasqui tsain chaca huatacahuun yorafoanri nicashon afori atoqui sinanonfo, —ishon ato yononi. Asca huacatan fonifo yoifocani. Ascashon Pablo yafi Silasqui tsain chipunifo. Yorahuanrasi fasi mucanifo. Mucacatan nocofunu ahuun anu Jasón pushu ano fonifo Pablo yafi Silas achipaifocani. Yorahuanrasi muran caimapaicaquin ato asca huanonfo. 
ACT.17.6	Ato fuchiyamacaquin Jasón yafi icoinra huaa futsafo achinifo. Achicashon niaifofo ano ato iyonifo. Iyoshon isca huanifo,
ACT.17.6	—Pablo futan Silaspan manifoti anoafo shinanchacamamisifo. Natian nuno nocon mai anori man fuafo. 
ACT.17.7	Nan Jasón ahuun pushu muran ato iquimana. Nan rafu nocon niaifo Cesari noco yonomisi cuscan nicacasmanifo. Ascashon yoiafo, “Nocon niaifo futsan. Ahuun anu Jesusran,” ishon nan rafutan yoiaforan, —ishon oi ashcafinin yoinifo.
ACT.17.8	Nicacani niaifofo yafi yorahuanrasiton aton nomuran fasi shinanchacanifo. Ascashu mucanifo. 
ACT.17.9	—Noco pui inancahuun mato nichinonran, —ishon niaifofoan Jasón yafi futsafo yoinifo. Ascaiton ato inainfoan ato nichinifo.
ACT.17.10	Ascacashon icoinra huaa futsafoan Pablo yafi Silas yamutan ato Beria ano nichinifo. Nococatan nan rafu Israelifoan aton ichananti pushu muran iquinifo. 
ACT.17.11	Iquicaintan ato Jesushuunoa tapimani. Bereafocai Tesalonicafo cuscarafoma. Pablo futan Silaspan ato yoiai cuscan fasi nicapainifo. Nicacatan shafatifi Diospan tsain oinnifo iconmain Pablonun ato yoiaquin. 
ACT.17.12	Ascano Israelifoan icoinra huanifo. Griego ainfofoanri nicacoinpainifo afoanri icoinra huanifo. Griego nocofunufoanri icoinra huanifo. 
ACT.17.13	Ascaifoan Pablonun Bereafo Diosin tsain tapimani Tesalónica ano nan Israelifoan icafo nicacani. Berea ano focashon aqui tsain chaca huanifo. Yorahuanrasi nicacani aqui tsain chaca huaa. Ascano aton nomuran shinanchacamanifo Pablo nicanonfoma. 
ACT.17.14	Ascano Jesús tanamisifo nanno musucaquin Pablo unuhuan cusumunri nichinifo chaca huanonfoma. Cafiashu Silas yafi Timoteori Berea ano nituyonifo. 
ACT.17.15	A fu focani Atenas ano iyonifo. Nannoashu afanan nasofainifo. Pablonun ato cunu inanno Silas yafi Timoteo inanonfo, —Uqui furiscacahuun, —ishon ato cunushoni.
ACT.17.16	Nannoshon ato manaquin oian Atenas anoafoan ahuarafo fasi ichaparasi rami huacashon, —Nocon diosiran, —huaifoan. Oinquin ahuun ointi fucash huariapaoni, —¡Ohua! Ahuuscaquin Diosicoinmafo icoinra huacanimun, —ishon ahuun nomuran shinanni. 
ACT.17.17	Ascaino Israelifoan aton ichananti pushu muran iquini ahuun caifo yafi Griegofoan Diosin icoinra huapaiyaifoan Jesushuunoa ato yoini. Ichananti pushu murannoa fustima chifinoa inanmitsamisifori shafatifi nan nicapaiyaifori ato yosini.
ACT.17.18	Ato yoiaino futsafo aqui noconifo afu fochishmanantanancani. Atirifoan shinannifo non apaiyai cuscafin non huatiroquin noco unimamanon. Nanfoan anu tuqui huani Epicureofo. Atirifoanri shinannifo ahuara ahuuscarafiaino non tunutiroran ishon shinannifo. Nanfo anu tuqui huani Estoicos. Nan rafu Epicureofo non Estoicofori Pablo fu fochishmanantanannifo. Yoinifo,
ACT.17.18	—Nan tsainmisi fahua cuscara. Raquiri noco yoipaimun, —ishon atirifiton yoinifo.
ACT.17.18	—Dios futsafo noco icoinra huamapairan, —ishon atirifoanri yoinifo. —Pablonun noco Jesushuunoa yoia. Naafiashu funini noco yoiaran, —ishon yoinifo.
ACT.17.19+ACT.17.20	Yoifiacashon Areópago ano Pablo iyonifo. Nanno ichananmisifo ahuarafo futsahuunoa nicamisifo. —Min noco tapimapaiyai cuscan tsoa nicamisima. Non tapipaicain. Min yoiai cuscan funacoin. Tsoacai anori nicayomisima. Ascan afanan noco yoihuu nonri tapinon, —ishon yoinifo. 
ACT.17.21	Nantifi nan Atenas ano icafo non yora futsafori ichananmisifo yoinanshquin. Ahuarafo tsoan anori nicayomisima yoipaicani. Atirifiton nicashon atirifi yoinifo. Ahua futsacai huanifoma.
ACT.17.22	Ascaifoanno nan ichananmisifo ahuun anu Areópago anoashu Pablonun aton ointaifi ninacahuan ato yoini.
ACT.17.22	—Atenasfoan ua nicacahuun un mato yoinon. Mun oian manfin Diosihuunoa fasi tapipaimisifoquin. 
ACT.17.23	Nuno man icano un cahuacacainquin mun oian man cufimisi anoshon man cunuquin isca huaa,
ACT.17.23	“Dios futsa tsoancai onanmisima non cufipairan”
ACT.17.23	ishon man cunua. Mancai nan Dios onanmisima. Ahuunoa natian un mato tapimaicain.
ACT.17.24	Diosin nantifi mai anoafoti non nai murannoati onihuaniquin. Aton ifon inon. A yorafoan pushu huaa murancai Diosin icama. 
ACT.17.25	Atofin yorafoti nimafain noco shacaimaquin. Asca acai ahua yopaimafinquin. Non yorafoancai non ahua Dios ashotiroma ahuatsi yopaiton.
ACT.17.26	Diosin nocofunu onihuaquin tau huani. Na nocofunuhuunoashu manifoti caicani. Aafin yononi raquifomain icanicain. Ahuuti farimain itirofoquin arusu fusti tapia. 
ACT.17.27	Nantifi asca huani manifoti afu ipainonfo. A funaquin fuchishcaquin. Ascafia nocoti chai huaama. 
ACT.17.28	Ahuunoashu fusti non nitiro. Noco nimayamainocai non ahuuscatiroma. Arusu noco nimatiro. Maton tapimamisifoan cununi cuscan, “Non Diospan facuforan,” ishon cununi.
ACT.17.29	Iconcucain nocofununcai afin Dios oni huatiroma. Cuno chashna faca facaitsa iyamarai cuno oshopa iyamarai toquiri nocofunufoan rami huafiatirocai Diosin ascarama. 
ACT.17.30	Ascapaonifiashocai Dios onanmisifoma. Ascafiaifoan ato onaintimapaonima. Ascafia natian nantifi manifoti anoafo ato yonoa aton chaca shatushon icoinra huanonfo. 
ACT.17.31	Jesús naafiacun funimani. Ascancunfin non tapitiroquin Upa Diosin a catonni nantifi yorafoti cayacafi shara yoinon afu ipaiyamarai omitsispacunacafo muran focani. Upa Diosin inonpacoai cuscan shinanni ahuutianmain iquicain, —nicacaquin ato huani.
ACT.17.32	Jesús nafiashu funini nicacani atirifi shuchinifo. Atirifoanri yoinifo isca huaquin,
ACT.17.32	—Shafa futsan afanan noco yoihuu non nicanon, —ishon Pablo yoinifo.
ACT.17.33	Ascatan ichananmisifo anoashu Pablo cani. 
ACT.17.34	Nocofunu fustirasiton Jesús icoinra huacashon Pablo tanacoinnifo. Futsan ahuun anu Dionicio. Nan Areópago ano atofu ichananmisi ato yoi. Ainfo futsa ahuun anu Dámaris. Futsafoanri icoinra huanifo.
ACT.18.1	Ascano chipo Pablo Atenas anoashu Corinto ano cani. 
ACT.18.2	Nocoano nocofunu yafi ahuin nantianri mai futsariashu noconifo. Nocofunun ahuun anu Aquila. Israeli Ponto anoashu cainni. Ahuin Priscila arifi Israeli shafo. Nan rafu Italia ano imisifo. Ascan Italiafoan aton niaifon ahuun anu Claudio potani isca huaquin, —Nantifi Israelifo Roma anoashu fotacahuun, —ato potani. Ascanofin Aquila yafi Priscila Italia anoashu Corinto ano ramashta noconifo. Pablonun atohuunoa nicafaini aton pushu ano cani. Ato onaincai. 
ACT.18.3	Nan rafutan pano pushu icushaino. Pablonunrin ato futan icushpaoni. Ascano nanno nituyoni ato futan yonoi. 
ACT.18.4	Asca huacatan tunutitiantifin Israelifo aton ichananti pushu muran iquini Jesucristo icoinra ato huamapai.
ACT.18.5	Ascano Silas yafi Timoteori Macedonia anoashu aqui funifo. Nocoafono Pablonun Israelifo Jesushuunoa yoifoanfafaini. Nan fusti yoini. Ahua futsan yoinima. —Jesús Diosin catonni, nanton ahuun facuran, —ishon ato yoini. 
ACT.18.6	Ascafia Pablonun ato yoifiaino nicatimanifo. Aqui tsain chaca huanifo. Ascaifoan aton ointaifi ahuun sahuuti pucatan tatan ani aton fuyamisi cuscara ato oinmaquin. Diosin tsain nicacasmaifoan ato oinmaquin.
ACT.18.6	—Man ua nicacasmai. Ascan man omitsiscainocai uhuun nuama. Matohuunfin nuaquin. Diosin ua yonoa cuscan un mato yoifiaino man ua nicacasmai. Ascan un afanan mato yoitamarocon un nocon caifoma un yoi cairan, —ishon ato yoini.
ACT.18.7	Yoitan aton ichananti pushu murannoashu chaimashta Ticio Justopan pushu ano cani. Nanton Upa Dios noicoinquin cufipaoni. 
ACT.18.8	Ascan ichananti pushu niaifoan ahuun anu Crispo arifi Jesús icoinra huani. Nantifi ahuun yorafoanri icoinra huanifo. Corinto anoafoanri icoinra huaifoan ato unu muran iquimanifo. 
ACT.18.9+ACT.18.10	Ascano yamu futsan Pablo ahuun namapan nocon Ifo Jesús yoini, —Ratuquima uhuun tsain ato yoifoanfafaincahuun. Shatuquima. Un mifu icaquin. Tsoan mia ahuusca huanonma. Nuno nan pushurasi ano uhuun yorafo ichaparan, —ishon yoini. 
ACT.18.11	Ascano nanno Corinto ano nituyoni. Fari fusti yafi nushmancayan Diospan tsain ato yosipaoni.
ACT.18.12	Ascatan Acaya mai anoa Galión aton niaifo. Nantianri Israelifo ichanannifo Pablo achishcaquin. Achishon ato niaifo ano iyoshquin.
ACT.18.13	—Na nocofunun yorafo amaquiri yosifoanfafaini. Nocon shunifoan noco yononi cuscan ato anorima shinanmaniran, —ishon yoinifo.
ACT.18.14	Pablonun cumapaifiaino niaifo Galión ato yoini,
ACT.18.14	—Israelifoan man ua yoicun na nocofunumain onanshta chaca iyamarai fasi chaca huacoinnamainquin un mato nicacuana. 
ACT.18.15	Ascatamarocon maton shunifoan yosini cuscahuunoa ua yoifain maton caifoan aton anuhuunoa yoifain maton caifo yonoa cuscan ua yoipai. Uncai afohuunoa nicapaima. Mafin man afo arotiro. 
ACT.18.16	Umaquinoashu fotacahuun, —ato huani.
ACT.18.17	Foaifoan Sóstenes ichananti pushu ifo achinifo. Achicashon niaifofoan aton ointaifi sutunifo. Asca huafiaifoanno niaifon Galión ato pusanima. Atohuunoa tapipainima.
ACT.18.18	Ascatan Pablo Corinto mai ano shafa ranan nituyoni. Nanno iyoano Upa Diosin yoiyoni cuscara a cushusharanon ahuun caifoan aton fuyamisi cuscara ahuun fo marucuni. Upa Diosin cushusharano cataima marucuyoni. Ascatan Priscila yafi Aquila fu Pablo cani. Icoinra huafomaquinoashu Corinto anoashu shasho nanufaini fonifo. 
ACT.18.19	Efeso ano nococatan Priscila yafi Aquila shasho naqui nichifaini cai Israelifoan aton ichananti pushu muran Pablo iquini ahuun caifo fu yoinanshquin. 
ACT.18.20+ACT.18.21	—Cariyamahuun. Nuno nituyohuun noco Jesushuunoa paratama yoiyoshquin, —ishon yoinifo. Ascaiton ato yoini. —Ma, Uncai natian nitutiroma. Ascafia Upa Diosin ua nichipaiyaino un matoqui afanan otiroran, —ishon ato cumani.
ACT.18.20+ACT.18.21	Yoitan Efeso anoashu shasho nanucaini cani. 
ACT.18.22	Cesarea ano mapufaini anoashu Jerusalén ano cani. Icoinra huafo fu ichanain ato yoisharani. Ascatan ato anoashu Antioquía ano cani. 
ACT.18.23	Nanno nituyoni. Ascatan nannoashu cahuancacaiquin ato Jesushuunoa yoini. Galacia yafi Frigia mai ano cahuancacaini Jesús tanamisifoti ato yoisharai Jesús tanaqui finasharanonfo.
ACT.18.24	Israeli futsan Alejandría anoashu cainni ahuun anu Apolos. Nantianri Efeso ano oni. Diosin tsain fasi tapicoinni. Tsain fasi shafacafi yoimisi. Yorafoan nicapainifo. 
ACT.18.25	Nocon Ifo Jesushuunoa Apolos nicapaoni. Tapini cuscan fasi cayacafi yosini. Jesushuunoacai atirifi tapishara inima. Juanpan yosini cuscan fusti tapini. —Maton chaca shatucahuun. Diosin icoinra huacahuun, —ishon. Nan fusti ato yoini. 
ACT.18.26	Ascatan ichananti pushu muranshon ato ranotama yoisharani. Ascaiton Priscila futan Aquila nicacoinnifo. Ascashon, —Nocon pushu ano ohuu, —huanifo. Oano Jesushuunoa fasi paratama yosinifo.
ACT.18.27	Ascano Apolos Acaya mai ano capaini ato Jesushuunoa yoipai. Icoinra huafo nicacani, —¡Aicho! Min shinan cuscan shara. Non Jesús tanamisifo ano cunu fomatiro mia nicasharanonfo, —ishon yoinifo. Ascatan atoqui nocoshon Diosihuunshon ato Jesushuunoa yoisharapaoni. Ascaiton nicacaquin icoinra huafoan aton ointi unimacoinnifo. 
ACT.18.28	Ascafia atirifi Israelifoan, —Jesuscai Diospan furunma. Upa Diosincai nichinima. Nocon Cristomafinquin, —ishon yoinifo. Ascaifoan —Man shinain cuscacai anorima. Un mato tapimai Diospan tsainhuunshon Jesusfin Diospan Furunquin. Aafin nocon Cristoquin, —ishon Apolos yorafoan ointaifi shafacaficoin ato yoini. Ascaitocai tsoan cumanima.
ACT.19.1	Ascatan Apolos Corinto ano iyoashu Pablo machi fai tapiaton cai afanan Efeso ano noconi. Nocoshon Jesús tanamisifo fuchini.
ACT.19.2	—¿Man icoinra huashon man ahuun Yoshin Shara fiamun? —ishon Pablonun yocaiton. —Ma. Noncai ahuunoa nicayomisima, —huaifoan.
ACT.19.3	—¿Ascashon man unu muran iquipacunitian man raquiri yoiamun? —ishon ato yocaiton.
ACT.19.3	—Juanpan noco yosiaino noco unu muran iquimani cuscan non yoiaran, —ishon yoinifo.
ACT.19.4	—Juanpan yoini isca huaquin, “Maton chaca shatucahuun Diosin tanasharashquin un mato unu muran iquimanon.” Ascatan yoiari “Chipo Jesús oshquiquin icoinra huacahuun,” ishon Juanpan noco yoiniran, —ishon Pablonun ato yoini.
ACT.19.5	Nicacatan —Norifi nocon Ifon Jesús non icoinra huairan, —ishon yoinifo. Yoiaifoan ato unu muran iquimani. 
ACT.19.6	Ascashon Pablonun ato manmainno Diospan Yoshin Sharapan ato imaino tsain futsanman inifo. Diospan tsainri yoipacunifo. 
ACT.19.7	Doce icuana inifo.
ACT.19.8	Ascano Pablonun Israelifoan ichananti pushu muran iquishon ranotama ato Jesushuunoa yoini. Oshu rafu non fusti ato yoipaoni. Upa Diosin ato iquinahuunoa ato yoipaoni. Nicacaquin atirifoan icoinra huanifo. 
ACT.19.9	Ascafiaino atirifoanri nicacasmanifo. Icoinra huacasmacaquin, —Jesushuunoashucai non Upa Dios fu ipatiromaran, —ishon yoinifo. Ascaifoan nicai Pablo atomaquinoashu cani. Afanan atofu ichanannima. Pushu futsa ano tapimamisifo ano cani. Nan pushu anu tuqui huanifo Tiranoran, huanifo. Jesús tanamisifo afu iquinifo ato shafatifi tapimanon. 
ACT.19.10	Fari rafutan nan pushu muranshon ato Jesushuunoa tapimani. Ascano Israelifo futan yora futsafoan Asia mai ano icafoan nocon Ifo Jesús tsain nicanifo.
ACT.19.11	Nantianri Upa Diosin Pablohuunshon tsoan oinyomisima cuscara ato ismani. 
ACT.19.12	Isinin imisifo yafi yoshin chaca atohuun nuufafaina ahuun panuela iyamarai ahuun sahuutifo muncanashu cayariscatanifo. Yoshin chacafo atomaquinoashu cuyofoni.
ACT.19.13	Ascaifono Israelifo futsafoan nicacani Jesús icoinra huayamafiamisishaqui pushurasiti foanfafainnifo Jesús ahuun anuhuunshon yoshin chaca atomaquinoa potapaicani. Isca huanifo, —Pablonun Jesushuunshon yoimisi. Ahuunshon un mato yonoi atomaquinoashu fotacahuun, —huanifo.
ACT.19.14	Nocon yorafohuunshon Dios cufimisi niaifo futsan ahuun anu Esceva ahuun facufo sieteton asca huapainifo. —Jesushuunoashu amaquinoashu catahuun, —huanifo.
ACT.19.15+ACT.19.16	—Jesús onanfain. Pablori mun onan. ¿Manmun tsoaquin? —yoshin huani. Yoshin chacapan yoiaino nocofunu yoshin chacayaton ato achini. Ato fasi sutupacuni aton sahuuti fashnufain ato imi tohuuni. Ascaino pushu murannoashu chitoria ichonifoquin. 
ACT.19.17	Atohuunoa Efeso anoafo Israelifo non yora futsafori nicacani ratui futsunifo. —Nocon Ifon Jesús fasi shararan, —huanifo.
ACT.19.18	Ascashon Jesús icoinra huafoan aton ointaifi chaca huafo cuscan yoinifo. 
ACT.19.19	Yofufoan aton yofu shatushon Jesús ifoannifo. Aton libro murannoa cununifo cunufo ahuuscashomain yoshin chacanun yonotiroquin cunupaoni. Ascan nan cunufo ichanan huacashon aton ointaifi coanifo. Shinanniquin nan cunufo nantifi fasi chicoin. Cincuenta mil aton pui nuua ini. Ascafiacun coanifo. 
ACT.19.20	Asca huacashon maifoti anoafoan nocon Ifo Jesús tsain nicanifo. Ahuun tsainhuunshon finacoinnifo icoinra huafoan Jesús tanacoinnifo.
ACT.19.21	Ascatan Diosin ahuun Yoshin Sharapan Pablo shinanmanaino yoini, —Un natian Efeso anoashu Jerusalén ano cai. Caquin un Macedonia yafi Acaya ano un mapufainicai. Jerusalén ano nituyoshquin un anoashu un chipo Roma ano cairan, —ishon shinanni. 
ACT.19.22	Ascano afu yonomisi rafu Timoteo yafi Erasto Macedonia ano nichiyoni. Afincoin Asia muran nituyoni.
ACT.19.23	Nantianri Efeso anoafoan Jesús fustihuunoashu Apa Dios ari nocotiro nicacani atirifo fasi mucacaquin tsain chipunifo. 
ACT.19.24	Isca huaquin. Nanno nocofunun ahuun anu Demetrio. Ahuun yono ahuarafo rami huapaoni. Cuno oshopafo huapaoni. Nan cuno oshopari ainfo ointsa ramihuani. —Nan nocon diosiran, —ishon, —Ahuun anu Artemisa, —huanifo. Futsafori afu cuno oshopa ainfo ramihuafo uhuapamafori, —Artemisa ointsaran, —huanifo. Ascan inanmitsashon ahuun rafanan pui finonfo.
ACT.19.25	Ascano Demetrio nantifi ascaran yonomisifo ichanan huani ato tapimashquin. —Uhuun yoramishtichin, man man tapia non nocon dios Artemisa rami huaa non inan mitsashon ahuun rafanan pui ichapa non fimisi. 
ACT.19.26	Ascafia man man nicamisi na nocofunu Pablonun noco yora ichapafo Efeso anoafo amaquiri shinanmana. Non rami huafocai diosima. Ahuamafinquin ato huamisi. Ascan yoimisi cuscan atirifiton icoinra huafo. 
ACT.19.27	Pablonun yoiai cuscan musucoin. Nocon yorafoan icoinra huacashocai afanan rami huafo rafanancai non pui fitiroma. Non funotiro. Nocon pui fusticai non funoima. Tsoancai afanan nocon dios Artemisa pushu muran ichananpaitiroma. Nantifi manifoti Asia muran natian Artemisa cufiafo. Ascan Pablonun yosian cuscan icoinra huafoan yoitirofo, “Artemisacai ahuama. Nocon diosimafinquin,” ishon yoitirofo. Ascano nocon dios Artemisa non funotiro, —ishon Demetrio ato yoini.
ACT.19.28	Nicacatan fasi sinacaquin oi ashcafinin yoinifo, —Artemisa tsoa futsa cuscarama. Nonfin Efesofo nocon diosinran, —ishon oi ashcafinin yoirianifo.
ACT.19.29	Ascaiton pushuhuanrasi anoafoan nicanifo. Samamashta fasi mucanifo fucash tapinifo. Ascashon Pablo fu foanfafainmisi rafu Gayo yafi Aristarco achinifo. Ichananti pushu uhuapa ano ato iyoriscanifo. 
ACT.19.30	Nicatan Pablo nan pushu uhuapa muran iquipaifiaiton Jesús tanamisifo futsafoan a iquimacasmanifo. Pabloqui musucaquin. 
ACT.19.31	Nan Asia mai anoa aton niaifofoanri Pablo noicaquin cunu fomanifo, —Pablonun ichananti pushu uhuapa muran iquiyamapun mia asca huatirofoquin, —ishon cununifo.
ACT.19.32	Ascaino yorahuanrasi ichananti pushu uhuapa murannoashu fasi mucai futsunifo. Atirifoan futsanori shinainno fasi shinanquin futsanifo. Atirifi yorafoan, —¿Ahuuscaimun non ichananti pushu uhuapa muran non iquiamaquin? —huanifo. 
ACT.19.33	Israelifoan ahuun anu Alejandro fuchicashon putsiqui putsiqui anifo. —Ato yoihuu matsipacunonfo, —huanifo. Ascaifoan ato mushanshon inacahua ato yoini, —Pusiyamacahuun. Un mato cayacafi yoisharanon, —ishon Alejandron ato yoini. 
ACT.19.34	Ascafia, —Nan nocofunu Israeliran, —huacashon tsoan nicapaima. Tsain chipuquin hora rafu oi ashcafinin oi fusti nicatsa yoirianifo, —Nonfin Efesofoquin. Nocon dios Artemisa ahuamamishti huatiroran, —ishon oi ashcafinin yoirianifo.
ACT.19.35	Ascaifoan niaifo futsan ato, —Tsainyamacahuun, —mushanshoquin huani. Ascaino pusinifoma. —Efeso nocofunufoan ua nicacahuun. Nantifi manifoti anoafoan tapicani nonfin Efesofoquin. Non Artemisa pushu cushushomisi. Ahuun rami huati nai murannoashu pacuaran inifo. Nanrifi non cushushomisiquin.
ACT.19.36	Tsoancai, “Aririmaran” huatiroma. Ascacun ahuuscain man mucain. Puusiyamacahuun. Man mucaquin man chaca huatiroquin. 
ACT.19.37	Nan nocofunufoancai ahua chaca huamisima. Ahua onuyamafain nocon dios Artemisaqui tsain chaca huayamafiamisifoan ato nuno ihuua. 
ACT.19.38	Demetrio yonomisifo futan tsoan tsain chaca futsaqui huapai. Nocon niaifofo yoicahuun nicanonfo. Atoqui yonotiro. 
ACT.19.39	Ahuara futsan yoipaiqui niaifocoinfo yoitiro afoan arotirofo. 
ACT.19.40	Man natian chaca huaa cuscan niaifofoan nicashon noco asca huatirofo. Na yorafoan ahua chaca huayamafiamisishaquin man tsain chipuin man mucai. Ascan niaifofoan noco yocaifoan ahuuscain mucacanimun noncai raquiri huatiroma, —ishon niaifoan ato yoini. 
ACT.19.41	Anori yoitan niaifoan ato nichian fonifo.
ACT.20.1	Ascano mucacani matsiaifoanno Pablonun Jesús tanamisifo cunani aqui funonfo. Aqui fuaifoan ahuun tsainhuunshon aton ointi fupi huamani. —Natian un mato shinan fainicairan, —ishon ato yoitan atomaquinoashu Macedonia ano cani. 
ACT.20.2	Caashon tsain shara Jesushuunoa atoti yoiacuni aton ointi unimanon. Asca Grecia mai ano nocotoshini. 
ACT.20.3	Nanno oshu rafu non fusti nituyoni. Ascatan Siria ano pocufaini capaifiaquin nica ahuun caifo Israelifoan rutupaiyaifoan nicai shinan futsashu Siria catamarocon Macedonia ano nasocainicani. 
ACT.20.4	Futsafo afu fonifo. Aton anufo futsan Sópater Berea anoa apa Pirro caino futsanfori Aristarco yafi Segundo Tesalónica anoafo foaino Gayo Derbe anoa caino rafunon fustiri Timoteo non Tíquico non Trófimo Asia anoashu afu fonifo. 
ACT.20.5	Nanfo rucun Troas ano fonifo nannoshon noco manacani. 
ACT.20.6	Ascainofin fusititian misi faranshashoma piinifo. Nan fusititian anaititan non Filipos anoashu pocufaini focani mucu fustiti oshan finontan non atoqui Troas ano noconi. Nocoashu siete oshatan nanno oshayoni.
ACT.20.7	Ascano Domingoaino non ichanan Jesús noco nashoni shinantani non misi torupacuashu pashcanain futsunon. Ascaino Pablonun ato Diosin tsain yoini. Iyoconaino cashquin yamunacucahuanaino ato yoiquin ununi. 
ACT.20.8	Nan pushu cuyacoin ahuun osa rafu non fusti. Nan osa manaon ichananni. Atirifoan aton otatifo funifo. Fomancayanri otai futsuni. 
ACT.20.9	Ahuun cunu pushfan ano tsaoashu pushcohuai ahuun anu Eutico. Pablonun fasi chai ato yoiriaino oshani. Fasi osha muranshu pacuni. Cuyacunoashu osa rafu non fusti anoashu pacuni. Pacuashu naani. 
ACT.20.10	Ascaino Pablonun aqui fotoshon icoancufoanni. Icoacufoan ato isca huani,
ACT.20.10	—Na pushcohuaihuunoa shinanchacayamacahuun. Man niaquin, —ishon ato yoini. —Yoiai cuscan icon afanan man niaran, —inifo.
ACT.20.11	Ascatan afanan Pablonun inacaitan misi torupacushon ato inan pacuni ato futan piishquin. Ascatan afanan ato yoiquin shafa huani. Shafaino atomaquinoashu cani. 
ACT.20.12	Ascano nantifi anoafo fasi unimaquin pushcohuai ahuun pushu ano iyonifo.
ACT.20.13	Ascatan Pablonun noco yoini, —Manfin shashon pushurasi ahuun anu Aso ano foicai. Unfin fain caicain matoqui chipo nocoshquin, —ishon noco yoini. 
ACT.20.14	Aso ano nocotan no fu shasho naqui nanupacucahuani. Nannoashu non Mitilene ano fonifo. 
ACT.20.15	Iyoconaino anoashu pocufaini non Quío cusumunri noconi. Shafa futsari non Samos cusumunri nocoshon nannoashu non Mileto pushurasi ano noconi. 
ACT.20.16	—Non Efeso ano rutiatiroma. Non Jerusalén ano nocoriscapai fusititian ahuun anu Pentecostés icaitian non nocopai. Asca Asia ano non Efeso anori non rutiatiromaran, —ishon Pablonun ato yoini.
ACT.20.17	Mileto anoshon Pablonun nocofunufo Efeso ano nichini icoinra huafo aton cushumisifo ihuunonfo. 
ACT.20.18	Nocoafoan Pablonun ato yoini isca huaquin, —Un mato muran nocoi tauashu un cani cuscan man man uhuunoa tapian. 
ACT.20.19	Nocon Ifo Jesús un yonoshona. Nocon caifo Israelifoan ua asca huapaifiaifoanno un mato muran isharamisi. “Pablo tsoa futsan cuscaramarancai,” un mato huamisima. Uncai mato anori shinanmapaimisima. Uaiyananrocon Upa Diosin ua yonoa cuscan un mato tapimapaoni. 
ACT.20.20	Ranotama un Diosin tsain mato tapimapaoni man Jesús tanasharanon. Ichananti pushu muran non pushufoti un mato tapimapaoni. 
ACT.20.21	Nocon caifo non nocon caifomari un tapimapaoni isca huaquin, “Maton chaca shatucahuun Dios shinanshquin. Nocon Ifo Jesús icoinra huacahuun,” un ato huapaoni.
ACT.20.22	Ascano natian Diospan Yoshin Shara ua yonoa cuscan un Jerusalén ano cai. Anoashumain un ahuuscai caicain uncai tapiama. 
ACT.20.23	Diospan Yoshin Sharapan ua yoia pushurasiti anoshon ua cunu muran iquimanaifo ua omitsiscamashcani. Nan fusti mun tapia. 
ACT.20.24	Ascafia un nocon Ifo Jesús yonoshoyamaino un nipaitiroma. Ua yonomapaiyai cuscan nan fusti un shinain. “Nantifi yorafoti Upa Diosin atohuun ramapai atohuun noicoin nan tsain shara ato yoitacahuun,” ua huani. Ua yononi cuscan un anaitipai.
ACT.20.25	Upa Diosin ato iquina anomain ahuu cuscaraquin un mato tapimamisi. Un mato tapima cuscan nicafiashocai man afanan ua oinnacama. 
ACT.20.26+ACT.20.27	Nantifi Diosin mato amapaiyai cuscan un mato yoimisi. Uncai shatumisima. Ascacun un mato Diosin tsain yoimisi cuscan nicacasmamisifo omitsiscapanacafo muran fotirofiacai uhuun nuama. Mun ato yoiyomisi.
ACT.20.28	Diospan Yoshin Shara matori yonoa Jesús icoinra huafo yoisharanon. Ascan oinfain. Isharacahuun. Diospan yorafo cushusharacahuun. Jesús ato nashoaino ahuun imi foni ahuun yorafo inonfo. 
ACT.20.29	Mun tapia un matomaqui caano amaquiri yosimisifo matoqui fucani mato funomacani. Masharo pofupan inafo cuyopaitiro cuscan. Nanscarifi aquin afoanrifi mato funomapaicani. 
ACT.20.30	Mato muranshonri mafin ranan chipo Diosin tsain iconquin amaquiri yoitirofo aton tanamisi inonfo. 
ACT.20.31	Ascacun ¡Oinfain! Un mato yosimisi cuscan ointiaquimayamacahuun. Fari rafu non fusti un mato shafatifi yosifafainpaoni Jesús tanasharanon. Uaiyanan un mato yosifafainpaoni man funononfoma.
ACT.20.32	Natian un Upa Dios cufin mato cushusharanon. Mato noiai cuscan ahuun tsain maton nomuran tapimanon. Nanfohuunshon ahuun curushu mato inantiro ahuun tsain tanasharanonfo. Asca huatan Diosin ahuun yorafo catonni cuscan ahuunari man inon. Ato inansharapaoni cuscan matori nanscarifi huatiro man afu ipanon. 
ACT.20.33	Tsain futsari mato yoinon. Uncai maton pui yafi maton sahuutifo un fipaimisima. 
ACT.20.34	Man man tapia un non u futan yonomisifo yopamisi cuscan unfin yonocain ahuun rafanan fishquin un yonomisi.
ACT.20.35	Man man tapian mato muran icashu un curushcai yonopaoni mato oinmashquin marifi curushcai yonoshon ahuun rafanan fishon ahuuomafoya isinincaifori man inantiro. Nocon Ifo Jesús yoini cuscan un ointiaquimama. Yoiri isca huaquin “Futsan noco ahuara inainno non unimafiatiro non futsafo inainno non mimacai unimatiroran,” ishon nocon Ifoan yoini. —Nannori Pablonun Efesofo ahuun tsain unutaqui yoini.
ACT.20.36	Ahuun tsain yoiquin anaititan ato futan ratoconun mai chachishon Upa Dios cufinifo. 
ACT.20.37	Cufincatan uaiyanan Pablo icoacufoannifo. 
ACT.20.38	—Mancai afanan ua oinnacamaran, —ato huaiton shinannifo. Fasi aton ointi noconifo. Ascashu afu unu cusumun fonifo. Pablo shasho naqui nanucainaino.
ACT.21.1	Ascano atomaquinoashu pashcapaiyamafiai non atomaqui pashcani. Shashon unuhuan pocufaincani non cayacafi pushurasi Cos ano non cani. Nannoashu iyoco futsaino pushurasi Rodas ano fonifo. Anoashu foi pushurasi Pátara ano noconi. 
ACT.21.2	Nannoa non shasho uhuapa futsan fuchini Fenicia ari caiton. Ascano ahuun nanufainifoi non atofu cani. 
ACT.21.3	Caquin non oian mai nushmancayan toomanhuan ahuun anu Chipre. Fari oai patashari finonfaini non Siria mai ano noconi. Nanno unuhuan cusumunri pushurasi ahuun anu Tiro. Ascano shasho naquishon aton mafo mapumanifo. 
ACT.21.4	Mapuinifoan non Jesús tanamisifoqui noconi. Non atofu osha siete nanno non nituyoni. Nanfoan Diospan Yoshin Sharahuunshon Pablo yoinifo, —Jerusalén ano cayamahuu, —huanifo. 
ACT.21.5	Jesús tanamisifo aton ainfofo ya aton facufori no fu pushurasi murannoashu unuhuan cusumunri fonifo. Nannoshon non nantififain ratoconun mai chachishon Upa Dios cufini. 
ACT.21.6	Ascatan —Non mato shinanfainnicairan, —ishon yoicatan munininantanannifo. Ascatan shasho nanufainifo. Ascaino aton pushu ari nasofainifo.
ACT.21.7	Ascatan Tiro anoashu foi non pushurasi Tolemaida ano noconi. Nanno non Jesús icoinra huaa futsafo fuchitan non atofu osha fustiyoni. 
ACT.21.8	Iyoco futsaino non Cesarea ano noconi. Felipe pushu ano non afu iyoi. Siete nan futsan catonni Felipe ato futan tushu pashcanan huafafainon. Ascafia ahuun yono cuyoano Felipe Jesushuunoa yoifoanfafainmisi inon. 
ACT.21.9	Ahuun facu shomaya rafu non rafuri Diospan Yoshin Sharahuunshon ahuun tsain yoipaonifo. Nanfo funuomafo ini.
ACT.21.10	Nanno non shafa ranan ini. Ascano Diosin tsain inonpacoai yoimisi ahuun anu Agabo Judea anoashu nocoqui noconi. 
ACT.21.11	Nocotan Pablonun ahuun nanushumuti fiantan ahuun munushumucain onushumushon yoini, —Nan nanushumuti Ifofin Israeli niaifofoan isca huashcaniquin. Ascashon niaifo futsafoanno iyoshcani. Anorifi Diospan Yoshin Shara ua yoiaquin, —Agabo ato huani.
ACT.21.12	Noco yoiai cuscan nicacaquin non Pablo yoini, —Jerusalén ano cayamahuu, —non huani. 
ACT.21.13	Noco cumani,
ACT.21.13	—¿Ahuuscain man uaiquimun? ¿Uarifi man uaimapaimun? Ua munushfain ua onushtiro. Jerusalén anoafoan ua rutufiatiro uhuun Ifo Jesushuunoashu mun itishara apaiyaifo cuscan ua huatirofo. Munfin itisharaquin uhuun Ifohuunoashu nashquin, —ishon Pablo noco yoini.
ACT.21.14	Noco nicayamaitocai non afanan ahua yoitiroma.
ACT.21.14	—Nocon Ifoan mia amapaiyai cuscan min huatiroran, —ishon non yoini.
ACT.21.15	Ascatan iyoco futsaino itishara huatan non Jerusalén ano cani. 
ACT.21.16	Jesús tanamisifo Cesarea anoafo no fu fonifo. Mnasón pushu ano noco iyonifo. Nan Chipre mai anoa ini. Nannoshon Mnasón futsafo futan Jesús icoinra huaquin tau huani. Ahuun pushu muran non iyoni.
ACT.21.17	Non nocoaino Jesús icoinra huafo nocoqui fasi unimanifo. —¡Aicho! Man man oaquin, —noco huanifo. 
ACT.21.18	Iyoco futsaino non Pablo fu Santiago icano cani. Icoinra huafo aton cushumisifori nanno inifo. 
ACT.21.19	—Uhuun yoramishtichin non fasi unimai matoqui nocoashu, —ishon Pablonun ato yoini. Ascano Diosihuunshon aton caifoma muranshon ato ashomisi cuscan ato tapimani.
ACT.21.20	Ascaiton nicacani, —¡Aicho nocon Diosin shararan! —huanifo. Ascano Pablo yoinifo, —Nocon yorashta non mia yoisharapai. Man min oian nocon caifo Israelifo ichapafoan Jesús icoinra huafo. Nocon shuni Moisés noco yononi cuscari fasi tanasharapaicani. 
ACT.21.21	Futsafoan ato yoiafo min nocon caifo Israelifo mai futsa ariafo min ato amaquiri yosi. Min ato yosian Moisés yononi cuscan afanan tananonfoma. “Nocon caifoan fuyamisi cuscara afanan tanayamacahuun. Maton facufo afanan aton foshqui rupa shatuyamacahuun,” ishon min ato yoiaiton nicacani miqui musuafo. 
ACT.21.22	Min nocoqui nocoa nicashcani. ¿Ascan non ahuuscatiromun?
ACT.21.23	Non shinain cuscan acahuun. Nocon nomuran non shinain isca huaquin. Nocofunu rafu non rafuri Dios yoiafo isca huaquin, “Upa Diosin min noco yonoa cuscan non airan,” ishon yoiafo.
ACT.21.24	Ascano na nocofunufo Dios fu tsainti pushu muran ato iyotahuun. Nocon fuyamisi cuscara ato futan huahuu nantifi chaca soanon. Min pui inanhuun nocon fuyamisi cuscan ato maruhuun. Min ato asca huaiton oincashon tapinonfo, “Iconma min Moisés yononi cuscan pota. Ascatamarocon Moisés nocon shunifo yononi cuscan mirifi min tanairan,” ishon shinanonfo. 
ACT.21.25	Tsain futsari Jesús icoinra huafo nan nocon caifomahuunoa mia yoinon. Non ato yoiama, “Moisés noco caifo yononi cuscan marifi acahuun,” noncai anori ato huaama. Non ato cunu fomani isca huaquin, “Dioscoinma aton diosiran huacashon tamanchinafo. A oincaquin tushu piyamacahuun. Man ascara piyaino futsafoanri mato oincaquin shinantiro marifi ato futan dioscoinma man fuchipai cufishquin. Ascan chaca itiro. Imi ayayamacahuun. Yoina yafi ina tumosishon ahuun imi foamano ahuun nami piyamacahuun. Maton ahuinmari chotayamacahuun. Maton funumari chotamayamacahuun,” ishon non ato cunushoniran, —ishon Pablo yoinifo.
ACT.21.26	Ascan man yoia cuscan Pablo nan rafu non rafuri nocofunufo Dios fu tsainti pushu muran iyoni ato futan ahuun caifoan fuyamisi cuscan anon. Aton chaca soashcaquin. Dios fu tsainti pushu niaifofo yoini, —Siete oshatan non nuno nituyoi nocon chaca soanon. Anaititan non Dios inanpacushquin. Non Upa Diosin yoita cuscan non anon, —ishon Pablonun ato yoini.
ACT.21.27+ACT.21.28+ACT.21.29	Siete oshano man anaiticuanaino Israelifo Asia anoafoan Dios fu tsainti pushu murannoa Pablo yafi nocofunu rafu non rafuri fuchinifo. Fuchicashon aton caifo cunanifo, —Noco caifomishtichin noco futan acapun. Nan nocofunun Pablonun manifoti ano cahuacacainquin noco yorafoqui tsain chaca yoifain nocon shuni Moisés noco yononi cuscan nicayamacahuun ato huafain nocon Dios fu tsainti pushuhuunoari tsain chaca huamisi. Natian iquia nocon caifoanmari iquimana nocon Dios fu tsainti pushu chaca huairan, —ishon oi ashcafinin yoinifo. Nan Trófimo Efeso anoa ini. Pablo futan pushurasi anoa oinnifo. —Nocon caifomafiacun Pablo nanton Dios fu tsainti pushu muran iquimanaran, —ishon shinannifo. Ascafiacai Trófimo ano inima.
ACT.21.30	Ascano nantifi nanno ichanancashon ato Pabloqui tsain chaca huanifo. Fasi tsain fucash huanifo pushurasi anoafoti mucacaniquin. Nicacatan pushufotifi aqui maoconifo. Pablo achicashon Dios fu tsainti pushu muranshon chifi ninifainifo. Ascatanaino fupoti fuporiscatani. 
ACT.21.31	Pablo rutupaifiaifono Romano ranushumuafo niaifoan mucaifoan nicani. Nantifi Jerusalén ano icafo mucaifoan nicani. 
ACT.21.32	Nicaquin niaifo patasharifo non ahuun ranushumuaforifi mucaifoanno ichonifo. Niaifo yafi ranushumua futsafo fuchicatan Pablo sutufiacaquin unuriscatanifo.
ACT.21.33	Niaifoan ahuun ranushumuafo yonoano Pablo cuno pono rafutan munushnifo. —¿Na nocofunumun tsoaquin? —ato yocani. 
ACT.21.34	Oi ashcafinin futsan futsa anori yoiaino futsanori yoinifo. Fasi mucaifoannocai niaifoan Pablohuunoa ahua tapinima. Ascano ahuun ranushumuafo yononi Pablo aton pushu muran iyononfo. 
ACT.21.35	Paiti ano nocotoshiaifoan ahuuscashoma achipaiquin cufuntoshinifo rutupaicaquin. Ascaifoan ranushumuafoan Pablo finifoanni atomaqui iyai inifoannifo atoqui musu huaquin rutunonfoma. 
ACT.21.36	Mufaincatan, —Ruturiscahuun, —oi ashcafinin huarianifo.
ACT.21.37	Aton pushu muran iquimapaiyaiton Pablonun niaifo yoini,
ACT.21.37	—¿Un mia yocatiromun? —huaiton.
ACT.21.37	—¿Min Griego tsain tapiamun? 
ACT.21.38	¿Minmun Egipcioma? Nan nocon niaifo potapai 4,000 rutumitsamisifo tsoan istaipama ano iyoni. ¿Nanmun min? —ishon yocaiton.
ACT.21.39	—Uncai aamafinquin. Unfin Israelifoquin. Un Tarso anoashu pushurasi uhuapa Cilicia murannoashu un caini. Natian ua yoipun un nan yorahuanrasi yoinon, —huaiton.
ACT.21.40	—Ato yoihuu, —niaifoan huaiton. Pablo paitinin mapuinifoantan ato mushashoni. Ascaino mucafiacani nishmapacufoannifo. Ascano aton tsainman ato yoiniquin.
ACT.22.1	—Uhuun yoramishtichin ua nicacahuun un mato yoinon. Ua chaca huafo cuscan un mato cayacafi yoipai afanan uqui chaca shinanonfoma, —ishon ato yoini.
ACT.22.2	Nan Hebreo tsainman ato yoiaiton nicacani fasi puusinifoma. Ascano afanan ato yoini,
ACT.22.3	—Unrifi un Israeliquin. Un Tarso pushurasi Cilicia murannoashu un cainni. Ascano nuno Jerusalén anoashu un pushconi. Nocon yorashtan Gamaliel ua yosipaoni. Nocon shunifoan noco yonopaoni cuscan nanti ua yosipaoni. Manfin fasi Dios tanapaisharai cuscan urifi nansca huapaipaoni. 
ACT.22.4	Un Jesús tanapaiyaifo fuchishon un ato omitsiscamapaoni namapaiquin. Un nocofunufo non ainfofori achimapaoni ato cunu muran iquimashquin. 
ACT.22.5	Un mato yoiai cuscan nocon yorafohuunshon Dios cufimisi niaifocoin non nocon Dios fu tsainti pushu cushumisifoan mato yoitiro iconquin. Ua cunu inanni ahuun yorafo Damasco ano inannon Jesús icoinra huafo anoashu Jerusalén anoa ihuushon ato cunu muran iquimanon.
ACT.22.6	Ascashu un Damasco fain caino fari masafinin racano nocoti chaima samamashta nai ariashu chashariscatani. 
ACT.22.7	Chashamanhuan acucahuanaino un pacuni. Pacuquin un ahuun oi nicani. “Saulo, Saulo, ¿Ahuuscaquimun mian omitsiscahuaicain?” ua huaiton. 
ACT.22.8	“¿Min tsoamun, Ifon?” un huaiton. “Unquian. Jesús. Un Nazaret ano iyopaoni. Min ua omitsisca huairan,” ua huaiton. 
ACT.22.9	U fu foaifoancai chashamanhuan oinfiacaquin ua yoiai cuscan tsoan nicanima. 
ACT.22.10	Ascaino un isca huani, “¿Ifon, un ahuacai huaimun?” ishon un yocaiton. “Funihuu. Damasco ano cayotahuun. Nannoshon min ahua huaimancain futsan mia tapimanon,” ua huani. 
ACT.22.11	Chashamanhuanun ua fuiconacai un catiro inima. Un fu fomisifoan ua mutsoshon Damasco ano iyonifo.
ACT.22.12	Non nocoano nocofunun ahuun anu Ananías ua oin oni. Nanton nocon shuni Moisés noco yononi cuscan tanamisicoin. Nantifi nocon caifo Israelifo nanno icafoan yoimisifo, “Ananías nocofunu shararan,” huamisifo. Ahuun noiafo. 
ACT.22.13	Uqui nocoshon ua yoini, “Uhuun yorashtan Saulo, afanan oinhuun,” ua huani. Yoiaino un fupuinacahuani. 
ACT.22.14	Ascashon ua yoini, “Nocon shunifoan aton Diosin mia catoan mia amapaiyai cuscan min tapitiro. Ahuun Furun shara oinfain ahuun tsain nicashquin. 
ACT.22.15	Min oian cuscan huafain min nicai cuscari yorafoti min ato yoishquin. 
ACT.22.16	Ascacun afanan manayamahuu. Funihuu mia unu muran iquimanon min chaca soashonon nocon Ifo Jesús icoinra huashon ismashquin,” ishon ua yoini.
ACT.22.17+ACT.22.18	Ascatan Jerusalén ano nasocurani nocon Dios fu tsainti pushu muran iquini. Dios cufinquin namapan cuscara un nocon Ifo oinni. “Nuno afoan min ato uhuunoa yoiai cuscan mia icoinra huacanimaquin. Nuno Jerusalén anoashu cariscatahuun,” ua huani. 
ACT.22.19	“Ifon, nuno icafoan tapiafo un mia icoinra huafoti omitsiscamapaoni. Un ichananti pushufo ano cahuanscapaoni ato cunu muran iquimani ato coshaquin futsunonfo. 
ACT.22.20	Ascarifiatan Esteban minhuunshon rutuaifono unrifi nannorisi shinanquin un ato yoini. Futsafoan Esteban rutuaifono un aton sahuutifo cushushoniran,” ishon un nocon Ifo yoini. 
ACT.22.21	“Cayotahuun. Un min caifo futsa muran mia nichi uhuunoa ato yoinon,” ishon ua yoiniran, —ishon Pablonun ato yoini.
ACT.22.22	Nicasharayonifo. —Un caifo futsan muran cairan —ato huaino afanan nicapainifoma. Oi ashcafinin cunanifo, —Nan nocofunun chacashuni. Rutucahuun afanan ninoma. Nanon, —ishon tsain fucashni huanifo. 
ACT.22.23	Asca huacatan aton sahuutifo foman caya potainifoancatan mapori foman caya saanifo. Fasi mucainifoannifo. 
ACT.22.24	Ascaino ranushumuafoan aton niaifoan yonoano Pablo aton cunu muran iquimanifo, —Iquimacahuun. Coshaqui futsashon. Fichin coshaquin yocacahuun isca huaquin “¿Ahuuscain miqui fasi sinacanimun?” ishon yocahuun nonri tapinon, —ishon niaifoan ato yoini. 
ACT.22.25	Asca huatan mushanhuanshon puchi coshapaiyaifoan Pablonun ranushumua niaifo patashari yoini,
ACT.22.25	—Unfin Romanoquin. Ua chaca huati huaafiashocai tsoan ua yocama iconmainquin. ¿Ascan isca huaquin min niaifoan mato yonoamun ua man isca huanon? —ishon yoini.
ACT.22.26	Nicatan ahuun niaifo ano cariscani,
ACT.22.26	—¿Ahuuscain min na nocofunu coshamamun? Nanfin Romanoquin, —ishon yoini.
ACT.22.27	Nicatan niaifo Pablo ano cani,
ACT.22.27	—¿Iconmun. Min Romanomun? —ishon yocaiton.
ACT.22.27	—Ainfain, Unfin Romanoquin, —huaiton.
ACT.22.28	—Unfin Romano ipaiquin un pui ichapa niaifo inanni ua Romano imanon, —huaiton. —Ascafiashu uncai tsoa pui inanmisima. Unfin Romano cainniquin, —ishon Pablonun yoini.
ACT.22.29	Nicacani ranushumuafoan fichin coshapaifiacani amaquinoashu foriscanifo. Niaifo arifi ratuni. —¡Ohua! Na nocofunu Romanofiacun un cuno pono rafutan munushua, —ishon shinanni.
ACT.22.30	Ascano Israelifo Pabloqui sinaquin aqui tsain chaca huanifo ahuuscaimun iscaiquin ishon ranushumua niaifoan tapipaini. Ascano iyoco futsaino Pablo ahuun cuno pucashon nocon yorahuunshon Dios cufimisi niaifofo yafi Moisés cununi cuscan tapimamisifo yononi, —Ichanancahuun Pablo maton ointaifi man yocanon, —ishon ato yoini. Asca huatan Pablo ato ano iyonifo.
ACT.23.1	Ato oinquin Pablonun ato yoini, —Uhuun yoramishtichin, Upa Diosin ua yonoa cuscan facuashu un tauni cuscan natianri un ascamisi. Un mato yoiai cuscacoin uhuun nomuran un icoinra huai, —ishon ato yoini.
ACT.23.2	Ascaiton aton yorafohuunshon Dios cufimisi niaifocoin Ananiasin futsafo Pablo chaimashta niafo yoini, —Apasihuun, —huaiton,
ACT.23.3	—Min fuparapaimisi. Upa Diosin mia coshatiro. Min futsafo shinanmapai Moisés yononi cuscan un aamaran ishon. Ascan mincairocon ascama. Moisés yononi cuscacai chaca huaa tapishoma non yora onaintimatiroma. Asca ahuascai min futsa min yonoamun ua apasinon, —ishon Pablonun niaifo yoini.
ACT.23.4	Chaimashta niafoan yoinifo, —Ahuuscaimun min nocon yorafohuunshon Dios cufimisi niaifocoin min tsain chaca huaquin, —huaifoan.
ACT.23.5	—Uhuun yoramishtichin, un onanma nanton nocon yorafohuunshon Dios cufimisi niaifocoin. Diospan tsain cunuquin isca huani, “Maton niaifofo ato tsain chaca huayamacahuun,” —ato huani.
ACT.23.6	Ascano Pablonun samamashta shinan futsani. Ahuun caifo nanno ichananfo atirifi Saduceofo non atirifi Fariseofo. Ascano ato yoini,
ACT.23.6	—Uhuun yoramishtichin, unfin Fariseoquin. Uhuun upa non uhuun shuniforifi Fariseofoquin. Yora naashu funicun un icoinra huaicain. Ascan uhuunoa tsain chaca huai na shafatan ua asca huapaicaniran, —ishon ato yoini.
ACT.23.7	Ascaiton nicacanashu Saduceofo non Fariseofo fochishmanantanannifo. Niaifofoancai anorisi shinannifoma. 
ACT.23.8	—Non naashucai non funitiroma. Nocon yoshin yamai. Diosin oinmati afu nai muran icafori yamairan, —ishon Saduceofoan yoinifo. Ascafiaino Fariseofoan yoinifo, —Non naashu non funitiro. Nocon yoshin nipanaca. Upa Diospan ahuun oinmati afu nai muran ica ichaparasiran, —ishon yoimisifo. 
ACT.23.9	Ascano nanno ichananshu fasi mucanifo. Fariseo futsanfoan Moisés yononi cuscan tapimamisifoan nishon yoinifo,
ACT.23.9	—Na nocofunu Pablocai ahua chaca huama. Noco ahua chaca yoiama. Itsairaca yoshin shara iyamarai Diospan nai oinmatinin Damasco fai anoshon Pablo yoiniran, —ishon yoinifo.
ACT.23.10	Ascaino fasi mucariacaquin. Pablo achitan nininain futsunifo. Ascaiton ranushumua niaifoan oin Pabloqui musuni, —¡Ohuashta! Pablo nininain futsucani un numaiyamaino rututirofoquin, —ishon ahuun ranushumuafo yononi. —Numanon. Nocon pushu muran iyocahuun, —ato huani.
ACT.23.11	Nan yamutan nocon Ifo Jesús Pabloqui noconi. —Pablon shinanchacayamahuu. Jerusalén anoafo min ato uhuunoa yoimisi cuscan huafain Roma anoafori nanscarifi huaquin yoihuu, —huani.
ACT.23.12	Ascan iyoco futsaino Israelifo ichanancashon yoinifo, —Non Pablo rutuataima non piqui tunufain non ahua ayaima. Non asca huayamaino Diosin noco asca huanonran, —ishon yoinannifo. 
ACT.23.13	Cuarenta nocofunufoan anori yoinifo. 
ACT.23.14	Asca huacatan nocon yorafohuunshon Dios cufimisi niaifofo non Dios fu tsainti pushu cushumisifo ano fonifo chani huai focani,
ACT.23.14	—Non yoia non Pablo rutuataima non piqui tunufain non ahua ayatiroma. Non asca huayamaino Upa Diosin noco asca huanon. Non nantififain anori yoi. 
ACT.23.15	Ascan natian niaifofo patashari matofu ichananfaitafo aton ranushumuafoan niaifo fuparashocahuun. Yoicahuun isca huaquin, “Noco Pablo ihuushotacahuun non afanan yocasharanon cayacafi ahuunoa tapicoinnon,” ishon yoihuu. Ascaiton oinquin cahuanaiton achishon non rutunon, —ishon yoinifo.
ACT.23.16	Ascano yoiaifo cuscan Pablonun ahuun piacan nicatan ahuun cocaqui chanini. 
ACT.23.17	Nicashon Pablonun ranushumua niaifo patashari cunani, —Uhuun piacan ahuara min niaifo yoipai. Ascan min niaifo ano iyoriscahuun, —huani.
ACT.23.18	Ascano niaifo ano iyoni. Nocoano,
ACT.23.18	—Niaifoan, Pablonun ua cuna. “Uhuun piashtan, min niaifo ano iyoriscahuun ahuara yoinon,” —ishon ua yoia.
ACT.23.19	Ascashon niaifoan pushcohuai mutsoinifoan chaimashta iyoni, —¿Ahua min ua yoipaimancain? Ua yoihuu, —huaiton.
ACT.23.20	—Uhuun caifofo nan Israelifoan mia fuparapai fucani. Mia isca huacani,
ACT.23.20	“Noco Pablo ihuushotahuun non afanan yocapaicai ahuunoa cayacafi non tapinon,” mia huai fucani. 
ACT.23.21	Ato icoinra huayamahuu. Uhuun coca atoqui iyoyamahuu. Cuarenta nocofunufoan fai cusumunshon cushuafoqui uhuun cocan ato finoainton achishon rutushcaquin. “Non Pablo rutupaiyaichaincai non ahua piyamafain non ahua ayayoima. Non asca huayamaino Upa Diosin noco rutupainonran,” ishon yoiafo. Natian samamashta miqui fucani mia yocai fucaniran, —ishon furonanfacun yoini.
ACT.23.22	Nicatan ranushumua niaifoan, —Mian yoia cuscan tsoa futsa tapimayamahuu, —huatan furonanfacu nichini.
ACT.23.23	Nichitan niaifo patashari rafu cunani, —Doscientos ranushumuafo nichifain setenta ranushumuafo caballo camaqui nichifain doscientos ranushumuafo ashin ya un nichicain. Ato yoicahuun itisharanonfo Pablo na yamu a las nueve Cesarea ano iyocaniquin. 
ACT.23.24	Pablori caballo inanyohuu niaifo Félix ano iyosharanonfo, —ishon ato yononi. 
ACT.23.25	Yoitan ranushumua niaifoan ahuun niaifo cunu fomani isca huaquin,
ACT.23.26	—Unquian Claudio Lisias. Un mia cunu fomai min tapinon.
ACT.23.27	Un nocofunu ahuun anu Pablo miqui nichishquin. Ahuun caifoan Israelifoan achicashon rutucuanafo. Mucaifoan nicaquin uhuun ranushumuafo futan un Pablo numaita. 
ACT.23.28	Ahua chaca huamainquin tapipaiquin Israeli niaifofo ichanain ano un iyoa. 
ACT.23.29	Afoan yoiai cuscan nicashon mun tapia na nocofununcai ahua chaca huama. “Nocon caifoan yononi cuscacai Pablo amisima,” ishon nan fusti ahuunoa yoiafo. Ascan ahuacai chaca huamafinquin iquimafain rutupananfoan.
ACT.23.30	Futsa uqui chania Israelifoan ua fuparapaicani Pablo rutushcaquin. Tapishon un miqui nichirisca. A chaca huafori un yonoa miqui focani Pablomain ahua chaca huaquin mia yoinonfo. Nanti uhuun niaifon Félix, —ishon cunushoni.
ACT.23.31	Ascano aton niaifoan ato yonoa cuscan yamu Pablo Jerusalén anoshon Antípatris ano iyonifo. 
ACT.23.32	Iyoco futsaino atirifi aton pushu ano naso furanifo. Ranushumuafo caballo ya fusti Cesarea ano iyonifo. 
ACT.23.33	Cesarea ano nococashon Pablo niaifo ano iyonifo. Ranushumua niaifo ahuun cunuri niaifo Félix inanni. 
ACT.23.34	Cunu oinquin yocani, —¿Min rani icamun? —huaiton. —Unfin Cilicia anoaquin, —Pablonun huani.
ACT.23.35	—Mia chaca huafo nocoaifotian un mia cunashquin non ichananon man ua yoinon, —ishon yoini. Yoitan nan Herodes niaifo icano nichini, —Pablo cushusharacahuun, —ahuun ranushumuafo yononi.
ACT.24.1	Ascatan osha mucu fustiti finontan Israelifo aton niaifocoin Ananías Cesarea ano cani. Aton ichananti pushu niaifofori afu fonifo. Nocofunu futsa ahuun anu Tértulo arifi atofu cani. Nanton Romano niaifofo yononifo cuscan fasi tapicoinni. Nococashon niaifo Félix nanfo yafi Pablo ichanan huani aqui tsain chaca huafoan nicanon. 
ACT.24.2	Ascatan Tértulo yoini isca huaquin,
ACT.24.2	—Nocon niaifoan, min noco iquina fasi sharacoin. Min niaifo iyopaonitian non natianri noco tsoan fucash huaama. Min niaifoataimacai non isharamisima. Natian ascatamarocon mihuunoashu non fiananan non ahua yopaima. 
ACT.24.3	Ascano non mia aicho huai. Nantifi uhuun caifoti miqui unimacoin. Min noco shara huamisi.
ACT.24.4	Ascafia un mia chai yoiriapaima min fucashnonma. Un mia ichapama yoipai noco nicayopun, niaifoan. 
ACT.24.5	Nan nocofunu Pablonun fasi nocon caifo Israelifo fucash huamisi. Icafoti mucamamisi. Nocon caifo amaquiri shinanmapaiyaifoan aton anufo Nazarenonfo. Pablo aton niaifo. 
ACT.24.6	Nocon Dios fu tsainti pushu chaca huapaiyaiton non achitan. 
ACT.24.7	Nocon caifoan yononi cuscan non onaintimacuanita ranushumuafo aton niaifoan Lisias cushuyamacun curushcain yonoano nocomaquishon numaita. 
ACT.24.8	Mifi yocashon min tapitiro ahuunoa chaca non yoia cuscan iconcoinran, —ishon yoini.
ACT.24.9	—Niaifoan. Nocon yora Tértulo Pablohuunoa yoia cuscan iconcoinran, —ishon Israelifo nannoafoan yoinifo. 
ACT.24.10	Yoicatan niaifoan mushashonaiton Pablonun a yoini,
ACT.24.10	—Niaifoan, uhuun caifo futsa chaca huapaiyaifoan min nicamisi. Fari ichapa min ato nicamisi. Icon iyamarai iconma min yoimisi. Ascan ranotama uhuunoa un mato yoi min tapitiro uncai ahua chaca huamisima. 
ACT.24.11	Futsafoan mia yoitiro osha doce finontan un Jerusalén ano caita nocon Dios fu tsainti pushu muranshon Upa Dios cuficai. 
ACT.24.12	Nunoshon ua chaca huapaiyaifoancai Dios fu tsainti pushu murannoashu un tso fu fochishmanantananmisima. Un nocon ichananti pushu muranshon yorafo mucamama. Jerusalén anoafoancai un yorafo mucamama. 
ACT.24.13	Afoancai ahua oinmatirofoma un chaca huacun.
ACT.24.14	Icon, un ranotama mia yoitiro nocon shunifoan aton Dios urifi noiquin un cufimisi. Nocon Ifoan noco yosipaoni cuscan un tanamisi. Un non futsafoan tana cuscan amaquiriran man huamisi. Nocon shuni Moisés yononi cuscan nantifi un icoinra huaiquin. Nocon caifon Diosin tsain yoimisifoan cununi cuscan nanfori un icoinra huaicain. 
ACT.24.15	Diosin yoini cuscan yora sharafo yafi chacafori funimashquin uhuun caifo nuno nanfo icoinra huaifo cuscan urifi un icoinra huamisi. 
ACT.24.16	Ascacun un isharapaimisi cuscan uhuun nomuran un tapin un Dios yorafo chaca huamisima.
ACT.24.17	Fari ranan un Jerusalén ano icama. Ascan natian un nasoita uhuun yora ahuuomafo pui inashquin Upa Dios fu tsainti pushu muranri un iquita Upa Dios ahuarafo inanshquin. 
ACT.24.18	Nocon Diosin tsain noco yononi cuscacoin un huaa. Un Upa Diosin ahuun ointaifi chaca huatamarocon un iisharaquin. Nanscara uhuun caifofoan Dios fu tsainti pushu muran ua fuchiafo. Yorahuanrasicai ufu icafoma. Tsoacai mucama.
ACT.24.19	Uhuun caifo Asia anoafoanraca un ahuara chaca huaiton oianfo ahuuscain miqui fuafomamun mia yoishcaquin. 
ACT.24.20	Uhuun caifo nunoafoanri ua oianfo nocon niaifofoan aton ointaifi un ato yoiaiton. ¿Ahuuscain afoanrifi uhuunoa ahua chaca yoiafomamun? Uncain ahua chaca huama. Ascan uhuunoa ahuacai chaca yoitirofoma.
ACT.24.21	Ahuara fustishta nocon caifo niaifofoan ointaifi un ato yoia, Oi ashcafinin un ato yoita, “Yorafoti naacanashu afanan funishcani.” Ascacun ua miqui ihuuafo min ua nicanon. Afoanri mia yoipaicani mian asca huanon, —ishon Pablonun niaifo yoini.
ACT.24.22	Nicaquin Félixpan nantifi nanno ichananfo ato yoini. —Natian non unuyonon, —ishon ato nichini. Arifi Jesús icoinra huafoan amisifo cuscan tapisharamisi.
ACT.24.22	—Ranushumua niaifo Lisias nocoaifono un mia ahuusca huaimancai mia yoitiro, —ishon niaifoan Pablo yoini.
ACT.24.23	Ascacun niaifoan ranushumua yoini, —Cunu muran Pablo iquimafiashon ahuusca huanonma. Ahuun yorafoan oinpaiyaiton ato iquimahuu Pablo pimasharanonfo. Yopai cuscan inanonfo, —ishon Félixpan ranushumua niaifo yoini. Yoitan Cesarea anoashu mai futsa ano cani.
ACT.24.24	Shafa ranan finontan Cesarea ano nasocurani. Ahuun ahuin Drusila afu oni. Nan ainfo Israeli shafo. Nococashon Pablo cunanifo nicashquin. Ahuuscashomain Jesucristo icoinra huatirofoquin Pablonun Félix yafi ahuin yoini. 
ACT.24.25	Futsafoanri ahuara futsa ato yoini. Upa Diosin noco imasharatiro yoifain ahuuscashomain non chaca huapaiyai cuscan non potatiroquin yoifain Upa Diosin nantifi noco yoishquin ratofomain afu ipatiroquin atirifi omitsiscapanacafo muran focani. Pablonun afohuunoa yoini. Nicai Félix fasi ratuni.
ACT.24.25	—Nanscanon. Nanti. Min natian catiro. Un ahuara futsa huayamaquin un mia afanan cunatiro, —ishon yoini.
ACT.24.26	Yoiaifono ahuun nomuran shinanni, —Pablo cunu murannoashu cainpaiquifin ua pui inantiroquin un caimanon, —ishon shinanni. Ascacun cunafafainpaoni afu tsaishquin. 
ACT.24.27	Israelifoan ahuunoa shinansharanonfo ishon Félixpan Pablo cunu murannoa caimapainima. Fari rafu nanscan huapaoni. Ascan fari rafu finonmani niaifo futsa tuquihuani, ahuun anu Porcio Festo.
ACT.25.1	Ascaino Festo nocotoshitan niaifoni. Nocoashu osha rafu non fusti finontan Cesarea anoashu Jerusalén ano cani. 
ACT.25.2	Nocoano nocon yorafohuunshon Dios cufimisi niaifofo non Israeli niaifo futsafoan aqui funifo Pabloqui tsain chaca huai fucani. 
ACT.25.3	Festo fuparapaiquin yoinifo, —Niaifo Festo, ranushumuafo yonohuun Pablo nuno ihuunon. Noco ashopun, —huanifo. Fai pochininshon Pablo cushupainifo rutushquin. Rutupaicaquin niaifo fuparapainifo. 
ACT.25.4	Ato cumani, —Pablo cunu muran Cesarea ano ica. Urifi samamashta un ari cai.
ACT.25.5	Ahuara chaca huacun maton niaifofo yoitacahuun ufu canon. Nannoshon na nocofunu man yoiti huatiroquin, —huani.
ACT.25.6	Ascan huatan atofu osha mucu rafuti iyoni Cesarea ano nasocurani oni. Iyoconaino ato ichanan huani. —Pablo uqui ihuucahuun, —ishon Festopan ato yononi. 
ACT.25.7	Nococun ahuun caifo Israelifoan Jerusalén anoashu fucashon yoiti huanifo. Yoifiaitocai tsoan ismacoinnima iconmainquin. 
ACT.25.8	Ascaiton Pablonun ato cumani isca huani,
ACT.25.8	—Aririma. Uncai ahua chaca huama. Uhuun caifo Israelifo nocon shunicaifoan yononi cuscacai un potamisima. Nocon Dios fu tsainti pushu un a muranshon ahua chaca huayamafain Romanofoan yonomisi cuscaricai un yoitima imisima, —ishon Pablonun yoini.
ACT.25.9	Ascatan niaifo Festopan Israelifo ahuunoa shinansharamapaiquin Pablo yoini,
ACT.25.9	—¿Min Jerusalén ano catiromun min caifofoan mia yoitihuai cuscan nannoshon uhuun ointaifi min cumatiro? —huaiton.
ACT.25.10	—Ma. Nuno Romanofo aton niaifoan yoitiro un chaca huaa iyamarai un chaca huama. Minfin tapisharaquin uncai uhuun caifo Israelifo un chaca huamisima. 
ACT.25.11	Un ahuara chaca huacun ua rututirofo. Ascafiashucai uqui chaca huafo cuscan iconyamaino tsoancai ua atoqui nichitiroma ua rutunonfo. Unfin niaifocoin Cesar ano capaicain uhuunoa yoishquin, —ishon yoini. 
ACT.25.12	Nicatan Festopan afu niaifofo patashari yoinannifo. Tsainquin anaititan yoini,
ACT.25.12	—Mihuunoa min niaifocoin Cesar yoipai. Ascacufin min Cesar ano catiroquin, —ishon niaifoan Pablo yoini.
ACT.25.13	Ascano shafa ranan finontan niaifo futsan ahuun anu Agripa yafi ahuun chico Berenice Cesarea ano funifo niaifo Festo oinfucani. 
ACT.25.14	A futan shafa ranan finoanno Festopan niaifo futsa Pablohuunoa tapimani.
ACT.25.14	—Nocofunun futsa nuno ica. Nan Félixpan cunu muran iquimani. 
ACT.25.15	Un Jerusalén ano cayamua Israelifoan ahuun yorafohuunshon Dios cufimisi niaifofo non Dios fu tsainti pushu cushumisifo uqui fucashon nan nocofunu ahuun anu Pablo ua yoitihuamanonfo. “A onaintimahuu,” ua huayamuafo.
ACT.25.16	Un ato yoia non Romanofoan nocon fuyamisicai ascarama. Nocofunu ahuara chaca yocashomacai non onaintimatiroma. 
ACT.25.17	Ascano ufu fuyamuafo nuno Cesarea anoshocai un ato manayamuama. Iyoconaino un ato ichanan huama. Nocofunun ahuun anu Pablori un iquimani. 
ACT.25.18	Ascaiton ahuun caifofo un yoia, “¿Natian ua yoihuu ahua chaca huamun?” un ato huaa. Uhuun nomuran un shinan na nocofunun ahuara fasi chaca huaa. Ascafiacai ua anori cumacanima. 
ACT.25.19	Ascatamarocon atofu Diosihuunoa fochismanantanancani yoifain nocofunun Jesushuunoari ua yoiafo. “Nan Jesús naafiashu man funini,” Pablonun yoia. 
ACT.25.20	Afohuunoacai un tapiama. Un mun ahuuscaicain uncai tapitiroma. Ascacun un Pablo yocan, “¿Min Jerusalén ano ufu catiro min caifofo muran mia chaca huafo cuscan min ato cumanon?” ishon un yocan. 
ACT.25.21	“Ma. Unfin niaifo Cesar ano capaicain uhuunoa yoicai,” ua huaita. Ascan un yonoa Pablo cunu murannoa ranushumuafo cushunonfo Cesar ano un nichiaitian, —ishon ato huani.
ACT.25.22	Nicatan, —Urifi na nocofunu nicapairan, —ishon Agripanun Festo yoini.
ACT.25.22	—Funamanri min nicai, —huani.
ACT.25.23	Iyoconaino niaifofo ichanancashon niaifocoinchi Agripa yafi ahuun chico Berenice pushu muran iquiafono manutifo chaan chaan acaino nantifi funinifo nan niaifo tsaoaitian. Ascan Festopan yonoa Pablo iquimani.
ACT.25.24	Iquishon Festo yoini,
ACT.25.24	—Uhuun niaifo Agripa yafi no fu ichananfo na nocofunu ahuun yorafo nan Israelifo Jerusalén anoafo non Cesarea anoafoan ua yoiafo, “Nan Pablo rutuhuu,” ua oi ashcafinin yonoafo. 
ACT.25.25	Asca huafiainfonocai un ahuunoa un tsain chaca yoiaifoan un nicama. Ascashon ahuun tsainri un nica. Tsain chaca huafo cuscan yafi ahuun tsainri nicashon un shinan ahuacai chaca huamafinquin naashquin. Un cunu muran nichipaifia, “Un niaifo Cesari yoipai uhuunoa tapinon,” ishon ua yoia. Ascan un Roma ano nichicain. 
ACT.25.26+ACT.25.27	Ascafia ahua chaca huayamacucai un ahuunoa Cesar niaifo cunushotiroma. ¿Nocofunucai ahua chaca huaa non yoitiroma? ¿Ahuuscai non niaifon Cesar ano nichitiromun? Un shinan un asca huacai sharama. Ascan mato ointaifi un na nocofunu iquimani man non nocon niaifo Agripa man nicaiton man yoitiro ahuarafo raquirimain un niaifo Cesar un cunushonicain, —ishon Festopan ato yoini.
ACT.26.1	Ascatan niaifo Agripan Pablo yoini,
ACT.26.1	—Min noco yoipaiyai cuscan noco yoihuu, —huaiton. Ascano Pablonun mushainacahuan ato yoini ahuunoa shinanchacanonfoma. 
ACT.26.2	—Niaifo Agripa un unimai uhuunoa un mia yoitiro. Uhuun caifo nan Israelifoan ua chaca huafo cuscan un natian mia yoitiro uhuunoa yoiafo cuscan min icoinra huanonma. 
ACT.26.3	Min uhuun caifo imisi cuscan nocon shunifoan noco yonopaoni cuscan nanfo min tapicoian. Ascan niaifoan funaquima ua nicasharapun un mia yoinon.
ACT.26.4	Un furonanfacu ipaonitian natianri uhuun caifoan uhuunoa tapi sharafo. Un cainni anoafoan yafi Jerusalén anoafoanri un icai cuscan tapisharafo. 
ACT.26.5	Fari ichapa ua onanmisifo. Nocon shunifoan noco yononi cuscan un tanasharapaoni. Uhuun caifoan Diosin tsain tanasharacun Fariseoran, huamisifo. Urifi Fariseo ipaoni. Un mia yoiai cuscan uhuun caifoanri tapiafo. Unmain icon yoicain mia yoipaiyaifo cuscan mia yoitirofo.
ACT.26.6	Upa Diosin nocon shunifo yoiyotiani cuscan un icoinra huamisi. Ascancunfin ua chaca huafoquin maton ointaifi na shafatan ua ihuuafo. 
ACT.26.7	Uhuun yorafo nan shoco doce maniafo shafatifi yonofafaincani Diosin nocon shunifo yoiyoni cuscan fishcaquin. Uhuun niaifoan, uarifi fuchipaifiaiton, “Na nocofunun chaca huaran,” ishon uhuun caifoan ua chaca huafo. 
ACT.26.8	Yora naashu funitiro un icoinra huaa. ¿Nan un icoinra huaino chacamun? ¿Marifi shinanmamun Diosin nan ahuamamishti huatiro ahuun curushhuunshon naafo funimatiro? ¿Man icoinra huatiromamun Upa Diosin naafo funimatiro?
ACT.26.9	Ipaoni urifi Jesús Nazaret anoashu pushconi ahuun tanamisifo un fasi chaca huapaoni. 
ACT.26.10	Jerusalén anoashu un ascapaoni. Nocon yorafohuunshon Dios cufimisi niaifofoan ua yonoai cuscan un Jesús icoinra huaafo cunu muran iquimapaoni. Ato rutuaifono, “¡Aicho! Ato rutuhuu,” un huapaoni. 
ACT.26.11	Nocon ichananti pushuti muran un iquipaoni Jesús tanamisifo omitsiscamai. “Jesús sharamaran,” un ato huapaoni. Anori yoiyamaifoan un ato omitsiscamapaoni Jesús afanan tanapaimaran inonfo. Nocon caifoma anori un capaoni Jesús tanamisifo omitsiscamai.
ACT.26.12	Un Damasco ari cani ato omitsiscamaicai. Nocon yorafohuunshon Dios cufimisi niaifofoan ua cunu inanni un ato achimashon cunu muran iquimanon. 
ACT.26.13	Uhuun niaifoan, un Damasco fain caino fari masafinin racano nai murannoashu fasi chashariscatanaiton un oinni. Fari chashatiromaquian fasi chashacointani. U fu foainfoanno chashariscatani. 
ACT.26.14	Un pacuriscataquin un ahuun oi nicani. Uhuun tsainman Hebreo ua yoini, “Saulo, Saulo. ¿Ahuuscaquimun mian omitsiscamaquin? Mifi min omitsisca huamuaquin,” ua huaiton.
ACT.26.15	“¿Ifon, min mun tsoaquin?” huaiton. “Unquian Jesús. Mian omitsisca huamamisi. 
ACT.26.16	Funihuu. Un mia oinmanaquin. Un mia catoan uhuun oinmati min inon. Min uhuunoa natian oian cuscan futsafo yoifain chipo mia oinmai cuscari min ato yoitiro. 
ACT.26.17	Min caifoan mia rutupaishquin. Yora futsafo muran un mia nichi. Afoanrifi mia rutupaifiaino un mia cushusharatiro. 
ACT.26.18	Uhuunoa min ato yoishquin. Natian faquish muran ica shinantsa. Uhuunoa min ato yoishquin afanan faquish itamarocon shafa muran inonfo. Natian Satanás aton ifon ato iquina. Uhuunoa min ato yoishquin afanan ato ifo itamarocon Diosin ato Ifo inon. Ascano ua icoinra huacashon aton chaca rauhuatiro Diosin ato catoan ahuun yorafo fu ipanonfo,” ishon ua Jesús yoini.
ACT.26.19	Asca huatan, niaifon Agripa, ua nai muranshon yoini cuscan cai un yoitimamisima. 
ACT.26.20	Maton chaca shatucahuun Diosiquiri shinanshquin. Isharashcaquin mato icoinra huanonfo maton chaca shatucoinshon Dios tanacahuun. Nannori un Damasco anoafo yoifain Jerusalén anoafo yoifain Judea mai anoafoti yoifain uhuun caifomari un ato nantifi yoimisi. 
ACT.26.21	Ascano uhuun caifoan Dios fu tsainti pushu muranshon ua achiafo ua rutushquin. 
ACT.26.22	Ua rutupaifiaifoan Upa Diosin ua cushusharamisi un natian nia. Ascano un nantifi yoifoanfafainmisi. Nocon shuni Moisés yafi Diosfin inonpacoai cuscan yoimisifoan yoipaoni cuscan urifi nannoricoin un yoimisi. 
ACT.26.23	“Nocon Cristo omitsiscai. Naafiashu funi tauniquin. Funishon uhuun caifo nan Israelifo yafi Israelifoma yoishquin ahuuscashumain Upa Dios fu ipatirofoquin,” ishon ato yoipaoni. Urifi nannorisi un yoimisiran, —ishon Pablonun yoini.
ACT.26.24	Yoiaiton Festopan Pablo tsainfiaiton shutinifoanni.
ACT.26.24	Yoiquin, —Pablon, min fari ichapa cunu tapifafainmisi. Ascacun natian min nison cuscara, —ishon Festopan yoiaiton.
ACT.26.25	—Ma. Niaifo Festo uncai nison cuscarama. Un mato yoia cuscan iconcoin. Yorafoan shinansharaifo un mato yoia cuscan icoinra huatirofo. 
ACT.26.26	Un mato yoia cuscan niaifo Agripa nicamisi. Ascan un shafacafi afohuunoa yoitiro. Un shinan arifi afohuunoa nicamisi. Man onan. Un mato yoia cuscacai onutirofoma. Nantifiton nicacuanifo. 
ACT.26.27	¿Niaifo Agripa, min Diosin tsain inon pacoai yoishomisifo icoinra huaimun? Mun tapia min ato icoinra huairan, —ishon Pablonun yoini.
ACT.26.28	—¿Man min shinain min samamashta ua Criston ahuun yora imatiromun? —niaifoan huaiton.
ACT.26.29	—Samamashta iyamarai chipo un icai cuscan min non futsafo nuno ua nicaifori ua cuscara ipainonfo munushumutama. Nannori un mato Dios cufishonaran, —ishon Pablonun yoini.
ACT.26.30+ACT.26.31	Nicashon niaifon Agripa futan niaifo patashari non Berenice cunu murannoashu cainfurantan yoinannifo,
ACT.26.30+ACT.26.31	—Na nocofununcai ahua chaca huama cunu muran iquicain napanan.
ACT.26.32	Na nocofunun, “Un Cesar ano capairan,” iyamaiton non nichisharacuanaran, —ishon Agripan Festo yoini.
ACT.27.1	Ascano niaifoan yononi noco shashohuan muran Italia mai ano nichinon. —Pablo yafi afu cunu muran iquiafo Italia ano iyotahuun, —niaifoan afu niaifo ranushumua ahuun anu Julio yononi. 
ACT.27.2	Ascaiton non Adramitio anoashu nanufaini Asia mai ano fonifo. Nocofunu ahuun anu Aristarco no fu cani. Nanton ahuun mai Tesalónica Macedonia muran. Unuhuan non pocufaini. 
ACT.27.3	Cai iyoco futsaino non Sidón ano noconi. Nocoshon ranushumua niaifo Julionun Pablo shara huapaiquin yoini, —Min nuno maputiro min yorahuan nuno icafoan min yopai cuscan mia inantiroforan, —ishon yoini. 
ACT.27.4	Ascatan chipo Sidón anoashu non unuhuan pocufaini. Fuuhuanun noco catima huaino mai nushmancayan toomanhuan ahuun anu Chipre turocomucaini non cani. Ocuma futsan fuhuanun noco catima huani. Noco mushquihuuri fonifo. 
ACT.27.5	Ascatan Cilicia mai cutanfoicai Panfilia mai futsari cutancuicai Mira pushurasi ano non noconi. Nan Mira Licia muran ini.
ACT.27.6	Nanno ranushumua niaifoan shashohuan fuchini. Alejandría anoashu shasho muran noconifo Italia ano focani. Ascano ranushumua niaifoan shashon ifo yocani. —Non shashohuan muran mifu Italia ano capai. ¿Min noco iyotiromamun? —huani. 
ACT.27.7	Non caino fuuhuanun noco catima huaino funainquimashta non cafoni. Fasi man shocunashu non Gnido cusumunri nocopaifiai non nocotiroma. Ascan fuun afoforinnoashu fuaino mai nushmancayan toomanhuan ahuun anu Creta ahuun mushquiori noco catima huani. Salmón pushurasi finonfaini cusumun non foyacuni cusumunri non foyacupaiyaino fuun noco catima huani. 
ACT.27.8	Ascatan noco catima huafiaino fasi yonocoin cai non pushurasi ahuun anu Buenos Puertos ano noconi. Nan Buenos Puertos pushurasi futsan Lasea pushurasi chaima ini.
ACT.27.9	Non nanno osha rananyoni. Oi pacutian capaifiaino fasi unuhuan fuchomanhuain musunicoinni. Ascano Pablonun shasho niaifofo yoini,
ACT.27.10	—Niaifofoan, mun tapia non natian caino musucoin itiro. Noco mafo non nocon shashori non funotiro. Norifi non asai futsutiroran, —ishon ato yoini.
ACT.27.11	Yoifiano shasho ifo non chiatamisiton yoinifo, —Ma. Musuma. Non nocosharatiroran, —huaifoan. Nicatan ranushumua niaifoan Pablonun ato numapaiyai cuscan nicatamarocon shasho ifoan non chiatamisi nicani. 
ACT.27.12	Oi pacutiancai Buenos Puertos ano itiroma. Unuhuan cusumun fuchomanhuatiro. Shasho chacana huatiro. Atirififoan yoinifo, —Non pushurasi Fenice ano canon. Nanno mahua ocu rafu ahuusca huatacai fuchomanhuantiroma. Shara itiro. Ascano non oi pacutian ari nituyotiroran, —ishon yoinifo. Nan pushurasi Fenice Creta mai ano ini.
ACT.27.13	Funainquimashta fuu nocoaino, —Non casharanon. Nan fuu sharapan non casharatiroran, —ishon yoinifo. Ascaino Buenos Puertos anoashu non pocufaini Creta cusumunri cutan acuni. 
ACT.27.14	Samamashta fuuhuan furani. Fuuhuan furanquin. —Nocachiorinoashu fuuhuan fuiran, —huaniquin. 
ACT.27.15	Ascafia non cusumunri capaifiaiton noco catima huani. Ascano fuuhuanun noco iyoai ari non cani. 
ACT.27.16	Mai nushmancayan raca uhuapamashta ahuun anu Clauda finonfain. Nanno finoainfono non fasi yonocain non shasho uhuapama chinutamua shashohuan muran naratainifoannifo. 
ACT.27.17	Asca huashon shasho pinushusho finifoannifo. —Furo itama shara canon. Sumucainicai non Sirte ano minhuanmanhuanquin mai tsacanonma nanno musuni non suotiroran, —inifo. Ascashu nan, —Fuun noco iyoai ari non catiroran, —inifo. 
ACT.27.18	Iyoco futsaino afanan fasi fuuhuan curushpacoin nocon shashohuan fuchomanhuaquin iquimapaiyaiton mafo potaquin futsunifo. Shashohuan shacatanon ishon. 
ACT.27.19	Afanan puna futsan fuuhuan nishmayamacaiyaiton shashohuan murannoa aton ahuamamishti potaquin anaitinifo aton rusfifo ya. 
ACT.27.20	Ascafiainocai fuuhuan nishmanima. Shafa rananun nai faquishihuancoin fari punaiyamaino fishiforicai cainnifoma. Fuchomanhuan unuyamacaiyaino, —Man non nai futsuiran, —icashu ratucoinnifo.
ACT.27.21	Man non piqui tunuqui rananhuan. Ascashon Pablonun ninacahuantan yoiquin,
ACT.27.21	—Uhuun yoramishtichin ua nicayocahuun. Un Creta anoshon un mato yoiaiton man nicafin shara icuanaquin. Ahuuscacuanama. Ascainocai ahuarafo nocon shashoricai funocuanama. Manricai omitsiscacuanama.
ACT.27.22	Ascafia ratuyamacahuun. Man naimacai. Shashohuan fusti funocoin. 
ACT.27.23	Un mato yoiai cuscan Diospan oinmati afu nai muran icaton ua yamu tapimana. Unfin Diosin ahuun yoraquin. Un ahuun oinmati. Yamu ahuun oinmati nai muranshon uqui nichian ua yoinon. 
ACT.27.24	“Pablon, ratuyamahuu. Min niaifo Cesar ano nocotiro mia chaca huafo cuscan min cayacafi cumasharanon. Upa Diosin min cufiain cuscan mia nica. Na mifu rafuafocai nan shashohuan murannoashu ahuuscaima,” ishon ua yoia.
ACT.27.25	Ascano uhuun yoramishtichin, ratuyamacahuun. Upa Diosin ua yoia cuscan aiquin un icoinra huai. Tsoacai asaimafinquin. 
ACT.27.26	Ascafia mai nushmancayan toomanhuan racani anoashu nocon shasho toshacaishquiran, —ishon Pablonun ato yoini.
ACT.27.27	Quince osha finontan nan ununhuan ahuun anu Adriático anoshon fuuhuanun noco iyofoi cai. Yamu nacucahuanaino shashohuan muranshon yonomisifoan yoicaquin, —Man non mai ano nocoiran, —icashon yoinifo. 
ACT.27.28	Anori shinancanashu unuhuan ahuun noa tapipai caquin rusfinquin plomo tuchishon potanifo. Ahuun noa treinta seis metros. Ascashon afanan ori futsa ano ahuun noa tananni veinte siete metros ini.
ACT.27.29	Ascaino man non toquirinin huaquin non nocoicairan ishon. Ratucaquin ahuun cuno ihuu rafu non rafuri rusfipan nushashon rusfipan shashoqui nushashon noa muran potanifo. Nanno shasho nitunon. —Toquirininhuan tsacatani shasho toshatiroran, —icashu. Ascashon ratucoincaquin cufinifo samamashta shafanon. 
ACT.27.30	Ascaino shashohuan murannoa yonomisi futsafoan shasho uhuapama naratamua fotomapaiyaifoan. —Shasho nitunon. Non cuno ihuu potapairan, —ishon yoinifo. Fuparapaicaquin. Fopaicaquin. 
ACT.27.31	Pablonun ato fuchishon ranushumua niaifo yoini,
ACT.27.31	—Na shasho uhuapama man nitu huayamafin nantifi man asai futsutiroquin, —ishon yoini.
ACT.27.32	Anori yoitan ranushumuafoan ahuun rusfin shatuafono shasho nonocaini cani.
ACT.27.33	Ascatan man shafano Pablonun ato yoini, —Man osha quince piqui tunua. Man ratucaquin. 
ACT.27.34	Ascan pii fucapun. Man piafin shara itiroquin. Non ahuuscaimaran, —ishon yoini.
ACT.27.35	Asca huatan misi tsomashon aton ointaifi Apa Dios cufiyoni, —Upa Diosin, ¡Aicho! Min noco cushusharamisi, —huatan misi pini. 
ACT.27.36	Ascashon piyaino afanan ratunifoma oincaquin shasho murannoafoanri piinifo. Pablonun oincaquin ato ointi afanan ratunima. 
ACT.27.37	Nan shashohuan muran non dos cientos setenta y seis yora. 
ACT.27.38	Ascano nantifi misi picani mayancoinnifo. Ascashon ushufo forusafo muran finifo shashohuan muranshon unu muran potaquin futsanifo. Shasho shacainacahuanon.
ACT.27.39	Shafacuaino mai fuchifiashocai tsoan onannima. Ascashon unuhuan patontana nannori mainfin fuchicatan ano nocopainifo. —Catiro oinquifin non tanafaintiroquin, —ishon aton nomuran shinannifo. 
ACT.27.40	Tanapaicaquin shinancatan, —Rusfinquin tuchiaquin nushua rafu non rafuri non shatunon cacoinni canon, —icashon shatuafono aton shashohuan nonoinacahuanaino fooshcaquin. Ahuun chifishtatinin rusfi shoshan huanifo. Ascatan afanan panomanhuan futsa rushtiquiriri afanan rotanifo. —Fuun iyo sharanon, —icashon. Ascatan tanafainifo. 
ACT.27.41	Chaicushon oianfo unu tapia ointsacun tanafaipaicaquin mai tsacatoshinifoquin. Shasho rushti fasi coraintoshini. Man fuchomanhuanquin chinahuaquin shasho tsispaquiri cuaquin futsani.
ACT.27.42	Ascaino ranushumuafoan shinannifo, —Na shasho murannoafo ichotirofoquin Non ato rutunoncahuun, —ishon yoinifo. 
ACT.27.43	Ascanfiainton aton niaifoan Pablo rutupaiquima. Ascacun ato nitun huani rutunonfoma. Shasho murannoafoti niaifoan yonoa, —Atiriton man topiqui tapiaquin topifaifafaincahuun maiqui nocotacahuun. 
ACT.27.44	Atirifiri ihui sapafo yatacanashu maiqui nocotacahuun. Ahuara futsafo shasho muran nonotiro nonofaifafaincahuun mai ano nocosharashcaquin, —ishon ato yononi. Ato yonoa cuscan nanscasi anifo. Nantifi cusumun nocosharai futsunifo.
ACT.28.1	Ascashon nantifi non unuhuan cusumun nocosharani. Nanno icafoan, —Nocon mai nushmancayan toomanhuan ahuun anu Malta, —icashon yoinifo. 
ACT.28.2	Noco fasi shara huanifo. Nannori oi furiapaoni fasi yotanmahuanquin. —Fucahuun chi cutu huashu yooshcaquin, —noco huanifo. 
ACT.28.3	Ascano Pablonun caro ya iconfurantan chi cutu huapaiyaiton shana muuqui a muranshon shano cuscaraton mucun nasani. Munastan aya rono inacahuani. 
ACT.28.4	Ascaiton oincani, —¡Uru! Na nocofunu rutumitsamisiraca. Unuhuan ariashu nocosharafiaiton Diosin onaintimanaran, —unu tupusumuni anoashu yoinannifo.
ACT.28.5	Ascaino mutashquiri itaquin chi muran potani. Isinin inima. 
ACT.28.6	Ascashon, —Farashinacahuantan nairan, —icashon oinquin futsanifo. Manariacaquin paunyamacaiyaiton oinquin yoinifo, —¡Oincapon! Nacai rutumitsamisimafinquin. Naafin dios futsaquin, —ishon yoinifo.
ACT.28.7	Ascatan nanno chaimashta niaifo Publio ahuun mai. Ahuun pushu muran noco iquimani. Noco pimasharafain noco shara huani. 
ACT.28.8	Apa isinin icoinni yonacain imi chishoi. Oshati muran racani. Tapitan Pablonun ahuun cunu muran iquicaini Upa Dios cufishonicai. Cufishotan ahuun mucuman mamanni cayanon. Ascaino cayariscatani. 
ACT.28.9	Nan mai anoafoan nicacani nan isinin icaifoti aqui funifo ato caya huamanon. Nantifi ato caya huapacuni. 
ACT.28.10	Ascatan noco ahuara ichapa inancoinnifo. Non itisharaquin ato anoashu shashohuanun cashquin non yopai cuscan noco inancoinnifo.
ACT.28.11	Oshu rafu non fusti finontan non afanan shashohuanun Malta anoashu cani. Shashohuan anunifo Rafanacaran ishon anunifo. Dios rafuran huashon shinannifo. Ascashon ato rafu anu futsanifo. Futsan ahuun anu Cástor huafain futsan ahuun anu Pólux. Ascan shashohuan rushtiquiri aton ointsa rami huani. Alejandría anoshon shashohuan onihuanifo. Oi pacutian Malta ano nan shashohuan iyoni. Nanuinifoan non unuhuanun non cani. 
ACT.28.12	Focani non Siracusa pushurasi ano noconi. Nanno non osha rafu non fustiyoni.
ACT.28.13	Anoashu focashon unuhuan cutafain non Regio pushurasi ano noconi. Iyoco futsaino fuaifoquirinoashu fuuhuan furani. Afanan iyoco futsaino non Puteoli pushurasi ano mapuinifoanni. 
ACT.28.14	Nannoa Jesús icoinra huafo non fuchini. —No fu osha siete iyopun, —noco huanifo. Ascano non chipo atomaquinoashu Roma ano cani. 
ACT.28.15	Jesús icoinra huafo Roma anoafoan Pablo oaiton nicacani nocoqui funifo. Atirifi pushurasi Foro de Apio nocoqui noconannifo. Atirifiri pushurasi futsan Tres Tabernas anoashu nocoqui noconannifo no fu Roma ano foshcaquin. Pablonun ato oinquin, —¡Aicho! Upa Diosin, min ua yorafoqui nichiaran, —huani. Ahuun ointi fasi fupihuacoinni. 
ACT.28.16	Ascano pushurasi ichapacoin ahuun anu Roma ano nocoafono niaifoan yononi Pablo arusu pushu futsan muran isharatiro. Ranushumua fustiton cushusharanon.
ACT.28.17	Ascatan osha rafu non fusti finontan Pablonun ahuun caifoan aton niaifofo cunani aqui funonfo. Aqui ichafoan ato yoini.
ACT.28.17	—Uhuun yoramishtichin, ua nicasharacahuun un mato yoisharanon. Uncai nocon caifo Israelifo chaca huamisima. Nocon shunifoan aton fuyamisifori un chaca huayamafiacun ua Jerusalén anoshon achicashon Romanofo ano ua nichinifo. 
ACT.28.18	Nanfoan ua nicacani ahua chaca huamaran, ishon shinannifo ua nichisharapainifo.
ACT.28.19	Ascafiaino nocon caifofoan yoinifo, “Nichiyamacahuun. Onaintimahuu,” ua huafiainfoan copiquiri uhuun caifoqui un tsain chaca huama. Ascatamarocon un Romano niaifo patasharifo yoini, “Unfin maton niaifo Cesar ano capaicain uhuunoa cayacafi yoishquin un ahua chaca huama tapinon,” ishon ato yoini. 
ACT.28.20	Ascacun un mato cuna matofu tsainshquin. Nocon caifo Israelifoan non Diospan facu nan nocon Numamisi non manamisi. Unrifi icoinra huamisi. Un icoinra huahuunshon nocon caifo ua Romanofo ano nichini. Ascashon man oiain cuscan ua munushuafoquin, —ishon Pablonun ato yoini.
ACT.28.21	Nicacashon cumanifo, —Mihuunoa tsoan noco cunu fumama. Jerusalén anoashu funifo tsoancai mihuunoa tsain chaca yoimisima. 
ACT.28.22	Non nicamisi manifoti anoafoan Jesús icoinra huafoqui tsain chaca huafo. Ascan min icoinra huai cuscan non tapipairan, —ishon yoinifo.
ACT.28.23	Ascatan —Non chipo mifu ichanantiroran, —huanifo. Ascano yora ichaparasi Pablo icano funifo nicacani. Funamanri yoitiashon ato yamu huani. Upa Diosin iquinaino ato yoifain Moisés cununi cuscan yafi Diosin ahuun yoishomisi futsafoanri Jesushuunoa cununifo cuscan ato icoinra huamapaiquin. 
ACT.28.24	Nicacatan atirifiton icoinra huaino atirifoan icoinra huanifoma. 
ACT.28.25	Tsoancai nannorisi shinannifoma. Ato yoiai cuscan fochismanantanannifo. Amaquinoashu foataifoma Pablonun ahuun tsain unutaquin ato yoini isca huaquin,
ACT.28.25	—Nocon shuni Isaías nanton inonpacoai yoimisi Diospan Yoshin Sharahuunshon nocon shunifo iconquin yoini isca huaquin,
ACT.28.26	“Min caifo nan Israelifo ano catahuun ato yoiquin isca huatahuun, ‘Man nicafafaifiaquicai man tapinacama. Ahuara sharafo man oinfiaquicai maton nomuran man nanucoiantaima.’ 
ACT.28.27	Aton ointi mutocoianfo. Iconcoin nicafiaquicai nicacoianfoma. Oinfiaquicai tapipaicanima. Iconcoin oinfain iconcoinri nicaifoan un ato chaca soashocuana ufu nipanonfo,”
ACT.28.27	ishon Diosin Isaiasihuunshon nocon caifo yoini. 
ACT.28.28	Ascaino marifi Upa Diosin noco numapaiyai cuscan man nicapaiyamaino un caifo futsafo ahuun tsain yoicain. Afoanfin nicacaniquin, —ishon Pablonun ahuun caifo yoini. 
ACT.28.29	Yoitan amaquinoashu focanashu fasi fochishmanantanannifo.
ACT.28.30	Ascatan Pablo nanno fari rafu iyoni. Pushu ifo pui inanni a muran iishquin. Ascatan tsoa ahuun pushu ano fuafoan ato iquimani yoisharashquin. 
ACT.28.31	Upa Diosin iquina cuscan huafain nocon Ifo Jesucristohuunoa ranotama ato yosini. Tsoancai ahuun tsain shatumanima. Nanti.
ROM.1.1+ROM.1.2+ROM.1.3	Uhuun yoramishtichin, Roma anoafoan un mato cunu fomai man tapinon. Unquian Pablo unfin Jesucristo ahuun oinmatiquin. Ua catonni un afu rafumisi un inon. Upa Diosin ua nichini ahuun tsain shara Furunhuunoa un yoinon. Jesús David ahuun funa ini. Caiantaima Diospan tsain shara inonpacoai cuscan ahuunoa cunushonifo.
ROM.1.4	Ahuunoa cununi cuscan Diospan Yoshin Sharapan ahuun curushhuunshon nocon Ifo Jesucristo maiya anoa funimani. Funimashon noco tapimani nan Diospan Furun Shara nocon Ifoan ahuamamishti huatiro. 
ROM.1.5	Non ahuara shara huahuunshocai Upa Diosin noco catonnima. Ahuun Furunhuunoashu nocohuun ramapaiquin noco catonni afu rafumisi inon. Noco nichini nocon caifomari non ahuun tsain yoinon ahuun Furun Cristo icoinra huanonfo. 
ROM.1.6+ROM.1.7	Upa Diosin manifoti icoinra huamapai. Mato Roma anoafori noiquin mato catonni maton chaca man shatunon Furun Jesucristo ahuun yorafo man inon. Upa Diosin nocohuun ramapaiquin nocon ointi shinansharacoinon. Furun futan Apamain mato asca huashopainon.
ROM.1.8	Tau huaquin un mato yoisharapai. Man Jesucristo icoinra huacun manifotiton nicamisifo. Ascacun un mato shinanquin un Jesucristohuunshon —¡Aichoran! Upa Diosin, —ishon un yoimisi. 
ROM.1.9+ROM.1.10	Upa Diosin ua yonomapaiyai cuscan un curushcain yonoshomisi ahuun tsain shara Furunhuunoa un ato yoinon. Upa Diosifin ua oinquin un mato shafatifi cufishofafainaiton. Nan un cufiain cuscamain Upa Diosin mato muran ua nichi huuati ishon un cufifafaini. 
ROM.1.11+ROM.1.12	Un fasi mato oinpai mato Diosin tsain yoipaiquin. Ahuun Yoshin Sharahuunshon man icoinra huanon man yoinonansharanon Jesús tanasharashquin. Un icoinra huaino marifi man icoinra huainofin non unimanantanantiroquin.
ROM.1.13	Uhuun yoramishtichin tapicahuun. Uhuun caifomari un ato Jesushuunoa yoimisi tanasharanonfo. Nanscarifi un mato huamapai. Mun catacatamisi ifiacuanano ahuara futsa huai un camisima. 
ROM.1.14	Jesús ua yonoa ahuunoa manifoti un yoinon. Ua yonoa cuscan ayamai un yoitima itiro. Ascan nantifi un yoipai. Uhuun caifomari yoifain nahuafori yoifain cunu tapiafori yoifain cunu tapiamafori un yoinon. 
ROM.1.15	Ascashori un mato tsain shara Jesushuunoa Roma anoafo yoi capaimisi.
ROM.1.16	Nan tsain shara Cristohuunoa Upa Diosin ahuun curushhuunshon icoinra huafoti ato numatiro afu nipanonfo. Uhuun caifo Israelifoan nicaquin tauhuanifo. Natiarifi mani futsafoan nicacani Upa Dios fu nipashcaquin. Ascacufin un ranotama manifoti ahuun tsain shara un ato yoicain. 
ROM.1.17	Nan tsain sharafohuunoa Upa Diosin noco tapimana ahuuscashumain non isharatiroquin ahuun tsain tanasharashquin. Nan non Jesús Ifo huaquin tau huanitian non Upa ari caitianri nanscasi huaquin non icoinra huatiro isharacoinshquin. Diospan tsain cununi isca huaquin, —Nan Diosin aton chaca soashonafoanfin icoinra huamisifoquin, —ishon cununi.
ROM.1.18	Ascafiacai atirifo ascarafoma. Diosihuunoacai shinanpaicanima. Icoinra huapaicanima. Chacasi shinanmisifo. Chaca fustisi tanapaicaniquin. Diospan tsain iconcoin tapifiacashon nicacasmamisifo. Nantifi nanscarafosi Upa Diosin atoqui sinacoinquin. Nai muranshon ato onaintimaquin finacoinshquin. 
ROM.1.19	Upa Diosin ahuu cuscaramainquin tapipaiquifin tapicuanafoquin. Upa Diosin ato shafacafi ismani. 
ROM.1.20	Nantifi onihuaquin tau huanitian natianri ato shafacafi ismamisi. Mai yafi nai onihuani cuscan nantififain oinmisifo. Diosin ahuamamishti huatiro oinmisifo. Ascacun, —Uncai tapiama ahuu cuscaramain Diosiquin, —itirofoma. Nan tapiamafofin atohuun nuaquin.
ROM.1.21	Ahuunoa tapifiacashon yoicasmanifo. —Min nocon Diosin. Min fasi shara. Non mia noi. ¡Aicho! Min noco shara huafafainiran, —ishoncai yoinifoma. Ascacun ahuunoa amaquiri ipaitsi shinannifo. Aton nomuran afanan ahuunoa shafacafi shinantamarocon nisopan shinantiro cuscan shinannifo. 
ROM.1.22	—Nonfin fasi tapisharaquin, —ifiacatan tatimashunifo.
ROM.1.23	Nocon Diosincai nanacama. Ifiacashocai isca huaquin yoinifoma, —Upa Diosin, tsoa futsacai mia cuscara shara imisima. Min ahuamamishti huatiro. Non mia noiran, —ifiacashon anori yoitama ahuara futsafo rami huanifo. Na nocofunufo naashu payocofiafo nan ointsa rami huafain puiyafo rami huafain yoinafo rami huafain rono cuscarafori rami huanifo. —Nanfo nocon Diosiran, —ishon yoipaonifo.
ROM.1.24	Ascacun Upa Diosin ato potaquin futsani aton nomuran chaca huapaiyai cuscan huanonfo. Afanancai ato numanima. Afi ranan chaca huaa tanannifo futsan namannoa ainfo fucashni huaifoan. Ainfofori ascarifiaifoanno. 
ROM.1.25	Upa Diosin tsain icoinra huatama chani fusti catonnifo. Diosin nantifi onihuani. Nan Diosicai cufitama nan onihuafo cufinifo. Ascatama Diosin shararan ishon yoipacupainonfo.
ROM.1.26	Ascacufin aton nomuran chaca huapaiyaifoan tapishon Upa Diosin ato potani. Afanan ato numanima. Upa Diosin noco onihua cuscan nocofunufo ainfo ya icaino ainfofori nocofunufo ya inonfo. Ascatamarocon ainfofo afiranan fuchinanpaicani. Aforanansi iquinannifo. Chaca huatanannifo. 
ROM.1.27	Nanscarifiai nocofunufo ainfo tanatama afi ranan iquinanpaicani. Ascashu chaca huantanancatan aton nomuran aton cayari omitsisca huapaonifo.
ROM.1.28	Ascatari Upa Dios onanpainifoma amaqui inifo. Ascacurifi arifi ato potani aton nomuran afiranan shinanpaiyaifo cuscan chaca huan tananonfo. 
ROM.1.29	Chaca fustisi shinancani chaca huan tananonfo aton ahuinma ya icaifoanno ainfofori ato funumafo yari ipaonifo. Aton namari fipaifain. Fasi chacafo icain mafo noiriamisi icain futsafoqui shinanchacamisifo icain fashimitsamisifo icain rutumitsamisifo icain fochishmanantanancatan sinaisi fuyamisifo icain paramitsafoanfafainmisifo icain noimati huamitsamisifo icain yoiti huamitsamisifo icain 
ROM.1.30	futsafo yoiti huafain Dios noicasmafain roanmitsamisifo icain cacapaimisifo icain aton nomuran chaca fustisi shinanmisifo icain aton apa yafi ahua nicacasmafain 
ROM.1.31	ahuara shara shinanpaimisifoma icain tsoashtacai ato icoinra huatirofoma icain tsoanshtahuun noiyamacain chaca huapaimisifo icain rauhuaquin tapiamafo icain tsoanshtahuuncai ramapaimisifoma icain. 
ROM.1.32	Upa Diosin ahuun tsain shara yoiquin isca huani, —Futsafoan ascaran chaca huaiton un ato namairan, —ishon. Yoini cuscan man tapifiacashon aton chaca shatupainifoma. Ascarifiatan futsafoanri nan acaifo cuscan huaifoan oincaquin, —¡Aichoran! Nanscarocon chaca huatanacahuun, —ato huanifo.
ROM.2.1	Ascano man shinanraca, —Nan cuscara yora fasi chacacoin. Upa Diosinmain ato onaintimapainonran, —ifiashon marifi man asca huamisiquin. Ascashu, mafiri man yoimui cuscaracoin. Matori onaintimatiro. 
ROM.2.2	Nan non ahuara chaca huamisi cuscan nantifi Upa Diosin man tapicoian. Ascan man non tapian nan chaca huamisifo iconcoin ato onaintimai.
ROM.2.3	Mancai Diosin cuscarama. Marifi man nocofunufiashon man yoiquin isca huamisi, —Nan chaca huamisifomain Upa Diosin ato onaintimapainonran, —ifiaquin marifi man asca huamisi. ¿Ascacun man shinanmun Upa Diosin matori onaintimaimaquin? 
ROM.2.4	Upa Diosin matohuun noiquicai mato funa ahuusca huarima. Man chaca huafiaiton mato shara huafafaini. Mato funa onaintimaima. ¿Man tapiamamun matohuun ramapaiquin maton chaca shatumapai man tanasharanon? ¿Nanfohuunoamun man shinanpaimacai? ¿Diosiqui man ointi mutoimun?
ROM.2.5	Upa Diosin mato shara huafiaintocai man shinan futsapaima maton chaca shatushquin. Diosiquiricai man shinanmisima. Man chaca huaa cuscan Upa Diosin ointiaquimaima. Ascan chaca huaquin man unuyamaiton Diosin sinaitian mato onaintimashqui. 
ROM.2.6	Upa Diosin nan niyoshon amisifo cuscan atoti inanpacushquin. 
ROM.2.7	Nan tsoaran Diosin ato imapaiyai cuscan amisiton futsafo shara huafafaini tsain shara Upa Diosin atohuunoa yoisharaiton nicapaicani. Isca huaquin, —¡Aicho! Un mia yonoa cuscan min amisi. Un miqui unimai. Min ufu ipasharatiroran, —ishon nicapaicani. Afu ipashquin. Nan cuscarafo Upa Diosin aya ato imapacunaca. 
ROM.2.8	Ascafiata ratoranfoan afi apaiyai cuscan fusti shinainfoan aton nomuran fucash huamisifo icain Diospan tsain iconcoin tanatama ahuara chacafosi tanaifoan. Nan cuscarafoqui Upa Diosin ahuun nomuran sinacoinquin ato onaintimashqui. 
ROM.2.9	Nan ratoran futsa Israelifo iyamarai mani futsafoan chaca huamisishaquin fasi aton nomuran omitsiscai finacoinshcani. 
ROM.2.10	Ascacun ratoran futsa sharamisicun Diosin sharapan ato yoishquin, —Mian nicamisicun. Un miqui unimairan, —ishon ato yoishquin. Aton nomuran unimacaquin ahua fucash huanonfoma. Israelifo iyamarai mani futsafo isharaifoan Upa Diosin ato shara huaiquin. 
ROM.2.11	Ascacun Diospan nantifi noco nanscarafosi oin.
ROM.2.12+ROM.2.13+ROM.2.14+ROM.2.15	Nantifiton chaca huamisicun ato onaintimashqui. Uhuun caifo Israelifoanma atirifiton Upa Diosin tsainquin cununifo cuscan oinyamafiamisishaquin ahuara shara aton nomuran tapiafo. Tapifiacashon shara huamisifoma. Chaca huafiacatan aton nomuran shinanquin isca huamisifo, —Un chaca huaran, —iyamarai, —Uncai chaca huamaran, —ishon shinancani. Ascacun chaca huaifoan ato onaintimashqui. Ascashu omitsiscapanacafo muran foshcani. Ascan uhuun caifo Israelifoan Upa Diosin yononi cuscan noco cunushoni cuscan non aya. Tsoan man tapifiashon chaca huaiton nan yononi cuscan huaquin ato onaintimaicain nan omitsiscapanacafo muran foshcani. Diosin tsain cununi cuscan nicafiashucai ascacoianfoma ato imasharanon. Ascano Diosin yononi cuscain ato yoishquin, —Min shararan, —ishon ato yoishquin. 
ROM.2.16	Nantififain aton nomuran shinanmisifo cuscan Upa Diosin tapicoian. Nan shinanmisifo cuscan fomanfiainfoan nocon Ifoan nantifi ato puashoshquin. Upa Diosin ahuun Furun Jesucristohuunshon ato onaintimashqui. Nannori Diospan tsain sharahuunoa un mato yoi.
ROM.2.17	Uhuun yoramishtichin, Upa Diosin yononi cuscan noco cunushopaoni. Nan noco cunushonicun man shinanraca, —Upa Diosin non Israelifo noco fusti catonni futsafocai catonnima. Non fustifin ahuun yoraquin, —ishon man shinanmisiquin. 
ROM.2.18	Mato amapaiyai cuscan man man tapia. Tapimamisifoan ahuun tsain mato tapimana. Ascan ahuara shara nicashon, —Iconran, —ishon man yoimisi.
ROM.2.19	Man yoiquiri isca huaquin, —Nocon caifoma fusho cuscarafo. Ahuuscashomain Diosin tsain tanasharatiroquin tapiafoma. Nonfin ato tapimatiroquin. Faquish muran ica shinantsa aafo. Nonfin chashamati cuscara ato chashashotiroquin Dioshuunoa tapinonfo. 
ROM.2.20	Upa Diosin noco yononi cuscan iconcoin. Ahuun tsainhuunshon non tapicoian. Ascacun tsoa futsacai tapiataima aton chaca shatushcaquin non aton facufo ya tapimatiroran, —ishon man shinanmisi.
ROM.2.21	Man futsafo tapimamisi ¿Ahuuscain mafiri man tapimamuimanmun? Futsafo man yosimisi, —Ahua onuyamacahuun, —man huamisi. ¿Marifimun man onumisima? 
ROM.2.22	—Maton ahuinma fu iyamacahuun. Maton funuma furi iyamacahuun, —man ato huamisi. ¿Ascafiashu marifi maton ahuinma fu man icamun? —Ascan Diosicoinma cufiyamacahuun. Dios fusti noicoincahuun, —man ato huamisi. ¿Manmun Upa Dios fusti tanacoincai? 
ROM.2.23+ROM.2.24	—Upa Diosin noco yononi cuscan man non tapicoian, —nan cacapaimisi cuscara man tsainfafaini. Man futsafo yoifiatacai marifi Diosin yononi cuscan man aima. Ascan matohuunshon nocon caifomafoan yoiquin isca huamisifo, —Diosin ahuun yorafocai isharafoma. Ascan arificai sharamaran, —ishon yoimisifo. Ascan matohuunshon Dios chaca huafo. Nannorifi Diospan tsainquin cununi.
ROM.2.25	Upa Diosin noco yononi cuscan non aafin nan Israeli sharafo cuscara noco imatiroquin. Ascafia noco yononi cuscan ayamashu nan yora chaca cuscarafo non itiro. 
ROM.2.26	Yora futsafo Diosin yononi cuscan amisicun Upa Diosin noco shara huashopaiyai cuscan atorifi shara huashotiro. Noco inanpaiyai cuscari atori inanshquin. 
ROM.2.27	Nanfo Israelifomafiashon Diosin tsain nicasharacoincani. Manfin Israelifoquin. Diosin mato yononi cuscan tapicoinfiashu man yoitimamisi. Ascan nanfo isharafiainocai man isharamisima.
ROM.2.28	Diospan yoracoinin ahuun tsain tanasharatiro. Nanfofin Israelicoinfoquin. Futsafo Israelicoinfo cainfianishaquin Diosin yononi cuscacoin acanima. Afocai Diospan yoracoinfoma. Ascafiashucai Israelifocoinma. Nocon fuyamisi cuscara furonanfacu rama caian non foshqui rupa shatumisi. Ascan tapitirofo nanfo Israelicoin. Ascafia noco yononi cuscan non ato foshqui rupa shatufiacai ahuun tsain icoinra huafomacai Diospan yora itirofoma. 
ROM.2.29	Diospan Yoshin Sharahuunoashu nocon nomuran fiananantiro non Diosiquiri shinansharanon. Ascashu Diospan yoracoin iishquin. Non ascaino yorafoan nocohuunoa yoisharayamafiaino Upa Diosin nocohuunoa yoisharashquin.
ROM.3.1	Ascan nonfin Israeliri cainniquin. Ascan non ahuaraya cuscacai futsafo ayama. ¿Non amisi cuscan nocon facufo non aton foshqui rupa shatuainomun shara itiro? Ainfain. 
ROM.3.2	Uhuun yoramishtichin, shinancapon. Upa Diosin manifoti yoipaiyai cuscan nocon caifo yoiqui tau huani. Noco tapimani cuscari non mani futsafori tapimanon.
ROM.3.3	Icon, atirifi nocon caifocai Upa Diosin yononi cuscacoin acanima. ¿Icoinra huayamafiashon Upa Diosin noco yoini cuscamun noco ashoimacai? 
ROM.3.4	Ma. Ascapacunacama. Nantifi yorafoan noco paratirofiancai Upa Diosin noco parapacunacama. Nanfin iconcoin fustiquin. David cunuquin isca huani,
ROM.3.4	“Yorafoan Upa Diosin tsain icoinra huayamafiashon ahuun tsain cayacafi iconcoin manifoti ato tapimashcaniran,”
ROM.3.4	ishon cununi.
ROM.3.5	Futsan shinanquiraca, —Upa Dios fustifin sharaquin. Noncai ascaranma. Ascan non chaca huaiton futsafoan noco oinquin Upa Dios noco cuscarama aafin sharacoinquin. Ascan tapitirofo Upa Dios mimacai sharacoincun. Nocon chacahuunshon futsan tapitiro Dios sharacoincun. Diosincai iconquin noco onaintimatiromaran, —ishon anori shinantirofoquin. 
ROM.3.6	¡Ohua! Fasi amaquiri shinancani. Upa Diosicai non chaca huaa cuscan ointiaquimatiroma. Non chaca huafiaiton Upa Diosin noco onaintimayamaitocai ahuuscashon non tapitiroma afanan asca huashquima. Diosin chacafo onaitimayamaino ahuuscashomain yorafoti yoitiroquin afu ipayamarain omitsiscapanacafo muran focanicai.
ROM.3.7	Ascan futsafoanraca shinancani, —Un chani yoimisicun futsafoan tapitirofo Upa Diosin iconcoin fusti yoimisi. “Upa Diosin sharacoinran,” ishon yoishcani. Ascan uhuun chanihuunshon futsafoan mima huaquin Dioshuunoa shinansharashcani ¿Ascan ahuuscain, “Min chaca huamisicun un mia onaintimairan,” ua Diosin huatiromun? —Nannori man shinanraca. 
ROM.3.8	Nan cuscara yorafoan fasi amaquiri chaca shinanpaicani. Isca huaqui yoipai, —Non chaca huanoncahuun. Ascan Dioshuunoa shinansharatirofoquin, —ishon yoipaicani. —Pablonunri anori yoimisiran, —ishon yoicani. Chanimisifo. Uncai anori yoimisima. Upa Diosin iconquin na cuscarafo onaintimashqui.
ROM.3.9	¿Ascan yora futsafo chacafiaino noncai ato cuscaramamun? ¿Norus fustimun non shara? Ma. Anorima. Un mato tapima cuscan nantifi yorafocai nocon caifomafoan norifi non Israelifoanri man non chaca huamisi. 
ROM.3.10	Nunorifi Diosin tsain cunuquin isca huaniquin,
ROM.3.10	“Diosin noco yononi cuscacai tsoashta amisima. 
ROM.3.11	Diosin noco yononi cuscan tsoancai tapicoinmisima. Mancai Upa Dios onanpaicoinma noco yononi cuscan tapishquin. 
ROM.3.12	Manifoti anoafoan Upa Dios cachiquiri huaafo ato isharamapaiyai cuscan atamarocon chacacoin tapiafo. Tsoacai shara tapimisima. Tsoa fusticai isharamisima. 
ROM.3.13	Yora naacun mai huashon non fupuaino pisin tohuutiro cuscan nanscarifiai aton ashfan muranshon tsain fasi chacacoin yoimisifo. Nan rono paupaton noco nasa non mutiro cuscan aton tsainmanri noco omitsiscamatiro. 
ROM.3.14	Roanmitsamisifo icain tsain isininpaton yoimisifo. 
ROM.3.15	Samamashta yora rututirofo. 
ROM.3.16	Nan cahuancacainaitishon yora chaca huafoanfafainmisi ato omitsisca huafoanfafainmisi. 
ROM.3.17	Diosin nocon ointi shinansharamapaiyai cuscacai afoan mumisima. 
ROM.3.18	Dioshuunoa shinanmisifoma. ‘Aacai ahuamaran,’ ishon shinanmisifo. Aquicai ratucanima,”
ROM.3.18	ishon Diosin tsain inonpacoai cuscan yoimisifoan cununi.
ROM.3.19	Man non tapia Upa Diosin yononi cuscan Moisés noco cunushoni. Noco yononi non chaca huanonma. Noco yononi cuscacai non amisima. Ascan tsoancai yoitiroma isca huaquin, —Diosin yononi cuscan un amisiran, —ishoncai yoitiroma. Iconquin nantifi noco onaintimatiro. 
ROM.3.20	Ascacucai Upa Diosin tsohuunoa yoitiroma isca huaquin, —Un mato yononi cuscan man amisi. Man ahua chaca huamisimaran, —noco huatiroma. Diosin noco yononi cuscan man non tapicoinfiashon nanhuunshon non shinantiro, —¡Ohua! Upa Diosin yononi cuscacoincai un amisima. Urifi un chaca huamisiran, —ishon non shinantiro.
ROM.3.21+ROM.3.22	Upa Diosin noco yononi cuscan Moisés noco cunushoni. Noco cunushoni cuscan non apaifiai non itiroma Diospan yora iishquin. Ascafia ahuuscashomain nocon chaca noco soashotiroquin a cuscara shara non inon Upa Diosin natian noco tapimana. Nannori Moisés yafi Diospan tsain yoimisi futsafoanri cununifo. Ratoranfo nocon caifo Israelifo iyamarai nocon caifoma non Jesucristo icoinra huacun nocon chaca noco soashotiro a cuscara noco imasharashquin. 
ROM.3.23	Manifoti anoafoan nantififain man non chaca huamisi. Upa Diosin noco imapaiyai cuscacai tsoa acoinmisima.
ROM.3.24	Ascafiacun Jesucristo noco nashoni nocon chaca soashoshquin. Non icoinra huacun afanan chaca nocon ifo itama Jesucristo acoin nocon Ifo inon. Non ahuara shara huahuunshoncai noco numanima. Ahuun Furunhuunshon nocohuun noiquin noco numani.
ROM.3.25	Ahua chacacai Upa Dios fu itiroma. Ascan Furun nichini nococairocon onaintimatama Furun onaintimani nocohuunoashu nashon nocon chaca soashonon. Ascan ahuun imi foyanan noco nashoni non icoinra huaiton Upa Diosin noco onaintimaima. Ascan Furunmun noco nashoantaima iyopaonifoanri chaca huapaonifo cuscan. Tapiyonifo chipo Furun atohuunoashuri nashquiai. Ascano icoinra huafoan aton chaca iconquin Furunhuunshon soashotiro afori afu ipanonfo. 
ROM.3.26	Natianri Diosin ato ismapai chaca huafiamisishaquin Jesús icoinra huacun ahuun yorafo ato imatiro. Man raca shinain, —¿Ahuuscain chaca huamisifo ato onaintimama Upa Dios fu ipatirofomun? —ishonraca shinancaniquin. Anorimafinquin. Furunmun ato nashoni aton chaca soashoshquin. Ascan nan icoinra huacatan Upa Dios fu ipatirofo. Iconquin ahuun yorafo ato imatiro.
ROM.3.27+ROM.3.28	Non ahuara shara huahuunshoncai nocon chaca noco soashonima. ¿Ascan tsoancai yoitiroma isca huaquin? —Upa Diosin noco yononi cuscan un nantifi amisi. Ascacufin un afu ipatiroquin, —ishon tsoancai anori yoitiroma. Ascarafo shinainno cacapaimisi itiro. Upa Diosin noco yononi cuscan non nicamisihuunshocai noco numanima. Furun icoinra huaiton noco numatiro. Nannori non mato yoimisi. 
ROM.3.29	¿Upa Dios nocon caifo Israelifoan nocon Dios fustimun? Ma. Caifo futsanfoanri aton Diosiri.
ROM.3.30	Upa Diosin noco nanscarasi huai. Nocon caifo yafi nocon caifomari Jesús icoinra huaiton nocon chaca noco soashotiro afanan noco chacahuunoa shinanonma. 
ROM.3.31	¿Ascano non Jesús icoinra huacun Diosin Moiséshuunshon noco yononi cuscan non yopaimamun cununi cuscan aquin? Ascatama non Jesús icoinra huaiton Upa Diosin noco yononi cuscan non atiro. Jesushuunshon fusti non atiro.
ROM.4.1+ROM.4.2	Ascatan natian un nocon shuni Abrahamhuunoa mato yoi. ¿Diosin yononi cuscan aimun ahuun chaca soashoni sharacoin inon? Ma. Anorima. Abraham asca huaiton yoicuana, —Unfin Diosin yononi cuscan un amisiquin, —ishon yoicuana. Ascafiashu nanoricai yoimisima. Upa Diosin ahuun ointaificai ascatiroma. 
ROM.4.3	Ahuunoa Diospan tsain cununi isca huaquin, —Abraham Upa Dios icoinra huamisi. Ascaino Upa Diosin ahuun chaca soashona a cuscara isharanon, —ishon cununi.
ROM.4.4+ROM.4.5	Non yonoaino ifoan noco cashman inainma. Noco nifishon noco inantiro. Nanscarifiai non ahuara shara huatiroma Upa Diosin noco nifinon nocon chaca noco soashonon non afu ipanon. Nonfin chaca huamisifoquin. Ascafiashon non Jesús icoinra huacun Upa Diosin noco yoishquin, —Un maton chaca soashona. Man uhuun facuhuunoashu isharanon, —ishon noco yoishquin. 
ROM.4.6	Nannori nocon shuni David yoini. Noncai ahua shara huatiroma Upa Diosin noco unimamanon. Afin noco yoitiro, —Un min chaca mia soashona. Ascan min ua cuscara shara iquiran, —ishon noco yoiaino non unimatiro. 
ROM.4.7	David isca huaquin yoini,
ROM.4.7	“Tsoan ahuun chacafo Upan Diosin rau huaa afanan afohuunoa shinanyamaino fasi unimatiro. 
ROM.4.8	¡Aicho! Upa Diosin isca huaquin yoishquin, ‘Min chaca huaa cuscan un afohuunoa afanan shinanpacunacama. Natian min chaca huamisima cuscara min itiroran,’ ishon yoiaino fasi unimacointiro,”
ROM.4.8	ishon David yoini.
ROM.4.9	¿Upa Diosin Israelifo fusti unimamatiromun? Ma. Israelirifomari aton chaca soashotiro a cuscara shara imashquin. Abraham Diosin icoinra huacun ahuun chaca soashona a cuscara shara imashquin. Nannori non mato yoimisi. 
ROM.4.10	Foshqui rupa shatuataima ahuun chaca soashoni a cuscara shara imashquin. 
ROM.4.11	Abraham foshqui rupa shatuataima Upa Dios icoinra huaqui tau huani. Ascacun ahuun chaca soashoni a cuscara shara inon.
ROM.4.11	Ascaino chipo fari ranan finoanno Upa Diosin Abraham yononi, —Min non min yorafori foshqui rupa shatucahuun. Nan foshqui rupa shatushonfin min shinantiro isca huaquin, “Icon Upa Dios un icoinra huacun uhuun chaca ua soashona ua shara huapanaca Upan Diosin ua yoiyoniran,” —ishon Diosin Abraham shinanmani. Ascacufin tsoafo foshqui rupa shatuataima Dios icoinra huashu Abraham ahuun upa cuscara itiro. Afin foshqui rupa shatuataima Upa Dios icoinra huaquin tau huani. Ascacun ahuun chaca soashoni a cuscara shara inon. 
ROM.4.12	Foshqui rupa shatuafori Abraham cuscara itirofoquin. Aafin foshqui rupa shatuataima Dios icoinra huaniquin. Afoanri arifi Jesús icoinra huacanashu Diospan yora itirofoquin. Ascan Abraham aton upa cuscarari itiro.
ROM.4.13	Upa Diosin Abraham yoini isca huaquin, —Min non min funafori nan maitio un mato inannon matonna inon, —ishon yoiyoni. Upa Diosin icoinra huacun aton chaca soashona a cuscara shara inonfo. Ascacufin ato yoiyoni cuscan ato inanshquin. 
ROM.4.14	Futsafoan icoinra huayamafiashon shinanquin isca huaa, —Diosin yononi cuscan un aiton uqui unimatiro noco inanpaiyai cuscan ua inanshquiran, —ishon shinantirofo. Nanfo Diosin yoiyotiani cuscan fiaino non ipaitsi icoinra huaa. 
ROM.4.15	Ascafiacai anorima. Diosin noco yonoyamaino tsoacai yoitima icuanamafinquin. Ascafia noco yononi cuscan apaifiaicai tsoa ascamisima. Diosin chacafoqui sinai yoitimamisifo onaintimashqui.
ROM.4.16	Ascan non ahuara shara huaacucai Upa Diosin noco yoiyotiani cuscan noco inainma. Non icoinra huaiton noco cashman inanshquin. Ascan nan Israelifo yononi cuscan tanaifo iyamarai nan tanaifoanmari Upa Dios icoinra huacanashu ahuun yorafo itirofo. Ato yoiyotiani cuscan cashman inanon. Abraham icoinra huani cuscan afoanri icoinra huashu ahuun funafo cuscara itirofo. 
ROM.4.17	Nannori Diosin tsain cunushoni isca huaquin, —Manifoti min aton upa cuscara. Un mia imashquinran, —ishon Upa Diosin Abraham yoiyoni. Abraham tau huaquin Upa Dios icoinra huani. Ascan norifi non chipo icoinra huaashu nocon upa cuscara itiroquin. Upa Diosin noco oin non Abraham ahuun facufo cuscaracun. Diosin yora nacun funimatiro ninon. Icataima rufofo Upa Diosin yoiqui tau huani.
ROM.4.18	Ascano Abraham anifoshta afanan facu atiromafiashon Dios icoinra huaacun. —Min chipo facu yashquin. Min funafori ichaparasi cainshquiran, —ishon Upa Diosin yoiyoni cuscan icoinra huani. Ascan yora ichapafoan aton upa cuscara ica. 
ROM.4.19	Tapini anifoshtacoin cien fari aqui caa. Ahuin Sararifi noventa fari aqui caa afananricai facu nanutiroma. Ascan man tapifiashon Diosin yoiyoni cuscan icoinra huani. Icoinra huaa cuscacai afanan amaqui ipainima.
ROM.4.20+ROM.4.21	—Un anifocoinno uhuun ahuinri yoshafofiashon Upa Diosin ua yoiyoni cuscan ua facu inantiroran, —ishon shinanni. Mimacaiquin icoinra huani. —¡Aicho! Upa Diosin, mian yoiyoni cuscan mian inanshquin. Min curushhuunshon mian yoiyoni cuscan mian ashotiroran, —ishon yoini. 
ROM.4.22	Icoinra huaiton Upa Diosin ahuun chaca soashoni a cuscara shara inon. 
ROM.4.23+ROM.4.24	Upa Diosin tsain yoini isca huaquin, —Abraham Upa Dios icoinra huani. Icoinra huahuunshon ahuun chaca soashoniran, —ishon cununi. Abraham fustihuunshocai cununima. Norifi nan icoinra huafoti noco cunushoni. Nocon Ifo Jesús naacoinfiacun Upa Diosin funimani nipanon. Nan non icoinra huaiton nocon chacari noco soashonon a cuscara shara non inon.
ROM.4.25	Nocon Ifo Jesús namani nocon chaca noco soashonon. Nantori funimani Upa Diosin noco rau huanon a cuscara shara non iishquin.
ROM.5.1	Upa Diosin nocon Ifon Jesucristohuunshon noco rau huaa nocomaqui afanan iquima no fu ipashquin. Ascano nan icoinra huashu non afu isharapacutiro. 
ROM.5.2	Non icoinra huacun Upa Diosin noco noiaino non afu shafatifi rafutiro. Ascano unimacoinquin non tapitiro noco imapaiyai cuscan shara non atiro.
ROM.5.3	Ascatari non Jesushuunoashu omitsiscafiaquin non shinanchacaquima Jesús tununi cuscan non tunucointiro. Ascatan non unimatiro. 
ROM.5.4	Non tunuaino Upa Diosin nocoqui unimatiro non Jesús cuscara isharashquin. Non isharaquin non tapitiro non chipo afu ipasharashquin. 
ROM.5.5	Upa Diosin ahuun Yoshin Shara nocoqui nichini. Ahuunshon non tapitiro noco fasi noicoin. Nan tapishocai non shinanchacatiroma. Noncai iscatiroma, —¡Ohuashta! Un ipaitsi Jesushuunoashu un omitsisca. Ua yoiyoni cuscan ua ashoshquimaran, —ishoncai non anori shinantiroma.
ROM.5.6	Shinancapon. Noncai ahuuscashon nocon chaca soatiroma Upa Dios cuscara isharashquin. Non ascara chaca icaino nantianri Cristo oni noco nashoshquin. 
ROM.5.7	Non isharafiatiro tsoan noco nashotiroma. Itsairaca yora sharahuunoashu fustirasi noco nashotiro. 
ROM.5.8	Ascafiacun non Diosquiri chaca huafiainton nantianri Cristo nocohuunoashu nani. Ascano Upa Diosin noco ismani fasi nocohuun noicoinquin.
ROM.5.9	Ahuun imi foyanan Criston noco nashoni Upa Diosin noco rau huanon a cuscara shara non inon. Ascacun icoinra huamafoqui Upa Diosin sinaquin ato onaintimaitian noco mimacai huaquin numashqui non omitsiscapanacafo muran canonma. 
ROM.5.10	Non Upa Dios noicasmayopaonitian Furunmun noco nashoni noco numano non afu ipanon. Natian Jesús niahuunshon mima huaquin noco numanon Upa Dios fu non ipasharanon. 
ROM.5.11	Ascano natian nocon Ifo Jesucristo noco Apa Dios ya imapacushquin non ahuunoashu unimacoinon.
ROM.5.12	Ascatan tapicahuun. Adán chaca huaqui tau huani. Chacahuunoashu nani. Ascacufin ahuunshon nantifi manifotifain chaca huamisifoquin. Ascano nantifi nai futsushquin. 
ROM.5.13	Moiséshuunshon Upa Diosin yorafo yonoataima nantifi manifoti anoafoan chaca huapaonifo. Moisés yononi cuscan tapishoma Diosin nanfohuunshoncai ato onaintimanima nannonfo. 
ROM.5.14	Ascafiaquin Adán niyopaonitian non Moiséstianri yorafoti nai futsunifo. Upa Diosin Adán yonofia nicayosmani chaca huani. Adán Dios chaca huani cuscan futsafoan huayamafiacanashu nai futsunifo. Adán onihuaquin tau huani. Chipo Cristo arifi mai ano oni Adán cuscara nocofunu ishquin. Ascafiashucai Adán cuscaracoinma.
ROM.5.15	Nan nocofunun Adán ahuun chacahuunoashu nantifi yorafo nai futsucani. Ascan nan nocofunun Jesucristo fusticai ascanima. Ahuunshon yorafohuun ramapaiquin Upa Diosin ato rau huatiro aton chaca soashquin. 
ROM.5.16	Adán chaca huaahuunshon Upa Diosin nantifi namaqui futsai. Ascafia Cristohuunshon aton chaca soashotiro natamarocon afu isharapacunonfo. 
ROM.5.17	Adán ahuun chaca fustihuunoashu nantifi namisifono mimacaiquin Jesucristo fustihuunshon Upa Diosin noco rau huatiro. Noco rauhuano non afu ipasharanon a cuscara shara iishquin.
ROM.5.18	Ascano Adán chaca huanihuunoashu fusti nantifi namisifo. Nanscarifiai Jesús ahuun sharahuunoashu fusti nantifi aton chaca soashotiro ato omitsisca huatamarocon ato nimapacunon. 
ROM.5.19	Nan nocofunun Adán Diosin nicacasmaquin tau huanino ahuunshon chaca huapamisifo. Nanscarifiai nan nocofunun Jesucristo fusti Apan yoini cuscain. Ascano Apa nicacoinshon ahuunshon yora ichapa imasharatiro Apa fu ipanonfo.
ROM.5.20	Upa Diosin yorafo yonopaiyai cuscan Moisés cunushoni a chaca huamisifo cuscan tapinonfo. Nanhuunshon non tapitiro non fasi chaca huamisi. Mimacaiquin non tapitiro Upa Diosin nocohuun ramapaiquin noco rau huatiro nocon chaca soashoshquin. 
ROM.5.21	Ipaoni chaca fustisi yorafoan aton ifo icaino ato namaquin futsani. Ascafiashu natian Upa Diosin nocohuun ramapaiyaino nocon Ifo itiro. Nocon Ifo Jesucristohuunshon nocon chaca noco soashotiro a cuscara shara non inon afu ipashquin.
ROM.6.1	Ascan atirifoanraca shinanquin isca huacaniquin, —Non chaca huafafainfiainoraca Upa Diosin nocohuun ramapaiquin. Nocon chaca noco soashonaran, —ishon amaquiri shinanmisifo. 
ROM.6.2	¡Ai timafin! Ascayamapacushapainonran. Jesús noco nashoni nocon chaca afanan nocon ifo inonma. Yoran nashocai afanan futsa nicatiroma a furicai afanan rafutiroma. Futsan ahuun iforicai itiroma. Nanscarifiai non Jesús fu naa cuscaracoin chaca afanan nocon ifo inonma. 
ROM.6.3	¿Man tapiamamun man nonfin unu muran iquimamuaquin Jesucristo ahuun yorashon ato oinmashquin? Ascacun Jesús noco nashoni nocon chaca soashoshquin. Norifi afu naa cuscaracoinshon non afanan chaca huanonma. 
ROM.6.4	Ascano Jesús maini cuscan norifi non chaca huapaoni afu nani cuscaracoin. Ascashon Upa Diosin ahuun curushhuunshon Furun funimani afu ipasharanon. Nanscarifi aqui nocorifi funini cuscaracoin non afu ipasharanon non chaca huapaoni cuscan afanan non anonma.
ROM.6.5	Naino non ahuun yoracoin ini afu yora fusti cuscara iishquin. Nacun afincoin funimani isharapacunon. Norifi ahuun yoracoianshu a cuscara funa shara non itiro. 
ROM.6.6	Jesús mastaifono norifi afu masta cuscaracoin. Non chaca huapaoni cuscan cuyonon. Non Jesús ifoataima chaca nocon ifo ipaoni. Non afu masta cuscaracoin afanan chaca nocon ifo inonma. 
ROM.6.7	Shinancapon. Tsoan nashocai afanan chaca huapaitiroma. Marifi Jesús fu naa cuscaracoinshocai man afanan chaca huapaishquima. Afanan chacapan mato yonotiroma mato chaca huamapaiyai cuscan anonma.
ROM.6.8	Non Cristo fu naa cuscaracoinshon non icoinra huashu non afu ipasharatiro. Nanri non icoinra huai. 
ROM.6.9	Man non tapia iconcoin Cristo funimani afanan nanonma. Ahuashtatocai afanan Cristo namatiroma. Ahuun ifo itiroma afanan namanonma. 
ROM.6.10	Nai fustinishaquin nocon chaca noco soashoni afanan chaca nocon ifo inonma. Ascano natian Apa Dios fu isharapacunaca.
ROM.6.11	Nanscarifi aquin natian man shinantiro isca huaquin, —Un chaca ipaoni cuscan man cuyoa. Afanan ua ahuusca huatiroma. Natian un Jesucristohuunoashu Upa Dios fu rafucacaini ua amapaiyai cuscan aashquin, —ishon anori shinancahuun.
ROM.6.12	Ascacufin afanan chaca maton ifo imayamacahuun mato chaca huamapaiyai cuscan ayamacahuun 
ROM.6.13	Isca huaquin shinancahuun, —Yoshin chacan, mian chaca huamapaiyai cuscacai mian amatiroma. Uhuun cayacai minama mian chaca huamapanan, —ishon yoicahuun. Man chaca ipaoni cuscan man naa cuscaracoin. Ascafiashu natian man funa cuscaracoin Upa Dios fu ipashquin. Ascano Upa Dios yoicahuun isca huaquin, —Upa Diosin, unfin minaquin. Mian shara huamapaiyai cuscan ua huamahuu. Uhuun caya non uhuun nomuranri mina mian amapaiyai cuscan ua huamahuu, —ishon yoicahuun. 
ROM.6.14	Moisés yononi cuscacai non atiroma Upa Dios fu ipashquin. Nocon ifocai itiroma non nipanon. Ascatama Upa Diosin matohuun ramapaiquin arusu mato numatiro mato ifo iishquin. Ascano chaca afanan mato ifo itiroma.
ROM.6.15	Moisés yononi cuscacai non atiroma noco imasharanon Upa Dios fu ipashquin. Ascan Diosin nocohuun ramapaiquin noco imashara. Nan fusti nocon ifo itiro noco numanon. ¿Ascanocai non chaca huafafaintiromun Diosin nocohuun ramapainon noco chaca soashonon? Ascayamapacupainon. 
ROM.6.16	Man tapian mafi man catontiro ratofomain mato ifoquin. Upa Dios man nicacointiro ahuun oinmati ishquin iyamarai chaca catontiro ahuun oinmati ishquin. Chaca catoanshu man omitsiscapashquin. Ascan man Upa Dios nicacoianshu man afu isharapacunaca. 
ROM.6.17	Man chaca catonpaoni ahuun oinmatifiashon natian Upa Diosin mato yoimisi cuscan maton nomuran man nicacoian. ¡Aicho! Upa Diosin mato imasharamisi. 
ROM.6.18	Ascanocai chaca afanan maton ifo itiroma mato yonoshquin. Natian ahuara shara fusti maton ifo itiro. Manfin ahuun oinmatifoquin.
ROM.6.19	Man oinmati yafi ifohuunoa man tapicoian. Ascan atohuunoa un mato yoipaiyai cuscan un mato yoi man shafacafi tapinon. Chaca futsa futsatapafo man huapaoni. Ascacun chaca mato ifo ipaoni. —Ua chaca huamapaiyai cuscan un aashquin. Fasi finacaiari un chaca huairan, —ishon man shinanpaoni. Afanan asca huayamacahuun. Natian Upa Diosin yoicahuun man ahuun oinmatifo. Afanan chaca huatama ahuara shara fusti ahuun oinmati man itiro.
ROM.6.20	Ipaoni chaca maton ifo icaino mancai ahuara shara shinanpaonima maton ifo inon. 
ROM.6.21	¿Man ipaoni cuscan sharamun? ¿Mato imasharamun? Ma. Ipaoni cuscacai afanan afohuunoa man shinanpaima. Afohuunoa man shinainno man rafitiro. Nan chacafo shatuyamaino man naitian man omitsiscapanacafo muran man catiro. 
ROM.6.22	Ascafia natiancai chaca afanan maton ifoma Upa Diosin maton ifo. Manfin ahuun oinmatifoquin. Man ahuun oinmatifocun mato shara huafafaini a cuscara shara man inon man afu ipanon. 
ROM.6.23	Tsoa chaca ahuun ifono ahuunshon ato omitsiscapanacafo muran potashquin. Ascafia nocon Ifo Jesucristohuunshon Upa Diosin noco cashman numano non afu ipanon.
ROM.7.1	Uhuun yoramishtichin, un mato yoipaiyai cuscan man man tapicoian. Moisés noco yononi cuscan man man tapia. Non niyoano noco yonotiro. Non nano noco afanan yonotiroma. 
ROM.7.2	Iscara un mato tapimapai. Ainfo funun fianocai nocon caifoan yononi cuscan funu niyoano unutiroma. Ascacun funu nanocai afanan tsoan afanan yonotiroma. 
ROM.7.3	Funu nano futsan fitiro. Asca huaquicai chaca huatiroma. Ascafia funu niyoanocai futsa fu fianantiroma. Futsan fiaino furoma chaca itiro. Nannori nocon caifoan yononi.
ROM.7.4	Uhuun yoramishtichin, nanscarifi aquin Moisés yononi cuscan maton funu cuscara nan maton ifo ipaoni. Ascafia Jesús mastanifotian marifi man afu naa cuscaracoin. Naashu afanan Moisés yononi cuscan maton funu cuscara itiroma. Cristo naafiashu funini cuscan marifi afu funini cuscaracoin funa cuscara iishquin. Natianfin man Cristonaquin maton ifo inon a cuscara shara ishcaquin. 
ROM.7.5	Jesús man Ifo huataima chaca maton ifon ipaoni. Moisés mato yonopaiyai cuscan atama yoitimacoinshon man fasi chaca huapaoni. Nan chacafohuunoashu non natiro omitsispacunacafo muran noco imatiro. 
ROM.7.6	Non ascafiapaonishaquin non Jesús fu naa cuscaracoin.
ROM.7.6	Ascanocai Moisés cununi cuscan nocon ifo afanan itiroma. Nococai shinanmatiroma isca huaquin, —Min Moisés cununi cuscan ayamashu min nipatiromaran, —ishoncai noco yonotiroma. Noncai afanan ahuun oinmatima. Natian non Diospan Yoshin Sharahuunoashu non unimacoincain non Upa Dios yonoshotiro.
ROM.7.7	¿Ascano Upa Diosin Moiséshuunshon yononi cuscan chacamun? Ma. Anorima. Amaquiri shinanyamacahuun. Moisés cununi cuscan un oinyamashon un chaca huamisi un tapicuanama. Uhuun nomuran un chaca fuchipaipaoni cuscan uhuun ointi un noconi. Moisés cununi cuscan un oinyamashon uhuun ointi muran un shinancuanama. 
ROM.7.8	Ascafia Moisés cununi cuscan oinfiaquicai un chaca shatutama un finacaipaoni. Fasi finonmafain un chaca noipaoni. Upa Diosin noco yonoyamanicai non yoitima icuanama.
ROM.7.9	Diosin noco yononi cuscan un tapipaonima un chaca huafiaquicai un mupaonima. Ascafia Diosin noco yononi cuscan un nicacoinshon un ahuunshon tapini unfin chaca huamisiquin. Un tapiniri chaca huamisifo omitsiscapanacafo muran focani. 
ROM.7.10	Un shinanpaoni isca huaquin, —¡Ohuashta! Upa Diosin noco yononi cuscacai un aima. Ua yononi cuscan un aiton ua nimapacucuana. Un ascayamacun ua omitsiscapanacafo muran ua camashquinran, —ishon un shinanpaoni. 
ROM.7.11	Chacapan ua parapaoni. —Upa Diosin noco yononi cuscan un airan, —ishon un amaquiri shinanpaonima ascafiaqui un apaonima. Ascacun un tapipaoni uhuun chacahuunoashu un nai omitsiscai. 
ROM.7.12	Man non tapia Upa Diosin noco yononi cuscan shafacafi sharacoin.
ROM.7.13	Sharafiacucai un ascamisima. Ahuunshon ua tapimapaoni non chaca huamisi cuscan fasi chacacoincun. Upa Diosin yononi cuscan sharacoinfiacun ahuunshon mun tapini un ascayamashu un omitsiscacaini nai.
ROM.7.14	Man non tapian Moisés cununi cuscan Diosin ahuun Yoshin Sharapan shinanmani. Nan sharafianocai un sharama. Chaca uhuun ifo. Unfin ahuun oinmatiquin. 
ROM.7.15	Ahuuscain un iscamisimun uncai tapiama. Un shara huapaiyai cuscacai un aama. Un asca huapaiyamafiaquin un amisi. 
ROM.7.16	Un asca huafiaquin uhuun nomuranshon un shinan, —Upa Diosin Moiséshuunshon noco yononi cuscan sharacoinran, —ishon un shinain. Moisés yononi cuscan nannoricoin un shinain. 
ROM.7.17	Nannori shinanfiaquicai un chaca huai cuscan un shatutiroma. Uficoin un apaiyamafiaquin chaca uhuun ifono uhuun nomuran ua shinanchacamamisi.
ROM.7.18	Mun tapia Upa Diosin ufu iyamaino un chacacoin. Diosimaisicai un ahuara shara shinantiroma. Un sharapaifiaicai un itiroma. 
ROM.7.19	Un sharapaiyai cuscan atama un chaca huamisiquin. Un chaca huapaiyamafiaquin un amisi. 
ROM.7.20	Ascano un tapitiro uficoin un chaca huapaiyamafiaquin chaca uhuun ifon icaino ua yonomisi cuscan un shatutiroma.
ROM.7.21	Ufi amisi. Un sharapaifiaiton chacapan ua amaquiri shinanmapai un shara shinanonma. Un ascamisi. 
ROM.7.22+ROM.7.23+ROM.7.24+ROM.7.25	Uhuun nomuran, —¡Aicho! Upa Diosin ua yonoa cuscan shararan, —ishon shinanfiai un nicayosmamisi. Ua yonoa cuscan mun tapifiashu un nicayosmamisi. Chaca uhuun ifono ufi sharapaiyain cuscan un atiroma. Uncai chaca shatutiroma. Ascano un tapitiro uhuun nomuranshon un Upa Diosin oinmati ipai ua yononi cuscan aashquin. Ascafia un Dios ifo huayamaino un chacapan ahuun oinmati itiro ua yonomapaiyai cuscan aashquin. ¡Ohuashta! Uhuun nomuran un omitsiscai. Unfin chacaquin. ¿Tsoan ua numatiromun chaca afanan uhuun ifo inonma? Nocon Ifo Jesucristohuunshon Upa Diosin noco numani chaca afanan noco ifo inonma. ¡Aicho! Upa Diosin, min noco shara huamisi.
ROM.8.1	Ascano Jesucristo nocon Ifono nonfin ahuun yoraquin. Ascacucai Upa Diosin —Min chacaquin un mia onaintimanon. Umaquinoashu omitsiscapanacafo muran catahuun, —noco huapanacama. 
ROM.8.2	Jesucristohuunshon Diosin ahuun Yoshin Sharapan ahuun curushhuunshon noco nimashara afanan chaca nocon ifo inonma non omitsiscapanonma.
ROM.8.3	Moisés yononi cuscan non tapifiacai aton noco isharamatiroma nocon chaca soashquin. Ascan Upa Diosin shinanni cuscan ahuun Furun nai muranshon mai ano nichini arifi noco cuscara yora inon. Noco cuscarafiashocai non chaca huamisi cuscan huamisima. Noco nashoni afanan chaca nocon ifo inonma. 
ROM.8.4	Ascano natian non Diospan Yoshin Shara tanashu Moisés yononi cuscan non atiro. Nocon nomuran chacapan noco shinanmapaiyai cuscan non afanan nicayamashon non Diosin tsain tanasharatiro.
ROM.8.5	Non chaca shatuyamashu nan chacapan noco amapaiyai cuscan nan fusti non shinantiro. Ascan Diospan Yoshin Shara noco iquinano noco amapaiyai cuscan nan fusti non shinantiro. 
ROM.8.6+ROM.8.7+ROM.8.8	Diospan Yoshin Shara nocon nomuran iquinano nocon ointi fasi unimacointiro. Ascashu non Upa Dios fu ipasharatiro. Asca ratoranfo chacapan aton ifo icaino Diosihuunoa shinansharatiroma. Aton nomuran shinanchacamisifo Upa Dios noicasmaifoan. Ascan ato yonomapaiyai cuscan nicacasmamisifo. Chaca shinancaquin Diosin tsain nicatirofoma. Nicayamashu Upa Dios fu ipatamarocon omitsiscapanacafo.
ROM.8.9	Ascafia mancai aton cuscarama. Chaca afanan maton ifoma. Diosin ahuun Yoshin Sharafin mato fuqui. Nantofin mato yonomisiquin. Ointiaquimayamacahuun. Tsoan Jesús ahuun Yoshin Shara fu iyamaino ahuun yora itiroma. 
ROM.8.10	Jesús matofu rafufiaino chacahuunoashu maton caya naashquin. Maton caya nafiacun maton yoshin Criston fiananan huai shara man inon afu ipashquin. 
ROM.8.11	Jesús naafiacun Upa Diosin Yoshin Shara funimani. Nan Yoshin Shara matofu rafuaino matori funimashquin maton caya afanan nisharanon.
ROM.8.12	Ascacun uhuun yoramishtichin, Diospan Yoshin Shara no fu rafuaino Upa Diosinhuunoa non shinantiro noco amapaiyai cuscan aquin. Non chaca huamisi cuscacai non afanan shinanpaitiroma noco amapai cuscan aquin. 
ROM.8.13	Chaca nocohuun nuano non omitsiscapanaca nai. Ascafia Diospan Yoshin Sharahuunshon non chaca huamisi cuscan non shatuaino afanan chaca nocohuun nutiroma non Upa Dios fu nisharapacunon.
ROM.8.14	Diospan Yoshin Shara ato amapaiyai cuscan nicasharamisi. Nanfofin Diospan yorafoquin. 
ROM.8.15	Ahuun Yoshin Shara noco shinansharamapai non afanan ratunonma. Nonfin Diospan Yoshin Shara fiacun nanton ahuun facufo noco ima. Ahuunshon non yoitiro isca huaquin, —Upa Diosin min uhuun Upashtaran, —ishon non yoitiro. 
ROM.8.16	Nocon nomuranshon Diospan Yoshin Sharapan noco yoi isca huaquin, —Min Upa Diosin facucoinran, —ishon noco yoi. 
ROM.8.17	Non ahuun facufocun Apan ahuun facucoin inantiro cuscan nocori inanshquin. Criston ahuun Furuncoinin noco fasi omitsiscashoni. Omitsiscafianishaquin natian Apa Dios fu isharapacunaca. Nantifi Apanari ahuuna. Ascano norifi ahuunoashu natian non omitsiscafiai norifi chipo non afu Upa Dios ano isharapacunaca. Apan Cristo inan cuscari norifi non ahuun facufocun nocori inanshquin.
ROM.8.18	Shinancapon uhuun yoramishtichin. Natian non ahuunoashu omitsiscafiaquin non shinanchacanonma. Non aqui nocoaino a cuscara shara noco imai. Non omitsiscai cuscan cuyoshquin. Ascan noco imashara cuscacai unupacunacama. 
ROM.8.19	Upa Diosin ahuun facufo funimashquin a cuscara sharacoin imashquin. Ascan nan onihuanifoan manacani fasi oinsharapaicaquin ahuu cuscaramain non chipo ishquicain. 
ROM.8.20+ROM.8.21	Onihuanifocai payocopaiyamafiai Diosin yononi cuscan payococani. Ascafiaquicai Upa Diosin noco funimanaitiancai onihuaniti afanan payoconacafoma. Nantianri non afu isharamisi afanan ahua chaca finontama. Nanscarifiai onihuanifoti sharashtacoin icani afanan chacanatiroma.
ROM.8.22	Man non tapia ainfoan facu cainquin isin mui pashapaitiro. Nanscarifiai nan Diosin onihuanifo omitsiscacaini nashcani. Natianri nanscasi acani. 
ROM.8.23	Norifi non Diospan facufo ahuun Yoshin Shara no fu rafuaino non tapitiro non chipo Dios fu isharatirofiashu natian non isinin itiro pashapaicain. Ascaquin non manasharatiro Upa Diosin icano noco ihuinon non ahuun facufocun a cuscara shara noco imanon. Natianri nocon caya funa sharacoin afanan isinin iyamacain nonricai afanan natiroma. 
ROM.8.24	Noco a cuscara shara imai cuscacai icataima. Ascafia non icoinra huaiton noco numatiro a cuscara shara non inon. Icoinra huashon unimayanan non manasharatiro funaquinma non aqui nocoaitian. Aqui nocoshocai non afanan manatiroma. Manmain oinquifin. 
ROM.8.25	Ascafia noco ihuiataima funaquinma non manasharayotiro.
ROM.8.26	Nanscarifi aquin Upa Diosin ahuun Yoshin Sharapan noco ashosharafanfainni. Ahuuscashomain non Upa Dios cufisharatiroquin noncai tapiama. Ascan ahuun Yoshin Shara nocohuunshon noco cufishotiro. Nocohuun ramapaiquin noco cufishonai cuscan sharacoin tsoancai aaton cufiai cuscan huatiroma. 
ROM.8.27	Ahuun Yoshin Sharapan shinain cuscan Upa Diosin onancoian. Nantifi nocon nomuranri non shinain cuscan tapicoian. Upa Diosin noco amapaiyai cuscan nannori ahuun Yoshin Sharapan icoinra huafoti cufishomisi.
ROM.8.28	Ascano non tapia Upa Diosin noco catonni noco amapaiyai cuscan non anon. Non Upa noiaino ahuarafo ahuuscara afiaino afohuunshon Upan noco shara huashoin. Norifi non icoinra huai. 
ROM.8.29	Non Jesús Ifo huataima Upa Diosin tapiyoni ratofoanmain icoinra huaicain. Icoinra huaafotaima shinanni isca huaquin, —Nanfo uhuun facu cuscara un ato imashquinran, —ishon shinanyoni. Ascashon Furun Jesús funimaqui tau huani. Ascashon nocorifi funimashquin a cuscara non inon ahuun chipo facufo inon icai. 
ROM.8.30	Onanyoni non ahuun facufo ishquinon. Ascano noco nomuranshon noco yoini, —Uhuun facu icoinra huahuu. Tsoan anori yoiaiton un ato chaca soashoni isharanonfo, —ishon Upa Diosin yoini. Aton chaca soashonano ahuun Furun sharashtacoin cuscara inonfo.
ROM.8.31	¿Noco asca huasharaino non raquiri yoitiromun? ¿Upa Diosin noco shara huafafainaino futsafoan noco raquiri huatiromun? 
ROM.8.32	Upa Diosin nocohuun noiquin Furun numanima noco nantifihuunoashu nashonon. Ascanishaquin ahuara futsa non yopai cuscan nanfori noco inanshquin. 
ROM.8.33	Upa Diosin noco catonni nocon chaca soashonano Furun cuscara shara non inon. ¿Ascano tsoanmun, —Min chacaran, —noco huatiroquin?
ROM.8.34	Jesucristo noco nashocun Apan funimani. Apa Dios icano ato nantifi iquinon. Natianri Upa Dios noco cufishofafaini. Nan iconcucain tsoan, —Min chaca huamisiquin. Asca omitsiscapanacafo muran mia potanon, —noco huatiroma. 
ROM.8.35	Tsoancai noco Cristomaqui imatiroma noco noinonma. Non omitsiscacain nocon nomuran fucash huafain non Jesushuunoa yoiaiton noco omitsiscamafain non fonicain nocon sahuuti yopacain noco musumafain noco rutupaifain noco huafiaquicai noco Cristomaqui imatirofoma noco noinonma. 
ROM.8.36	Diosin tsain cununi isca huaquin,
ROM.8.36	“Upa Diosin, shafatifi non itisharai mihuunoashu naashquin. Chashoanfo yosicun Ifoan ato rutumamisi. Nanscarifi aquin nocori rutupaicaniran,”
ROM.8.36	ishon cununi. 
ROM.8.37	Noco asca huafafainfiaifoan Jesús noco noiaino ahuunshon non ato finoncointiro. 
ROM.8.38+ROM.8.39	Jesucriston nocon Ifonocai ahuashtaton Upa Diosmaqui noco pashcamatiroma noco noinonma. Nan un icoinra huacoinni. Upa Diosin nocohuun noiainocai ahua ahuuscatiroma nocohuun afanan noinonma. Non nafiancucai amaqui noco pashcamatiroma. Non niyo anoricai amaqui noco pashcamatiroma. Ahuun oinmatifoanricai amaqui noco pashcamatiroma. Yoshin chacafoanricai noco amaqui pashcamatirofoma. Ahuarafo natian icai cuscaricai noco amaquinoa pashcamatiroma. Inonpacoai cuscaricai noco amaqui pashcamatiroma. Ahuara chacafo aton niaifofoanri amaquinoa noco pashcamatiroma. Nan nai ariafo yafi mai anoafoanricai noco amaqui pashcamatiroma. Upa Diosin nocon Ifon Jesucristohuunshon nocohuun noi. Ascano nantifi onihuafoanricai amaqui noco pashcamatirofoma afanan noco noinon.
ROM.9.1+ROM.9.2+ROM.9.3	Uhuun yoramishtichin un Cristohuunshon iconquin un mato yoi. Un muai cuscan mun tapia uncai mato paraima. Un mato iconquin yoi. Diospan Yoshin Sharan ua shinanmanai cuscan un iconquin yoicain. Uhuun caifo Israelifoancai nocon Numamisi icoinra huafoma. Ascacun uhuun nomuran un atohuunoashu omitsiscacaini. Un ato fasi shinancoinmisi. Uhuun caifo uhuun nomuran un ato shinanmisi isca huaquin, —Upa Diosin uhuun yora Israelifo un ato numapai mifu nipanonfo. Ascano ato Cristomaqui omitsiscapanacafo muran potatamarocon uacai potahuu un ato numanon, —ishon un anori shinanfiainocai Upa Diosin ascatiroma. 
ROM.9.4	Upa Diosin ato catonni ahuun yorafo inonfo. Ato fu iyoshon ato ismapaoni ahuu cuscaramain aaquin. Ato shara huapaiyai cuscan ato yoiyoni. Ascashon ato yononi isharanonfo. Ato yosini ahuuscashomain ichananshon cufitirofoquin. Ascarifi atan ahuara sharacoin ato ashoain cuscan yoiyoni. 
ROM.9.5	Maton shunifofoan Upa Dios tanasharafafainpaonifo. Nocon Ifo Cristo arifi Israeliri ini. Nocon shuni Abraham non Isaac non Jacobori aton funa. Aafin natian nantifiton aton ifoquin ato iquina. Ascan Upa Dios fasi shararan non huapanon. Amen.
ROM.9.6	Upa Diosin noco yoisharayoni cuscan uhuun caifo Israelifoan icoinra huayamafiaifoan ahuun tsain iconcoin. Ahuun yorafo yoiyoni cuscan ashquiquin. Ahuun yorafo shara huafiainocai atirifi Israelifo Diospan yorama. 
ROM.9.7	Nanscarifi aquicain Abraham acai cuscan ahuun funa atirifoan icoinra huamisima. Afocai Diospan yorama. —Abraham ahuun facu futsafoyafiacun Diospan tsain cununi cuscan ahuun facu Isaac yafi ahuun funafo nanfosi Upa Diosin yoiyoni cuscan fitiroran, —ishon cununi.
ROM.9.8	Ascano non tapitiro atirifi Abraham funafocai Diospan yorama. Diosin Abraham yoiyoni ahuun facu chipo cainshquiain. Yoiyoni cuscan Abraham icoinra huani. Nan icoinra huafosi Diospan yoraquin. Abraham facu cuscarafo. 
ROM.9.9	Abraham ahuin Sarapan facu nanuataima Upan Diosin yoiyoni isca huaquin, —Fari futsan un miqui nasoshquin. Nantianri min ahuin Sarapan facu furonanfacu cainshquiran, —ishon yoini.
ROM.9.10+ROM.9.11+ROM.9.12+ROM.9.13	Ascano man fari ichapa finontan Sarapan facu Isaac ahuin Rebeca rafanacani. Caiantaima Upa Diosin yoini isca huaquin, —Min facu Esaú cain taui. Afu rafanaca Jacob. Chipocuton oinmati cuscara iyoa ishquiran, —ishon yoini. Caiantaimacai ahua chaca huafain shara huatian inima. Ascafian Diosin yoiquin, —Jacob un noiquin un ashoin. Un iyoa Esaucai un noiquin asca huaima, —ishon Diospan tsain cununi. Ascano non tapitiro Diosin inonpacoai shinanyoni cuscan atiroquin. Esaú futan Jacob amisifo cuscacai shinanyonima. Aafin apaiyai cuscan yoiyoni.
ROM.9.14	¿Ascano Upa Diosin shinancoinmamun? Ma. Anoricai non shinantiroma. 
ROM.9.15	Upa Diosin yoini isca huaquin,
ROM.9.15	“Nan un noipaiyaifin un noitiroquin. Nanscarifiai nan un ahuun ramapaiyaihuurifi un ramapaitiroquin,”
ROM.9.15	ishon Upa Diosin Moisés yoini.
ROM.9.16	Ascano non tapitiro futsan shinanquin, —Diosin ua shara huashopainon, —ishon shinantiro iyamarai, —Un Upa Dios yonoshosharatiro ahuun rafanan ua inansharatiroran, —ishon non shinanfiatirocai anorima. Upa Diosin afin nocohuun ramapaiquin noco catontiro non ahuun yorafo non inon noco inansharashquin. 
ROM.9.17	Ascano Upa Diosin Egipciofo aton niaifo yoini, —Un mia niaifo imashquin nantifi manifoti anoafoan un ahuamamishti huatiro minhuunshon tapinonfo, —ishon yoini. 
ROM.9.18	Ascacun non tapitiro Upa Diosin futsa ahuun ramapaiyaihuunri ramapaitiroquin. Nanscarifi aquin futsan chaca huafafaina cuscan shatuamashu ointi mutocoin imatiro.
ROM.9.19	Man futsan ua yoiraca isca huaquin, —Ascacun non chaca huaiton noco shatumanama nocon ointi mutocoin imashquin. ¿Ascafia ahuuscain Upa Diosin nocohuun nuamun? Afin apaiyai cuscacai tsoan atima huatiroma, —itsairaca amaquiri yoiquin. 
ROM.9.20	Ma. Asca huayamacahuun. ¿Ahuuscain min Upa Dios tafipaimun? Minfin nocofunuquin. Aafin Diosiquin. Ahuara onihuamuatocai yoiqui isca huatiroma, —¿Ahuuscain mian iscara onihuamun? —huatiroma. 
ROM.9.21	Cutin onihuamisiton mapo nan apaiyai cuscara shara cutin huatiro. Futsa amuran ahuara chaca nanuti huafain futsa amuran ahuara shara nanuti huatiro.
ROM.9.22	Nanscarifiai Upa Diosin nantifi yora onihuafiacun atirifoan ahuun tsain nicacasmamisifo. Funainquimashta ato yoiyofiaiton nicayamacaiyaifoan inoncai atoqui sinaquin. Ato potatiro chacani fustisi tapiaifoan. Asca huaquin ato ismatiro ahuamamishti huatiro cuscan. 
ROM.9.23+ROM.9.24	Ascafiacai non ato cuscarama. Nocohuun ramapaiquin noco tapimamisi. Ascatari noco itisharamai unimacoincai non afu ipanon. Noco Israeli fusti catonnima non afu ipanon. Mani futsafori catonni. 
ROM.9.25	Oseas nan inonpacoai yoimisiton Diosin tsain cununi isca huaquin,
ROM.9.25	“Futsafo Israelifomari un catonshquin uhuun yorafori inon. Tsoancai ato noiyomisimafiacun un ato yoishquin. Un mato noiran,”
ROM.9.25	ishon Upa Diosin yoini cuscan Oseas cununi. 
ROM.9.26	Afanan ato yoini iscahuaquin,
ROM.9.26	“ ‘Mancai uhuun yoramaran,’ ishon Diosin mato yoiaran, huanifo. Ascafia chipo atohuunoa yoishcaquin, ‘Upa Diosin niaton man ahuun facuforan,’ ishon yoishquicani.”
ROM.9.27	Isaías nocon caifo Israelifohuunoa yoini,
ROM.9.27	“Israelifo ichaparasi ishquicani tsoan ato tanan huatiromafiashu fustirasiton icoinra huashquicani Upa Dios fu ipashcaquin. 
ROM.9.28	Yoini cuscan iconcoin. Yoiyoni cuscan manifoti anoafoan nan icoinra huafoma nocon Ifoan ato onaintimariscashquin. Afanan ato manashquima,”
ROM.9.28	ishon Isaías cununi. 
ROM.9.29	Ascashon Isaías afanan yoiyoni cuscan nanscacoiain. Isca huaquin,
ROM.9.29	“Upa Diosin ahuamamishti huatiro. Nocon caifo Israelifo fustirasi numani atifi cuyononfoma. Asca huayamaino non Sodoma yafi Gomorra cuscarafo icuana. Nonrifi non cuyocuanaran,”
ROM.9.29	ishon Isaías cununi.
ROM.9.30	¿Ascano afohuunoa non raquiri yoitiromun? Nan Israelifoanmacai aton chaca shatucasmamisima Upa Diosin icoinra huashquin aton chaca soashonon. Ascafia natian atirifoan Jesús icoinra huaifoan Upa Diosin aton chaca soashona a cuscara shara inonfo. 
ROM.9.31	Ascafia uhuun caifon Israelifoan Upa Diosin Moiséshuunshon ato yononi cuscan sharapaicaquin. Ascafiacai Moisés yononi cuscahuunoashu shara inonfoma. 
ROM.9.32	¿Ahuuscain iscaimun? Un mato yoinon. Nanfoancai Diospan Furun Jesús icoinra huaafoma aton chaca soanon. Ascatamarocon Moisés ato yononi cuscahuunoashu isharapaiafo aton chaca soashquin. Un mato ahuara futsa nicamapai. Toquiri fasi uhuapa fai naqui raca finonpai aqui oroshcomutiro.
ROM.9.33	Nanscarifi aquin Jesús finonpaiyaifoancai icoinra huacanima nipashcaquin. Nannori inonpacoai cuscan Isaías Diospan tsain cunuyoni isca huaquin,
ROM.9.33	“Un Israelifo aton fai naqui toquirininhuan ratain. Ahuunoashu yorafo pacunonfo,”
ROM.9.33	ishon cununi.
ROM.9.33	“Nanscarifi aquin Upa Diosin Jesús Israelifoqui nichini tsoan icoinra huayamashu funocoincani nipashcaquima,”
ROM.9.33	ishon cununi isca huaquin,
ROM.9.33	“Ascafia tsoan icoinra huacoinshon shinanchacanacamaran,”
ROM.9.33	ishon Diospan tsain Isaías cununi.
ROM.10.1	Uhuun yoramishtichin, uhuun nomuran uhuun caifo un fasi shinain. Un atohuunshon Dios cufifafaini Jesús icoinra huanonfo Dios fu nipashcaquin. 
ROM.10.2	Mun tapia nanfoanfin Upa Dios fusti fasi tanapaisharafiaquin amaquiri shinanfoquin. 
ROM.10.3	—Nonfin Moisés noco yononi cuscan non aino Upa Diosin nocoqui unimatiro noco numanonran, —ishon shinanpaonifo. Ascano Upa Diosin ato Jesushuunshon imasharapaiyai cuscan afu ipashcani. Ascafia nicacasmapaonifo. 
ROM.10.4	Moisés yononi cuscan Criston mai ano niyoshon nantifi apaoni. Ascano Moisés noco yononi cuscacai non afanan yopatiroma nocon chaca soanon Upa Dios fu ipashquin. Tsoan Cristo icoinra huaiton aton chaca soashotiro afu ipasharanon.
ROM.10.5	Moisés isca huaquin cununi, —Upa Diosin noco yononi cuscan nantishon tapiquin non chaca huayamashu Upa Dios fu non nipatiroquin, —ishon cununi. 
ROM.10.6	Ascafia non Jesús icoinra huashon non isca huaquin yoitiro, —Maton nomuranshocai man isca huaima, “¿Tsoamun nai muran catiroquin Cristo fotomashquin noco numayonon?” 
ROM.10.7	Iyamarai, “¿Tsoamun mai muran catiroquin Cristo funishquin?” —ishon yoiyamacahuun. 
ROM.10.8	Anorimaquin. Man Cristo icoinra huaiton mato numatiro. Nannori non mato yoimisi. —Mancai raqui cayotiroma Cristo fu ishquin. Natian man Cristo yoitiro matofu rafunon. Maton nomuranri man icoinra huacun matofu rafutiroran, —ishon Moisés cununi. 
ROM.10.9	Ascano, —Jesús uhuun Iforan, —huafain man shinanquin isca huai, —Jesús nafiacun Apa Diosin funimaniran, —ishon maton nomuran man icoinra huaiton maton chaca soashotiro afu man ipanon.
ROM.10.10	Ascan maton nomuranshon man icoinra huacun Upa Diosin maton chaca soashotiro man isharanon. Man futsafo, —Jesucristo uhuun Iforan —ishon yoiaiton mato imapacunaca. 
ROM.10.11	Nannorifi Diospan tsain cununi, —Tsoan Criston Diospan Furun icoinra huaashucai rafipacunacafoma, —ishon cununi. 
ROM.10.12	Israelifo iyamarai mani futsafoan icoinra huaifoan aton Ifo itiro. Diosinacai ahua rafuma. Nanscarafosi. Nan icoinra huafoti aton Ifon. Fasi atohuun noiquin ato ya imapacunon. 
ROM.10.13	Ratoran nocon Ifon icoinra huashon yoiqui isca huaiton, —Ifon, ua numahuu, —huaiton afu ipatiroquin.
ROM.10.14	¿Ascafia ahuuscashocon, —Jesús ua numahuu, —huatirofomun icoinra huacatama? Ahuunoa nicamisimashaquicai ahuuscashon icoinra huatiroma. ¿Futsan Jesushuunoa ato yoiamaino ahuuscashocon nicatirofomun? 
ROM.10.15	¿Ahuuscashocon yoifotirofomun futsan ato nichiamaino? Nannori Diosin tsain cununi isca huaquin, —Nan tsain shara futsafo yoifononfo nan fasi sharacairan, —ishon Isaías cununi. 
ROM.10.16	Ascafia nan tsain shara atirifi Israelifoan icoinra huacanima. Nannori Isaiasin afanan cununi isca huaquin, —¿Ifon, non ato yoia cuscan tsoan icoinra huamun? —ishon yoini. 
ROM.10.17	Ascano tsain shara nicaquin icoinra huatirofo. Nan tsain shara Jesucristohuunoa.
ROM.10.18	¿Uhuun caifo Israelifoan nan tsain shara Jesushuunoa nicamisimun? Ai, man nicamisifo.
ROM.10.18	“Manifoti anoafoan nan tsain shara man nicafo,”
ROM.10.18	ishon David cununi. 
ROM.10.19	¿Uhuun caifoan tapinimamun nan tsain shara Cristohuunoa nicacasmaifoan Upa Diosin caifo futsafo yoitiro ato numaquin? Ai, man nicamisifo. Moisés niyoshon ato Diosin tsain yoini isca huaquin,
ROM.10.19	“Uhuun yora Israelifoan un afanan ato uhuunoa shinanmapai. Ascan un caifo futsafo uhuunoa un shinanmai Cristohuunoa shinanonfo ato numanon. Nan oincani Israelifori uqui nasopaitiroran,”
ROM.10.19	ishon Diosin yoini cuscan Moisés cununi. 
ROM.10.20	Chipo Isaías ranotama yoini isca huaquin,
ROM.10.20	“Mani futsafoan ua funayamafiacaquin ua icoinra huafo. Uhuunoa yocayamafiamisishaquin un ato uhuunoa onanmanaran,”
ROM.10.20	ishon Diosin yoini cuscan Isaías cununi.
ROM.10.21	Ascafia uhuun caifohuunoa yoini,
ROM.10.21	“Un shafatishon un ato cuna uqui fucahuun. Un ato huafiacai uqui fupaicanima. Yoitimamisiforan,”
ROM.10.21	ishon Upa Diosin yoini cuscan Isaías cununi.
ROM.11.1	Ascano un mato yocanon. ¿Upa Diosin ahuun yora Israelifo potapacunacamun? Ma. Anorima. Unrifi Israeliquin. Abraham non Benjamín uhuun shunifo. 
ROM.11.2	Upa Diosin ahuun yora inonpacoai cuscan onanshocai ato potamisima. Shinancapon. Nocon shuni Elías Israelifohuunoa Upa Diosin yoini isca huaquin, 
ROM.11.3	—Ifon, min tsain inonpacoai cuscan yoimisifo rutuafo. Mia a muranshon cufiti choquiaquin futsafo. Uru fusti un tushufiacun uari rutupaicaniran, —ishon Elías Upa Diosin yoini.
ROM.11.4	¿Ascan Upa Diosin raquiri Elías cumanimun? Isca huaquin cumani, —Ma. Mirus fusticai min tushuama. Siete mil min yora futsafoanri ua noiafo ahua futsacai ifoanfoma. “Baalcai uhuun diosiran,” huamisifomaran, —ishon Diosin Elías cumani. 
ROM.11.5	Nanscarifi aquin natianri Upa Diosin uhuun caifo fustirasi catoan atohuun ramapaiquin. 
ROM.11.6	Ahuara shara huaa rafanancai ato catoanma. Atohuun noiquin ato catoan. Dios non yonoshonaitocai noco catoanma. Ahuara yonoshomacai non cashman fitiroma. Ascanfiacai non Upa Dios yonoshotiroma noco catonon. Noco cashmancoin catoan.
ROM.11.7	Ascano uhuun caifo Israelifo Moisés yononi cuscan apainifo aton chaca soanon Diospan yora ipaifiashucai ahuun yorafo icafoma. Diosin catoanfosi aton chaca soashona ahuun yorafo inonfo. Nan futsafoan aton ointi mutonifo. 
ROM.11.8	Nannori Diosin tsain cununi isca huaquin,
ROM.11.8	“Upa Dios nicacasmafo. Ascan ato oshamana cuscara shinantsa afo ahuunoa shinanonfoma. Oinfiacani fusho cuscarafo. Nicapaicoinnifoma. Ascaiton ahuun tsain shara ato tapimanima. Natianri nanscacani,”
ROM.11.8	ishon Moisés cununi. 
ROM.11.9	Nannori nocon niaifo shuni ipaoniton David yoini isca huaquin,
ROM.11.9	“Nan nicacasmamisifo onaintimapainon. Tushu ichapayafo futan mafo ichapayafoanriraca shinanfo Upa Diosin atoqui unimai. Ascarama. Amaquiri shinanshu omitsiscapainonfo. 
ROM.11.10	Ato fusho cuscara imapainon. Ato cacoapainon aton ointi ihuu ipainonran,”
ROM.11.10	ishon David Dios nicacasmamisifohuunoa yoini.
ROM.11.11	¿Ascano uhuun caifo Israelifoan nicacasmamisifoquin Upa Diosin ato potapacunacamun? ¡Ma! ¡Anorima! Chaca huafoan Jesús nicacasmacani. Ascacun mani futsafo Jesushuunoa yoi icoinra huanonfo afu ipashquin. Nanfoan Jesús icoinra huaiton uhuun caifo Israelifoan oincashon shutitan ifoanpaitirofo. Nannori Upa Diosin ato shinanmapai. 
ROM.11.12	Uhuun caifofoan chaca huapaonifo Jesús ifoanpaiquinma. Ascano Upa Diosin manifoti anoafo Jesushuunoa tapimanano icoinra huashu nipanonfo. Ascano isharafo. Diosin ato shara huashoan. Ascafia uhuun caifori chipo Jesús icoinra huacanashu nantifi manifoti anoafo mimacai unimashcani.
ROM.11.13	Man uhuun caifoyamafiacun Upa Diosin ua mato muran nichini Jesushuunoa un mato yoinon. Un Jesús fu rafumisi. Ascashon un ahuunoa mato yoi. Un fasi unimai Upa Diosin ua catonni un mato yoinon. 
ROM.11.14	Uhuun caifori un yoimisi Upa Diosin ua matoqui nichini. Man unimaiton oincani afoanri mato shutipaitirofo Jesús icoinra huapaicaquin. 
ROM.11.15	Shinancapon. Afoan Jesús ifoanpaiyamaifoan. Mani futsa anoafo Upa Diosin ato tapimani. Nicacashon Jesús ifoannifo. Nan sharafiashu uhuun caifoanri Jesús icoinra huaifoanno fasi sharacoin iishquin. Yora naashu funia cuscara itiro. 
ROM.11.16	Uhuun caifoan Jesús icoinra huaquin tau huanifo. Ascan nocon funafori chipo Diospan yorafo iishcani. Fanafo ahuun tapo sharano ahuun poyanfori shara itiro. Nanscarifi aquin Upa Diosin Israelifo catonni ato shara huaquin. Ascano aton funafori catonshquin aforifi imasharashquin ahuun yorafo inonfo.
ROM.11.17	Un mato iscara tapimapai man tapinon. Israelifo ihui fana poyan cuscarafo. Abraham Dios icoinra huaquin tau huano. Ahuun funafori Diospan yorafo ipaonifo. Nanfofin ihui fana poyan cuscarafoquin. Natian Upa Diosin ihui fana poyan fimioma poshtushon potani. Nanscarifi aquin Israelifoan Jesús icoinra huayamaiton ato pota. Manfin nan ihui poyan futsa cuscarafoqui. —Ihui olivoran, —ishon anuni. Nan ihui fana olivo ahuun poyan futsaqui tuchia. Abraham fana futsa poshtushon futsaqui tuchia cuscara. Nanscarifiai uhuun caifoan man icoinra huayamaiton Diosin mato ihui ahuun facufo man inon. Diosin Abraham yoini cuscan natian marifi man ahuun yorafo inon.
ROM.11.18	Ihui fanacai ahuun tapomaisi nitiroma. Tsasitiro. Ihui fana ahuun poyanfo non ahuun tapohuunoashu nipatiro. Poyafoancai ahuun tapo nimatiroma. Nanscarifiai mancai Jesús nimapacutiroma. Nantocaifin mato nimapacutiroquin. —Noncai futsafo cuscarama. Nonfin Diospan yorafoquin, —iyamacahuun. Cacapaimisi iyamacahuun. 
ROM.11.19	Man shinanraca. Fana poyan chacaran ishon man poshtushon potatiro. Nanscarifi aquin Israelifoan icoinra huayamaifoan ato potani. Ascano non ahuun yorafo inon. Ascacun, —Non shararan —ishon man shinanquin. 
ROM.11.20	Nan iconfiashu oinfain. Nan Israelifoan icoinra huayamaifoan Upa Diosin ato potani. Man icoinra huashufin ahuun yorafo man iquicai. Ascan cacapaimisi itama, —Non Jesús icoinra huayamashu non funotiroran, —ishon shinancahuun. 
ROM.11.21	Israelifoan icoinra huaquin tau huafianishacaquin chipo aton funafoan icoinra huayamaifoan Diosin ato potani. Manrifi man icoinra huayamaiton matori potatiro.
ROM.11.22	Ascacun shinancapon. Upa Diosin matohuun ramapaiquin ahuun yorafo mato imai. Israelifoan icoinra huayamaifoan ato onaintimaquin ato potani. Ascan matohuun ramapaiyai cuscan shinanfafaicahuun. Icoinra huafafaincahuun. Man ascayamaiton matori potatiroquin. 
ROM.11.23	Uhuun caifofoan afanan chaca shinainyamaifoan Jesús icoinra huaifoan afanan ahuun yorafo Upa Diosin ato imatiro. Fana poshtushon afanan poyan tuchitiro cuscan atorifi huatiro ahuun yorafo inonfo. 
ROM.11.24	Ifoancai ihui olivo fanamisima ahuun poyan shatushon fana futsaqui tuchini foaisharanon. Nanscarifi aquin man Diospan yora ipaonima. Ascan natian Upa Diosin mato ihuia man ahuun facufo inon. Ascacun mimacaiquin uhuun caifo afanan ihuitiro ahuun yorafo inonfo. Jesús icoinra huaifoan ahuun yorafo ato imatiro.
ROM.11.25+ROM.11.26	Uhuun yoramishtichin, tsain futsanhuunoa man shinanmisima un mato tapimai maton nomuran man shinanon. Nan tapianshu cacapaimisi man inonma. Icon natian uhuun caifo Israelifoan aton ointi curushu Diospan tsain shara Jesushuunoa nicacasmacani. Ascafia uhuun caifomafoan ahuun unutaqui Jesús icoinra huaifoan Upa Diosin ahuun yora imashquin. Nantianricai afanan uhuun caifoan nicacasmamisi ishcanima. Ascano nantifi Israelifoan Jesús icoinra huaifoan Upa Diosin ato numai ahuun yorafo inonfo. Nannori nocon shuni Isaías cununi isca huaquin,
ROM.11.25+ROM.11.26	“Nocon Numamisi Sión ano icaquin. Afin Israelifo numai oi afanan chaca huanonfoma. 
ROM.11.27	Nantianri un yoini cuscan un aton chaca soashoshquiran,”
ROM.11.27	ishon Diosin yoini cuscan Isaías cununi.
ROM.11.28	Uhuun caifofoan tsain shara Jesushuunoa nicacasmacani. A noicasmacaquin. Ascacun Upa Diosin mato shara huashoan. Ahuun tsain shara Jesushuunoa man icoinra huanon. Mato shara huafiano uhuun caifoan nocon shunifo Abraham non Isaac non Jacob yoini cuscan ointiaquimama. Ascacun atohuunshon aton funa Israelifori ato noi. 
ROM.11.29	Upa Diosin nocon caifo inanonpacoai cuscan yoiyonishaquin afanan shinan futsanpacunacama.
ROM.11.30	Mancai Upa Dios nicapaipaonima. Ascafiacun Upa Diosin uhuun caifo shara huapaiyai cuscan ato shara huatamarocon matohuun ramapaiquin mato shara huai. 
ROM.11.31	Nan man nicacasmapaoni cuscarifi uhuun caifofo nanscarafosi. Ascafiano matohuun ramapaiyai cuscan aforifi chipo Upa Diosiqui nasoshcani atohuun ramapainon. 
ROM.11.32	Upa Diosin yoini cuscan nantifi maniafotiton chaca huamisifo. Ascafiacun atohuun ramapaiquin ato numanon.
ROM.11.33	¡Aicho! Nocon Dios fasi sharacoin.
ROM.11.33	Nantifi yorafohuun ramapai unupacunacama.
ROM.11.33	Aafin apaiyai cuscan tapicoianquin.
ROM.11.33	Nantifi tapicoian inonpacoai cuscan tapifain aafin noco ashoai cuscan tapicoian.
ROM.11.33	Ahuun nomuran yorafohuunoa shinain cuscan non tapipaifiaquicai tsoanshta tapitiroma.
ROM.11.33	Aaton acai cuscan tsoan tapitiroma.
ROM.11.34	¿Tsoamun nocon Ifoan shinain cuscan tapitiroquin?
ROM.11.34	Tsoancai Dios tapimatiroma ahuun tapimamisi inon.
ROM.11.35	Tsoancai Dios ahuara inantiroma ato nifinon.
ROM.11.36	Arusu ahuun nomuran shinain cuscan nantifi onihuani.
ROM.11.36	Ahuun curushhuunoashufin nantifi itiro.
ROM.11.36	Nantifi ahuuna.
ROM.11.36	Nantifi onihuafotiton ahuunoa yoisharapacunacafo.
ROM.11.36	Ascacun, —Diosin sharacoinran, —huapanonfo.
ROM.11.36	Amen.
ROM.12.1	Uhuun yoramishtichin un mato yoisharapaiyai cuscan acapun. Upa Diosin matohuun ramapaiquin mato shara huamisi. Ascacun marifi matohuunoa inancahuun mato ifo inon ahuun yonomati ipashcaquin. Man ascaino afanan chaca maton ifo itiroma ahuunacoin man inon. Shinancapon. Man cayacafi shinansharacoinquifin matohuun noiai cuscari marifi man ahuun noitiroquin. Man ascaino Upa Diosin fasi matoqui unimacoin. 
ROM.12.2	Ahuarafoan Upa Diosimaqui mato imapaiyaifo cuscan atama shinan futsancahuun Diosin mato imapaiyai cuscan aashquin. Man shinanpaoni cuscan afanan shinanyamacahuun. Natian Diosin maton nomuran shinan futsama sharapaiyai cuscan shinancahuun. Man ascaquin man tapitiro Upa Diosin mato imapaiyai cuscan sharacoin. Mato imapaiyai cuscan man aino matoqui unimacointiro. Ahua futsacai man yopatiroma.
ROM.12.3	Upa Diosin uhuun ramapaiquin ua maton muran nichini un mato tapimanon. Ascan un nantifi mato yoisharapai. Cacapaimisi iyamacahuun. Diosin mato imapaiyai cuscan fusti shinancahuun. Ahua futsa ipaiyamacahuun. Man Dios icoinra huatiro cuscan afin mato shinanmanaino cayacafi shinansharacahuun. Man icoinra huaa cuscan nan fusti Upa Dios ashocahuun. 
ROM.12.4	Un mato ahuara futsa yoipai isca huaquin. Nocon cayan fustifiano non pashcoi futsua. Afocai ascarafosima. 
ROM.12.5	Nanscarifiai nocon Ifon Jesús fusticoin. Nonfin ahuun yorafoquin. Non ahuun cayan cuscarafoashu non yopanonainquin.
ROM.12.6	Upa Diosin nocohuun noiqui cashman noco imapaiyai cuscan non ahuunshon futsafo ashosharatiro. Noco imapaiyai cuscacai non ascarafosima. Upa Diosin man atirifi catoan ahuun shinanhuunshon icoinra huaa futsafori ahuun tsain yoinon. Mato catoncun man icoinra huashon mato yoia cuscan futsafori ahuun tsain yoicahuun. 
ROM.12.7	Ratoranfo catoncun ahuun shinanhuunshon futsafori ashosharanon ato shara huashofafaincahuun. Ratoranfo catoncun ahuun shinanhuunshon ahuun tsain ato tapimasharacahuun. 
ROM.12.8	Ratoranfo catoncun ahuunshon futsafo ointi fupi huamafafaincahuun. Ratoranfo catoncun yopaifo inanquin ato unimacain inansharacahuun. Ratoranfo ahuun shinanhuunshon futsafo yononon Diosin shinanma cuscan ato yonosharacahuun. Nan mato catoncun ahuun shinanhuunshon omitsiscaifohuun ramapaiquin unimaquin ato ashosharacahuun.
ROM.12.9	—Un mato noiran, —ifiacatan parayamacahuun. Atoqui shinanchacayamacahuun. Yorafohuun noicoincahuun. Ahuara chacafo noicasmacahuun. Ahuara shara fasi noicahuun. Afo potayamacahuun. 
ROM.12.10	Nan man icoinra huafoti noinancahuun. Maton yoracoinfo man noimisi cuscan huafainri futsafo ya noinancahuun. Yoinansharatanancahuun. 
ROM.12.11	Nocon Ifo yonoshoni shaniyamacahuun. Diospan Yoshin Sharahuunshon unimacain yonoshosharacahuun. 
ROM.12.12	Upa Diosin mato shara huashoshquiai cuscan shinancahuun. Nanfo shinain unimacahuun. Ascan omitsiscafiain funayamacahuun. Upa Dios cufinquin unuyamacahuun. 
ROM.12.13	Diospan yorafo yopai cuscan ato inancahuun. Futsafo pimasharacahuun. Pushu yopaifoan maton pushu muran ato iquimacahuun. Ato cushusharacahuun.
ROM.12.14	Mato omitsiscamaifoan ato copiyamacahuun. Ato roayamacahuun. Asca huatama ato shara huacahuun. —Upa Diosin mia shara huairan, —ishon ato yoicahuun. 
ROM.12.15	Unimaifo ya unimacahuun. Uaicaifo ya uaicahuun. Omitsiscaifoan ato shinancahuun. 
ROM.12.16	Ahuu iquinan tananquima. Upan Diosin mato shinanmapaiyai cuscan nanorisi shinancahuun. Oinanmitsapaimisi iyamacahuun. Niaifofo yasi rafucaquima. Ahuuomafo yari rafucahuun. —Un tapia cuscacai futsafoan tapiafomaran, —ishon anori shinanyamacahuun. Curafiayamacahuun.
ROM.12.17	Mato chaca huafiainfoan ato copiyamacahuun. Aton ointaifi isharacahuun. 
ROM.12.18	Nantifi yorafo ya rafupaisharacahuun. Man asca shara huapaifiaino futsan matofu isharapaiyamainocai matohuun nuama. 
ROM.12.19	Uhuun yoramishtichin, futsan mato chaca huafiainton ato copiyamacahuun. Upa Diosin yoini,
ROM.12.19	“Mato chaca huaifofin unfin ato onaintimaicai,”
ROM.12.19	ishon Diosin yoini. Diosifin chacafo ato onaintimashquiquin. Mancai ato onaintimaima.
ROM.12.20	“Ato copitama nan mato noicasmaifo fonaincaifoan ato piimacahuun. Nonmaincaifoan ato ayamacahuun. Man ascaiton oincani noco copimaran,”
ROM.12.20	icashu rafipainonfo. 
ROM.12.21	Ascan futsafoan mato chaca huapaiyaifoan marifi copiquiri ato chaca huayamacahuun. Chaca ifo huayamacahuun. Ascatama shara huafafaincahuun. Asca huaquin man chaca potatiro.
ROM.13.1	Upa Diosin yononi cuscan manifoti anoafo niaifofo catononfo. Ascan nantifi niaifo uhuapafo yafi patasharifori nicacoincahuun. 
ROM.13.2	Tsoan ato nicacasmaquin Diosinri nicacasmacani. Nan nicacasmaifoan ato onaintimashqui. 
ROM.13.3	Non isharashucai non niaifoqui musutiroma. Chaca huashufi non atoqui musutiroquin. Niaifoqui musushquinma isharacahuun. Man ascaiton mato chaca huatama matohuunoa yoisharanonfo. 
ROM.13.4	Niaifofofin Upa Diosin oinmatifo cuscarafoquin mato shara huashcaquin. Ascafia chaca huaashu ratucahuun afocai cashman niaifoanma. Yorafo onaintimatirofo. Nanfofin Diospan oinmatifo cuscarafoquin chaca huaifoan onaintimashcaquin. 
ROM.13.5	Asca mato yonoaifoan nicacoincahuun mato onaintimanonfoma. Maton nomuran isca huaquin shinannonfoma, —¡Ohuashta! Upa Diosin yononi cuscan un aamaran, —ishon shinanshcaquima.
ROM.13.6	Diospan oinmatifo cuscara mato shafatifi yonoshcaquin man isharanon. Ascacun mato pui yocaifoan ato inancahuun ahuunshon mato shara huashononfo. 
ROM.13.7	Man ato nifian cuscan inancahuun. Atohuunoa shinansharafain yoisharacahuun.
ROM.13.8	Tsoa nifiyamacahuun. Ascatama noinancahuun. Noinain unuyamacahuun. Nantifi non noiquin Upa Diosin yononi cuscacoin non huatiro. 
ROM.13.9	Noco yoiqui isca huani, —Maton ahuinmafo ya iyamacahuun. Ainfofori mato funuma furi iyamacahuun. Rutumitsapaiyamacahuun. Ahuara onuyamacahuun. Futsana fipaiyamacahuun, —ishon noco yononi. Ahuara futsafori noco yoini. —Non yorafo noifin Upa Diosin noco yononi cuscan non aicain, —ishon noco yononi. 
ROM.13.10	Non futsafo noicoinshocai non ato chaca huatiroma. Ascan non nantifi noicoinshofin Diosin yononi cuscan non atiroquin.
ROM.13.11	Un mato yoiai cuscan acahuun. Nocon Ifo Jesús oti chaima. Non icoinra huaquin tau huani chain. Oshapaimisi cuscara iyamacahuun. Oshapaicai non yonosharatiroma. Nanscarifiai shanicaquima. Jesús yonoshosharacahuun itisharashcaquin. 
ROM.13.12	Shafacuaino samamashta shafatiro. Nanscarifiai man chaca huai cuscan cuyocuanaino natianri nocon Ifo man oti chaimaquin. Ascashu faquish muran ica shinantsa ayamacahuun. Chaca shatucoincahuun. Jesús ica cuscan marifi shafacafi icahuun. Chaca huaquima.
ROM.13.13	Isharacoincahuun. Shafatan non oinsharatiro pacushquima. Nanscarifi aquin Jesús tanashu non isharatiro chaca huatama. Ascan futsafo monoaifo muran atoqui foyamacahuun chaca huashquima. Chaca futsa futsatapafo huayamacahuun. Paunyamacahuun. Ascatari maton ahuinma chotayamacahuun. Ainfofoanri maton funuma chotamayamacahuun. Ahuara chaca futsafo shinanyamacahuun. Fochishmanantananyamacahuun sinashquima. Futsa shutipaimisi iyamacahuun. 
ROM.13.14	Ascatama nocon Ifo Jesucristo icai cuscan acahuun. Ahuarafoan mato chaca huamatiro afohuunoa shinanyamacahuun chaca huashcaquima.
ROM.14.1	Tsain futsari un mato yoi. Tsoan Jesús Ifo huafiashocai ahuun tsain shara atirifi tapisharataima matofu ichanainton, —¡Aicho! No fu ichananhuun, —huacahuun. Man shinain cuscan shinanyamaiton afu fochishmanantananyamacahuun. Aqui tsain chaca huayamacahuun. 
ROM.14.2	Mato muran ishon futsan yoitiro isca huaquin, —Un Jesús icoinra huashon nantifi tushu shara un pitiroran, —ishon yoitiro. Ascan futsan yoiquin isca huatiro, —Unfin Jesús icoinra huaquin uncai nami pitiroma. Yonosifin un pitiroquin, —ishon yoitiroquin. 
ROM.14.3	Man nantifi pitiroquin a yonosi pitirohuunoa shinanchacayamacahuun. Nanscarifi aquin man yonosi pimisiquin a nami pimisihuunoa isca huaquin shinanyamacahuun, —Atofin chaca huaiquin, —ishon yoiyamacahuun. Upa Diosin nantifi nanscarafosi noco imani non ahuun facufo non inon. Ascacun futsaqui tsain chaca huayamacahuun.
ROM.14.4	Jesús icoinra huafocai maton oinmatima. Upa Dios fustina. Ascacun atoqui tsain chaca huayamacahuun. Upa Diosin ato tapimatiro cayacafi shinanyamaraquimain amaquiri shinancaniquin. Afin ato tapimatiroquin isharanonfo.
ROM.14.5	—Moisés nocon caifo yononi rato shafatamain non ichanantiroquin Upa Diosihuunoa shinanshquin, —atirififain Jesús icoinra huafoan anori shinancani. Ascafia atirififain anorisi shinancanima. Shafatifi ichananfo Upahuunoa shinanshcaquin. Ascacun nantifiton maton nomuran man shinain cuscan acahuun. 
ROM.14.6	Atirifoan shinanfo rato shafatamain ichananti shafa shara itiroquin Upa Diosihuunoa shinanshquin. Nanfoanri nocon Ifon Jesús shara huapaicani. Ascan futsafoancai anori shinancanima. —Shafatifi nanscarafosi non Diosinhuunoa shinantiro. Ascatari nan ratoran shafatafin non nami pitiroquin. ¡Aicho! Upa Diosin min noco nami inanquin non pinon, —ishon shinantirofo. Nanfoanrifi nocon Ifo Jesús shara huapaicani. Ascashon futsafoan nami piyamaifoan yonofosi pitiro. Nanfoanri noco Ifo Jesús, —¡Aicho! —huatirofo. Nan rafutan Dios shinansharapaicani.
ROM.14.7+ROM.14.8	Non niyoshocai nofin non apaiyai cuscan fusti non shinantiroma. Upa Diosin noco amapaiyai cuscan non shinantiro. Nonfin ahuunafoquin. Nanfin nocon Ifonquin. Noncai nofin catontiroma rato shafatamain non naicain. Ascan niyoshon iyamarai non naitianri non nocon Ifonna. Niyoshon non nocon Ifo tanasharapai nocoqui unimanon. Non naitian non nocon Ifo shinantiro non ahuunacoin.
ROM.14.9	Criston noco nashoni. Maia murannoashu funicainshquin. Ascan natian man nia. Non niano yafi non nano nocon Ifo iishquin. 
ROM.14.10	¿Ahuuscain icoinra huaa futsan ahuun ifo man ipaiyai chaca huayamaraquin shara huairan huashquin? ¿Ahuuscain futsahuunoa man shinanchacamun? —Aacai ahuamaran, —ishon man shinan. Ointiaquimayamacahuun nantifi non chipo Dios icano aqui nocoicaicain. Nantian noco yoishquin nonmain shara huayamaraquin non chaca huamisiquin. 
ROM.14.11	Nannori Diosin tsain Isaías cununi isca huaquin,
ROM.14.11	“Iconcoin un niaquin. Iconcoinri nantififain manifoanna anoafo uqui nocoshcani ua ratoconun mai chachishon yoishcani, ‘Diosin, icon min Diosinran,’ ishon nantififain ua yoishcaniquin.”
ROM.14.12	Ascan nantififain non Upa Diosin ointaifi non amisi cuscan noco yoifain non shinanmisi cuscari noco yoipacushquin.
ROM.14.13	Ascacun afanan icoinra huafohuunoa tsain chaca huayamacahuun. Noncai ahua chaca huaima noco oincashon arifi chaca huanonfoma.
ROM.14.14	Jesús uhuun Ifocun un mato yoisharapai. Mun icoinra huacoinna nantifi yonosharafo non nami sharari non picucai noco chaca huamaima. Ascafia tsoan ahuun nomuran shinanquin isca huai, —Un na tushu piquin un chaca huatiroran, —ishon shinanquin atocai tushu pitiroma. —Un pishon uhuun nomuranshon un shinanchacatiro, —ishon yoitiro. 
ROM.14.15	Mi futan Jesús icoinra huaton ointaifi a nami min pitiroma piyamacahuun ahuun nomuran shinanchacanonma. A noishocai min ahuun ointaifi min pitiroma. Nocon Ifon Cristo ahuunoashuri nani. Ascan a pitiroma piquin min futsa shinanchacamatiro. Ascacun ahuun ointaifi piyamacahuun Jesús cachiquiri huanonma funoshquima.
ROM.14.16	Man acai cuscan man shinanraca sharacoin. Ascan futsafoan oinquin shinanchacanonfoma shaturiscacahuun matoqui shinanchacanonfoma. 
ROM.14.17	Ascano shinancapon. Non pifain aqui ayafain non huatocai nocon nomuran noco shinansharamatiroma. Upa Diosin noco iquinano non ahuun Yoshin Sharahuunshon Jesús cuscara isharacain nocon ointi non unimacointiro. 
ROM.14.18	Nocon Ifo Jesús non yonoshosharaino Upa Diosin nocoqui fasi unimasharatiro. Yorafoanri nocohuunoa shinansharatirofo.
ROM.14.19	Ascacun icoinra huaa futsafo ya icoinsharacahuun. Jesushuunoa shinanmatanancahuun a cuscara shara iishcaquin. 
ROM.14.20	Icoinra huaa futsafoan tushu futsa piyamaiton aton ointaifi a tushu piyamacahuun. Diosin yoini nantifi tushu sharafiacun aton ointaifi piyamacahuun. Man piquin aton nomuran man shinanchacamatiroquin. Ascaquin man ato pacumatiroquin afanan Jesús tananonfoma. 
ROM.14.21	Ascan icoinra huaa futsafoan shinanquin isca huaquin, —Diosin yononi cuscan un nami pitiroma. Un ahuara pauri ayatiromaran, —ishon shinanquin shatucahuun ato pacumashquima. Ahuarafoan ato pacumatiro shatucahuun pacunonfoma. 
ROM.14.22	Ascano afohuunoa man icoinra huaa cuscan marusu maton nomuran shinancahuun. Upa Diosin fustifin man yoitiroquin. Man man tapian nantifi man acai cuscan nanfo sharacoin. Ascafiacai atirifoan tapisharataicanima. Ascano pifain ayafain huaquin mato nomuran man shinantiro man chaca huaa cuscan. Ascafia shatucoianshufin maton nomuran man unimatiroquin. 
ROM.14.23	Ascashon tsoan ahuun nomuran shinanquin isca huai, —Afo piquiraca un chaca huaicati, —anori shinanfiaquin piriaquin chaca huatiro. Tapishoma shara iyamarai chacafiacun un pia. Ahuara futsan tapishoma aquiraca, —Un chaca huaicati, —ishon shinantiro. Tapishoma aaqui chaca huai.
ROM.15.1+ROM.15.2	Non icoinra huaitin Diosin noco yoini non nantifi tushu pitiro. Ascan icoinra huafoma non ato funaiquimashta yositiro atofu fochishmanantanantama. Nofin non apaiyai cuscan fusti non atiroma. Nan icoinra huaa futsafohuuri non ramapaitiro shinansharanon nocon Ifo non ato tanamasharatiro. 
ROM.15.3	Shinancapon. Nocon Ifon Cristo afin apaiyai cuscan fusti shinanpaonima. Ascano ahuunoa Diospan tsain cunuquin isca huani, —Upan, un mia nicacoin. Ascan mia chaca huapaicaquin uari roacaniran, —ishon cununi. 
ROM.15.4	Nantifi Diosin tsain cunupacuni noco tapimashquin. Cununiri non icoinra huashon ahuara chaca finonfiaquin non tunucoinnon. Ahuun tsainhuunshon nocon ointi non fupi huamashon non tapitiro nocon Ifo fu nai muran chipo afu ipashquin afanan ahuara chaca finonshquima. 
ROM.15.5	Upa Diosin non chaca finoainton noco mutsismatiro nocon ointi unimacain nocon Ifon Jesucristo man tanasharaino mato nannorisi shinanmatiro. 
ROM.15.6	Ascano nannorisi shinanquifin non nocon Ifo Jesucristo ahuun Apa nan oi fusti nicatsa non ahuunoa yoisharatiro.
ROM.15.7	Criston nocoqui unimaquin noco iquina ahuun yorafo non inon. Ascan marifi futsafo ya yorahuatanancahuun. Man ascaino Diosihuunoa futsafoan shinansharatiro. 
ROM.15.8	Un mato yoicain Jesucristo mai ano oni Israelifoan aton oinmati cuscara iquiyoi. Ascano Upa Diosin nocon shunifo yoini cuscan iconcoincun non tapitiro. 
ROM.15.9	Mani futsafoanri icoinra huashon yoishcani isca huaquin, —¡Aicho! Upa Diosin nocohuun ramapaiquin ahuun Furun nocoqui nichini. Noco numanon. Upa Dios shararan, —ishon mani futsanfoan yoishcani. Nannori Diosin tsain cununi isca huaquin,
ROM.15.9	“ ‘Ascan un mani futsafo mihuunoa un yoisharashquin. ¡Aicho Dios shararan!’ ishon un mihuunoa ato yoishquin. ‘Un mihuunoashu fanainsharashquiran,’ ”
ROM.15.9	ishon cununi. 
ROM.15.10	Afanan Diosin tsain cunuquin isca huani,
ROM.15.10	“Mani futsafoan nan Israelifo ya unimatanancahuun. Marifi man atofu Diospan yora iishquicai,”
ROM.15.10	ishon cununi. 
ROM.15.11	Afanan cununi isca huaquin,
ROM.15.11	“Mani futsanfoan, nocon Ifohuunoa yoisharacahuun. Nantifi manifoti anoashu nanscasi aqui fanain ishocahuun,”
ROM.15.11	ishon cununi. 
ROM.15.12	Isaías arifi isca huaquin cununi,
ROM.15.12	“Nocon shuni Isaí ahuun funapan manifoti ato iquishquin. Shinanquin isca huashquin, ‘Nan fusti nocon Numamisi inonran,’ ishon yoishquicani,”
ROM.15.12	ishon Isaías cununi.
ROM.15.13	Ascan Upa Diosin fustiton maton nomuran imasharafain mato unimamatiro man afu ipanon icoinra huashu. Ascano ahuun Yoshin Sharapan ahuun curushhuunshon noco yoini cuscan nantifi noco ashonon, ishon man fasi icoinra huapainon.
ROM.15.14	Uhuun yoramishtichin, un icoinra huai un oianfin man noinantanancoianquin. Jesushuunoari tapishara futsafori ato tapimashquin. 
ROM.15.15+ROM.15.16	Ascacun un ranotama afanan afohuunoa un mato shinansharamana. Diosin uhuun ramapaiquin ua catonni Jesucristo ahuun oinmati un inon nan tsain shara ahuunoa un mato tapimanon. Ascan ua nichini un mato Jesús icoinra huamanon. Diospan Yoshin Sharahuunshon maton chaca man shatua a cuscara shara iishquin. Ascano Upa Diosin matoqui unimacoinqui ahuun yorafo mato imai.
ROM.15.17	Ascacun un fasi unimaicai nocon Ifo Jesucristo ua catonni Upa Dios un yonoshonon ahuunoa uhuun caifomafori un ato yoinon. 
ROM.15.18	Criston ahuun curushu ua inan uhuun caifomafoan Diosin tsain nicacoinon. Un ato yoimisi cuscan Upa Dios nicacoinmisifo. Un Cristo yonoshona cuscan fusti un tapia. Futsafoan Criston yonoshonahuunoa uncai tapiama. 
ROM.15.19	Ahuun Yoshin Sharapan ahuun curushhuunshon tsoan oinyomisima cuscara un ato isma. Ascan un nan maitio Jerusalén anoshon yoifainquin Iliria ano un nantifi nan tsain shara Jesucristohuunoa yoiquin rupian. 
ROM.15.20	Uncai futsan Jesushuunoa yoimisi anori un capaimisima. Tsoan Jesushuunoa nicayomisima anorifi un capaimisi ato tapimashquin. 
ROM.15.21	Nannori Isaías Diospan tsain cununi isca huaquin,
ROM.15.21	“Tsoan ahuunoa nicayomisima nicacaquin tapinonfo,”
ROM.15.21	ishon cununi.
ROM.15.22	Ascacun un mato ari capaimisi. Ascafia un mato oin capaifiain un camisima. Ahuara futsan finoanshu un nituri niturimisi.
ROM.15.23	Ascafia natian mun cashcu futsa ato Jesushuunoa yoiqui anaitian. Ascan mun itishara mato ari cashquin. Un fari ichapa camisima. Nantishon tapiquin un mato ari capaimisi. 
ROM.15.24	Un España ari caquin mato ano rutiacashu un matofu tsainshquin. Non yoinonansharanon. Mato anoashu un caiton ua tushu inanshcaquin un España ari nocosharanon.
ROM.15.25	Ascafia natian un Jerusalén ano cayoicai. Jesús icoinra huafoan ua nichini icoinra huaa futsafo un ato pui inanon. 
ROM.15.26	Macedonia yafi Acaya anoafo unimacain icoinra huaa ahuuomafo Jerusalén anoa ato pui inanpainifo. 
ROM.15.27	Unimacaquin ato inanpaiquin. Yoinifo isca huaquin, —Jerusalén anoa Jesushuunoa yoimisifoan nocoqui nichini. Noco nichiamacun na tsain shara non nicacuanama. Ascacun nan non aya cuscan nofiri non ato inanpai ato shara huaquin, —ishon yoiaifoan. 
ROM.15.28	Ascan un ato inanfaini un España ari caquin un mato oinfaini cai. 
ROM.15.29	Mun tapian un mato ano nocoshon nocon Ifohuunshon un mato yoisharashqui maton nomuran man unimanon.
ROM.15.30	Tsain futsari un mato yoipai. Man nocon Ifo Jesucristo noishon ahuun Yoshin Sharahuunshon uari noiquin ua Upa Dios cufishocahuun un yonosharashonon ahuaton ua nitun huanonma. 
ROM.15.31	Ua cufishocapun Upa Diosin ua cushunon Judea anoa icoinra huamafoan ua ahuusca huanonfoma. Ua cufishocahuun un icoinra huafo Jerusalén anoafo pui un ato inainno unimacoincai finonfo. 
ROM.15.32	Nan ato inanquin anaititan Upa Diosin ua nichiano un unimacoin matoqui nocotiro. Ascashu non yoinonansharatiro nocon ointi non unimatananon. 
ROM.15.33	Diosin nocon ointi noco shara huashomisi matofu isharanon. Nanscarari ipainon.
ROM.16.1+ROM.16.2	Nocon yorahuan Febe Cencrea anoashu matoqui nococun shara huacahuun. Nan ainfoan nocon Ifo tanasharacoianquin. Cencrea anoa icoinra huaafo shara huamisiquin. Yorafo shara huamisiquin. Uari shara huamisi. Fasi nocon Ifohuunoashu yonosharamisi. Ascacun yopai cuscan ashocahuun.
ROM.16.3	Priscila futan Aquila u futan Jesucristo yonoshosharamisifo. Ua ato yoisharashocahuun. 
ROM.16.4	Futsafoan ua rutupaiyainfoan nan rafutan ua numaifoan ato rutuqui rashquinifo. Uhuun caifomari Jesús icoinra huafoan ichanancashon yoimisifo isca huaquin, —Priscila yafi Aquila non fasi atohuun noiran, —ishon yoimisifo.
ROM.16.5	Ato pushu ano ichananshori ua ato yoisharashocahuun.
ROM.16.5	Uhuun yorashta Epeneto ua yoishocahuun. Nantofin Asia anoshon Jesús icoinra huaquin tau huani.
ROM.16.6	María mato yonosharashomisiri ua yoishocahuun.
ROM.16.7	Uhuun yoran rafuri Andrónico yafi Junias ua yoishocahuun. Nan rafu ufu cunu muran iquinifo. Jesús fu rafumisifoan atohuunoa yoisharamisifo. Un Jesucristo icoinra huataima nan rafutan icoinra huaquin tau huanifo.
ROM.16.8	Ampliatohuun un noi. Arifi nocon Ifon catonni. Ua yoisharashocahuun.
ROM.16.9	Urbano u futan Jesús yonoshomisi nanrifi ua yoisharashocahuun uhuun yorashta Estaquiri ua yoisharashocahuun.
ROM.16.10	Apeles fasi nocofunu shara. Upa Diosin aqui unimai. Atori Jesús yonoshosharamisi. Nanrifi ua yoisharashocahuun.
ROM.16.10	Aristóbulo yafi ahuun yorafori ua yoisharashocahuun.
ROM.16.11	Uhuun yorashta Herodión ua yoisharashocahuun.
ROM.16.11	Narcisco yafi ahuun yorafoan nocon Ifo icoinra huaafo atorifi ua yoisharashocahuun.
ROM.16.12	Trifena yafi Trifosa non nocon yorashta Pérsida ua yoisharashocahuun. Nan ainfofoan nocon Ifo fasi yonosharashomisifo.
ROM.16.13	Nocon Ifoan Ruforifi catonni. Ahua uhuun uhuacoin cuscara. Ua cushusharamisi. Nan rafuri ua yoisharashocahuun.
ROM.16.14	Asíncrito non Flegonte non Hermes non Patrobas non Hermas non icoinra huaa futsafo atofu icafo ua yoisharashocahuun.
ROM.16.15	Filólogo non Julia non Nereo yafi ahuun poi non Olimpas non nantifi icoinra huaa futsafo atofu icafori ua yoishosharacahuun.
ROM.16.16	Nantifi noinancanashu munininantanancahuun. Nantifi Jesús icoinra huafoan ichananshon maifoti anoashon mato yoisharanonfo.
ROM.16.17	Uhuun yoramishtichin oinfain. Mato fu ichananmisifo futsafoan mato shinanchacamapai afanan Jesushuunoa man nannorisi shinanonma. Non mato cayacafi tapima cuscan nanfoan anorima mato tapimapai. Mato amaquiri shinanmapai afanan icoinra man huanonma. Atomaqui icahuun. 
ROM.16.18	Afoancai nocon Ifo Cristohuunshon yonomisifoma. Nanfoan ahuara fipaiyaifo fustisi shinanfo. Diosin tsain tapisharafoma aton tsain fustihuunshon ato parapaicani ato amaquiri shinanmashcaquin. 
ROM.16.19	Nantifiton nicafo man nocon Ifo tanasharacoincun. Asca un matoqui unimacoinni. Ahuara sharafohuunoa tapicoincahuun. Manmain ahuara chacahuunoa tapiyamapainon. Afohuunoa shinanyamacahuun.
ROM.16.20	Upa Diosin nocon ointi isharamai cuscan nanton samamashta matomaquinoa Satanás anaiticoin mato afanan ahuusca huanonma. Nocon Ifo Jesús mato shara huashopainon.
ROM.16.21	Timoteo un futan Jesús yonoshomisiton mato yoisharapai. Lucio non Jasón non Sosípater nanfo uhuun yorafoan mato yoisharacani.
ROM.16.22	Unquian, Tercio, un natian Pablo cunushoni. Urifi nocon Ifohuunshon mato yoisharapai.
ROM.16.23	Un Gayo pushu muran icun ua cushumisi. Icoinra huaa futsafori ahuun pushu muran ichanamisifo. Afoanri mato yoisharafo. Erasto yorafoan aton pui cushushomisi nocon yorahuan Cuartori mato yoisharapai.
ROM.16.24	Nocon Ifo Jesucristo matohuun ramapai. Nanscari ipainon. 
ROM.16.25+ROM.16.26	Upan Diosin mato cushusharanon. Un Jesushuunoa mato yoimisi cuscan afi ahuun curushu mato inantiro man tanasharanon. Ipaoni tsoancai Jesucristohuunoa tapiyopaonifoma. Natian nantififain tapitirofo Upa Diosin nan nipanacaton noco nichini Furun Jesucristohuunoa non yoinon. Ishquiai cuscan Upa Diosin ato yononi cuscan nannoricoin cununifo. Manifoannatifoan Jesús icoinra huafain nicasharanonfo. 
ROM.16.27	Nocon Diosin fustitofin nantifi tapicoianquin. Nocon Ifon Jesucristohuunshon nantififain ahuunoa yoisharapacunonfo. Nanscasi ipanon. Amen. Nanti uhuun tsain unutaqui un mato yoi.
ROM.16.27	Pablo
1CO.1.1+1CO.1.2	Uhuun yoramishtichin un mato cunu fomai. No futan Jesús tanamisi Sóstenes u futan mato cunu fomai. Upan Diosin ua catonpaiquin ua catonni Jesucristo fu rafunon ahuun tsain Jesucristohuunoa un yoifoanfafainon. Ascan Jesucristo ua nichini un ahuun tsain shara nantifi manifoti un ato yoifoanfafainon. Corinto anoafoan manfin Diospan yorafoquin. Man ichananfafainmisi Diospan tsain tapisharashquin. Diosin mato catonni Jesucristohuunoashu man ahuun yora sharafo inon. Ascacun un mato cunu fomai. Mato fustisima un futsafori cunushoni. Nocon Ifo Jesucristo Ifo huacun un atorifi na cunu un ato tapimapai. Nan nocon Ifofin aton Iforiquin.
1CO.1.3	Un fasi mato shinain. Diosin matohuun ramapaicain, maton nomuran shinanmasharanon. Upa Diosin futan Furun Jesucristo nanfo mato ashoni.
1CO.1.4	Mun tapian Jesucristo matohuun noiquin ahuarafo mato tapimani ahuun ointi cuscara shara man inon. Nanscara tapishon un Upan Dios cufinquin isca huafafainni, —¡Aicho! Upa Diosin, min Corinto anoafo ahuara sharafo Jesucristohuunshon min ato tapimanaran, —ishon un cufifafainni. 
1CO.1.5	Icon Cristo matofu rafuaino ahuunshon man tapisharacoian. Ascan ahuun shinanhuunshon shafacafi man yorafo Cristohuunoa yoisharatiro. 
1CO.1.6	Non mato Jesushuunoa yoini cuscan Diosin maton ointi fiananan huaa ahuun ointi cuscara shara man inon. Ascacun man Jesús icoinra huashon man oinmana.
1CO.1.7	Ascashu Upa Diosin Yoshin Sharahuunshon mato imapaiyai cuscan man man iquina. Icoinra huaa futsafoan iquina cuscan marifi man man iquina maton nomuran Diosin shinansharamanon. Natianri nocon Ifo man fasi oinpai afanan oaiton. 
1CO.1.8	Aqui nocoaitian mato cushusharayoshquin. Ahuun curushu mato inanyoshquin man tanasharanon. Ascano nocoshon ratofomain afu ipacanicain yoifain ratofomain omitsiscapanacafo muran focanicai nantifi yoipacushquin. Nantiantari mato yoishquin isca huaquin, —Un maton chaca soashoni. Ascano tsoancai “Manfofin chacaforan,” mato huatiroma. Ua cuscara shara un mato imairan, —ishon Jesús mato yoishquin. 
1CO.1.9	Upa Diosin mato catonni Furun nocon Ifo Jesucristo fu man rafunon. Upan noco yoia cuscan man aicain.
1CO.1.10	Uhuun yoramishtichin un mato yoisharapai. Nocon Ifo Jesucriston ua yonoaino un mato yoi nannorifosi man shinanon. Shinan futsacaquima Jesucristo mato shinanmapaiyai cuscan nannorifosi shinancahuun.
1CO.1.11	Uhuun yoramishtichin Cloé ahuun yorafo uqui fucashon ua tapimanafo man fochishmanantananfafainaiton. 
1CO.1.12	Atirifoan yoiafo, —Nonfin Pablon tanamisifoquin non shinain cuscafin cayacaficoinquin. Futsafoancai cayacafi shinancanimaran, —ishon man yoia. Futsafoan yoiafori, —Nonfin Apolos tanamisifoquin, —ishon yoiaifono. Futsafoanri, —Nonfin Pedro tanamisifoquin, —ishon yoiaifonori. Futsafoanri, —Nonfin Cristo tanamisifoquin, —ishon man yoifafaini.
1CO.1.13	Uhuun yorafoan ascacai sharama. Cristocai nocon ointi rananya imapaima futsa futsa huaquin non shinanon. Cristo tsain cayacafi fusti. Mato pashcanan huaima futsa futsa huaquin man shinanon. Uncai ihui coyan iquinanhuunoashu mato nashonima. Man unu muran iquimamupacunitian Jesús tanacoinshon man futsafo ismashquin chaca shatushon Jesús Ifo huashquin. Uncai tsoa unu muran iquimanama ua tanafain ua ifo huanon. 
1CO.1.14	Un unimai. Uncai tsoa futsa unu muran iquimanama. Crispo yafi Gayo nan rafusi un unu muran iquimani. 
1CO.1.15	Ascacucai tsoan yoitiroma isca huaquin, —Un unu muran iquimamua Pablo tanamisi ishquiran, —ishoncai tsoan yoitiroma. 
1CO.1.16	¡Aira! Nantian mun shinain. Estéfanas yafi ahuun yorafori un ato unu muran iquimani. Un shinanfin un tsoa futsa unu muran iquimanamaquin. 
1CO.1.17	Cristocai ua yononima un yorafo unu muran iquimapacunon. Ua yonoa un ahuunoa tsain shara yoinon. Ufin shinanfaincai un mato yoiama. Ufi shinanfaincai un mato Jesucristo icoinra huamatiroma. Uhuun shinanpan mato yoiaiton nancai Diosin ahuun curushma Jesucristo mato ihui coyan iquinanhuunoashu nashoni maton chaca soashoshquin. Nan tsain fustihuunshon Upa Diosin ahuun curushhuunshon mato numatiro.
1CO.1.18	Ascashon Jesús ato nashoni nicacani a icoinra huaamafoan isca shinancani, —¿Tsoanco icoinra huatiromun Jesús ihui coyan iquinanqui noco nashoni nocon chaca soashoshquin? Na tsaincai ahuama, —ishon yoicani. Ascashu nanfo funocoincani. Omitsiscapanacafo muran focani. Ascan nonfin icoinra huaicai. Ascano noco nimapacunaca non afu ipanon. Diosin ahuun shinanhuunshon Jesús noco nashoni nocon chaca soashoshquin. Ahua futsacai noco nimapacutiroma non afu ipanon. 
1CO.1.19	Diosin tsain cunuquin isca huani,
1CO.1.19	“Nan ua icoinra huamafoan shinancaquin isca huacani, ‘Non tapicoian. Nocon mapon shinansharafain non ahuara huatiro nonfin tapisharaquin,’ ishon shinancani. Ascafiashon ahua tapiafoma. Unfin un ato oinmanicain. Afoan shinainfo cuscacai un ato huaimaima. Ipaitsi shinanforan,”
1CO.1.19	ishon Diosin yoini.
1CO.1.20	Ascan cunu tapisharafiacashon Diosin shinain cuscacai huacanima. Nanfofin Diosin atoti oinmaniquin amaquiri shinainfo cuscan. —Nonfin ahuamamishti tapisharaquin, —ifiaifoan Diosin ato ismai afoancai ahuashta tapiafoma. 
1CO.1.21	Tsoanshtacai aton shinanpan Dios onantirofoma. Diosin fustitofin nantifi tapisharacoianquin. Icoinra huamafoan yoiquin isca huafo, —Jesús icoinra huafoan ahuunoa yoiafo fasi amaquiriran, —ishon yoifiafo Diosin nocon chaca soashona non afu nipanon nonfin icoinra huaicai. 
1CO.1.22	Ascano uhuun caifo Israelifo iscamisifo, —Diosin nai muranshon noco ahuamamishti oinmanaiton Jesushuunoa yoiafo cuscan non icoinra huatiroran, —ishon shinancani. Nan Israelimafori iscamisifo, —Noco Jesucristohuunoa yoiaifo cuscacai non tapitiroma. Ascacun non icoinra huatiroma. Nan ahuara non tapiafin non icoinra huatiroquin, —ishon yoimisifo. 
1CO.1.23	Anori ifiainfoanno non isca huamisi, —Jesucriston ihui coyan iquinanqui noco nashoni nocon chaca soashoshquin, —ishon non yoimisi. Ascafiacun uhuun caifo Israelifoan yoiquin isca huaafo, —Ihui coyan iquinanqui mastancai nocon Cristo itiromaran, —ishon shinancani. Israelimafoan Cristohuunoa nicacani aqui cashupaicani, —Tsoancai nanscara icoinra huatiroma. Futsan noco nashoni nocon chaca noco soashoshquin, —ishon yoimisifo. 
1CO.1.24	Ascafiainfono nan icoinra huafoti Diosin noco catonni. Israelifo yafi mani futsafo Cristohuunshon nocon chaca soashonano non afu ipanon. Non tapia Cristohuunshon Upa Diosin ahuamamishti huamisi. Ahuun curushhuunshon noco numani. Atofin nantifi tapicoianquin. Cristohuunshon noco numani non afu nipanon. 
1CO.1.25	Icoinra huamafoan yoiqui isca huafo, —“Jesucristo noco nashoni,” ishon noco yoifiacaquin fasi amaquiricoin icoinra huafo. Yora mapo sharayatoncai anori shinantiroma, —ishon icoinra huamafoan yoimisifoquin. Anori yoifiafono Diosin ahuun shinanhuunoashu Jesucristo noco nashoni. Diospan ahuun shinancai a icoinra huamafoan aton shinan cuscarama. Atonfin fasi cayacafi shinanmisiquin. Icoinra huamafoan yoimisifo isca huaquin, —Non fasi tapicoianran, —ishon yoifiacaquicai icon yoicanima. Fasi amaquiri shinancani. —Non ahuamamishti huatiroran, —ifiamisishacaquin afocai afin numatiroma. Ascafiatan aforicai afin chaca soamutirofoma. Upa Diosin fustiton ahuamamishti huatiro.
1CO.1.26	Uhuun yoramishtichin shinancapon. Diosin mato catoantaima ahuu cuscaramain man iyomisiquin. Man fustirasiton man cunu tapiaino maton muranri niaifo fustirasi. Nan Jesús icoinra huamafoan yoiquin isca huafo, —Afocai ahuamaran, —ishon matohuunoa yoicani. 
1CO.1.27	Nanfoan shinancai man ahuama. Ascafia Diosin mato catoan tapicanashu chipo rafipaitirofo. Shinanfo isca huaquin, —Nonfin ahuamamishti huatiroquin. Jesús icoinra huafoan futsa futsa huaquin shinantiroforan, —ishon shinanfo. Ascatari yoiafo isca huaquin, —Non shinantiro cuscacai afoanri shinantirofoma, —ishon yoiafo. Anori shinanfiacashon chipo tapitirofo Dioshuunshon non ahuamamishti huatiro cuscan. Tapicanashu rafipaitirofo. 
1CO.1.28	Ascafiacatan shinancaquin isca huafo, —Afocai sharamafinquin non ato oinpaimaran, —ishon matohuunoa yoifiaifono Diosin mato catonni. Mancai ahuashtamaran mato huafiaifono Diosin mato catoan man ato oinmanon afocairoconfin ahuamaquin.
1CO.1.29	Ascano tsoanshtacai Diosin ointaifi, —Un tsoa cuscaramaran, —ishon yoitiroma. 
1CO.1.30	Dioshuunoashu Jesucristo ahuun yorafo man inon. Cristohuunshon noco cayacafi tapimafain ahuun ointi cuscara noco imashquin noco nashoni nocon chaca soashoshquin non afu nipanon. 
1CO.1.31	Ascashon non Jesús icoinra huashucai non cacapaimisi itiroma. Diosin tsain cunuquin isca huani, —Tsoancai yoitiroma isca huaquin, “Un ahuamamishti un tapiaran,” ishoncai yoitiroma. Anori itamarocon, “¡Aicho! Nocon Ifo Jesús ua numa. Ascacun natian ahuunshon un tapisharatiroran,” —ishon yoitiro.
1CO.2.1	Uhuun yoramishtichin un matoqui noco funashon Cristohuunshon Upan Diosin mato ashoni cuscan unfin shinansharafaincai un mato yoiama. Diosin ahuun shinan fustihuunshofin un mato yoiaquin. Diosin ua shinanmanaino un mato yoia. 
1CO.2.2	Un matoqui nocoataima un shinanquin isca huani, —Uncai ahua futsa ato yoishquima. Jesucristo noco ihui coyan iquinanhuunoashu noco nashoni cuscan. Nanhuunoa fusti un ato yoishquiran, —ishon un shinanni. 
1CO.2.3	Ascano matoqui oshon uncai shinanqui isca huama, —Unfincoin un ato cayacafi yoitiroran, —ishoncai un shinanma. Diospan Yoshin Sharahuunshon un mato yoiamaquicai un mato cayacafi yoisharacuanama. Un ahuun Yoshin Shara fasi yopacoiain cuscan un mato cayacafi yoinon. Ascano un ratuyamua ua Diosin yonoa cuscan un ayamaishafain marifi man funocuana. Uhuun nomuran un shinanchacatana un ayamai shafain. 
1CO.2.4	Ascashon un mato Jesucristohuunoa yoimisi cuscan uhuun mapon shinanfainsi un mato yoitamarocon Diospan Yoshin Sharapan ua shinanmapaiyai cuscan un mato yoia. Un mato yoiaino ahuun curushhuunshon man icoinra huani maton ointi fianananhuashquin ahuun ointi cuscara iishquin. 
1CO.2.5	Ascan nocofunun shinanpancai man icoinra huama. Diosin shinanhuunshon man icoinra huaa.
1CO.2.6	Ascan Diospan tsain nicasharaifoan man tapiafo non Diospan Yoshin Sharahuunshon cayacaficoin yoiaiton. Ascan futsafoanri cunu tapisharafiashon Diosin shinain cuscacai tsoa anori shinainma. Aton shinanpancai non mato yoiama. Aton niaifofoan shinainfo cuscaricai non mato yoiama. Ascashufi afo funocaniquin. Nan shinainfo cuscan man cuyoi futsui. Ipaitsi shinancani. 
1CO.2.7	Non mato Diosihuunshon yoimisi cuscan huafaincai tsoan tapiyopaonima. Cristo yorafotihuunoashu nashoshquiai cuscan Diosincai ato tapimayopaonima. Diosin mai onihuataima shinanquin isca huani, —Uhuun Furumun ato chipo nashoshquin nan a icoinra huafoti ato nimapacushquin, —ishon shinanyoni. 
1CO.2.8	Un na tsain mato yoiai cuscacai niaifofoan tapiyopaonima. Ascashon Jesús rutunifo. Tapicashocai tsoan nocon Ifo Jesús Diospan furun sharacoin masta cuanifoma. 
1CO.2.9	Ascan Diospan tsain cunuquin isca huani,
1CO.2.9	“Tsoan Dios noicoiainton ahuamamishti shara ato ashoin, tsoan oinyomisima cuscara sharafo ato ashofain tsoan nicayomisima cuscarari ashofain. Tsoanshta aton nomuran shinanyomisifoma sharashtacoin ato itishara huashoan,”
1CO.2.9	ishon Diosin tsain cununi. 
1CO.2.10	Ascashon non Dios noiaiton ahuun Yoshin Sharapan noco tapimai. Ahuun Yoshin Sharapan nantifi tapicoian. Upa Diosin shinain cuscan ahuun Yoshin Sharapan tapicoian. 
1CO.2.11	Yorafoan aton nomuran shinainfo cuscacai tsoa futsan tapitiroma. Arusu fusti tapitiro. Nanscarifiai Upa Diosin shinain cuscan ahuun Yoshin Shara fustiton tapicoian. 
1CO.2.12	Nan Upa Diosin ahuun Yoshin Shara nocoqui nichini noco tapimapaiyai cuscan noco tapimanon. Nan icoinra huamafoan Diosin tsain shinancanima. Ascashori afoan shinain cuscacai Diosin noco tapimanima.
1CO.2.13	Ascashon yorafoan noco tapima cuscan non mato yositamarocon Diosin ahuun Yoshin Sharapan nocon nomuran noco tapimana cuscan huafain non mato tapimai. Ahuun tsain iconcoin fusti. Ascan norifi ahuunshon non mato iconcoin tapimai. 
1CO.2.14	Ascano ratoranfon Diospan Yoshin Shara atofu iyamaino nanfoanfin Diosin Yoshin Sharapan yoia cuscan nicacasmacani. Ascashu iscatirofo,
1CO.2.14	“Tsoantsi nan tsain icoinra huaiquin. Nan tsain fasi amaquiriran,”
1CO.2.14	ishon shinancani. Diosin Yoshin Sharapan shinain cuscacai tsoan tapiama. Nanscacun atofu iyamainocai yoia cuscan tapiafoma. Diosin Yoshin Shara fustiton ato tapimatiro. 
1CO.2.15	Ascaino ratoran futsa Diosin Yoshin Shara afu icaino Diosin ato tapimapaiyai cuscan tapitirofo. Ratocaimain chaca iyamarai sharaquin Diosin Yoshin Sharapan ato tapimai. Ascafiashu Diosin Yoshin Shara fu rafuamatocai a Jesús icoinra huaafo onantiroma. 
1CO.2.16	Diosin tsain cunuquin isca huani, —Tsoancai nocon Ifoan ahuun nomuran shinain cuscan huafain tapitiroma. Tsoanricai Dios tapimatiroma, —ishon cununi. Ascafia nan non icoinra huafo Criston shinain cuscan huafainri noco tapimana.
1CO.3.1+1CO.3.2+1CO.3.3	Facu rama caiantocai tsain tapiama. Yosishon tsain nicatiro. Nanscarifi aquin Jesús rama icoinra huafofin facu rama caian cuscarafoquin. Diosin aton Upafiacucai tsoan ahuun tsain atirifi tapisharataima. Manfin nanscarafoquin. Rama Jesús ifo huayamafiashu man nanscasi aamisiquin. Diosin tsain man man nicafiaicai a yoia cuscan man aama. ¡Ohuashta! Uhuun yoramishtichin manfin Diospan tsain nicamisima cuscarafoquin. Rama Jesús icoinra huafo cuscara. Nan Diospan Yoshin Shara ato iquinafoanfin ahuun tsain nicasharatirofo. Mancai ascarafoma. Ascan un mato Diosin tsain yoipaiyai cuscacai atirifi un mato yoitiroma. Facushtan shoma fusti aiyotiro namicai piyotiroma. Nanscarifiai atirifi Diosin tsain man nicafiaquicai ahuun tsain man tapiyotiroma. Nanscacun un ichapamashta mato yoiyotiro. Ahuun tsain futsafori un mato yosipaifia mancai tapisharataima. Ascano mancai itisharama paratama nicashquin. Manfin Diospan Yoshin Shara fu rafuama cuscarafoquin. Ascashu futsafo ahuaraya cuscan man ato fuchipaifain fochishmanantanainsi man ica. Nanscarafoancai Diosin tsain nicacanima. Marifi man nanscarafo. Ascashufin Diospan yorama ointsa man aaquin. 
1CO.3.4	Atirifi isca huafo, —Nonfin Pablo tanaquin. Ascan noncai Apolos non tanama, —ishon anori yoiaifoanno. Atirifiton yoicaquin, —Nonfin Apolos tanaquin. Ascan noncai Pablo tanama, —ishon anori yoiafo. Anori yoiquin man ato oinmanaquin nan Diospan Yoshin Shara matoya rafuama cuscarafo.
1CO.3.5	Ahuuscaimun atirifiton man isca huaquin, —Non Pablo yafi Apolos tanairan, —man ica. Apolos fucai un ahuama. Nonfin nocon Ifo Diosin ahuun oinmatiquin. Nocohuunshonfin man Jesús icoinra huaniquin. Diosin noco catonni noco yonomapaiyai cuscan noco yonoshquin Furunhuunoa man tapinon.
1CO.3.6	Un mato isca huaquin yosipai. Futsan tauhuaquin shuqui fanatiro. Futsari amaqui orotiro foaisharanon. Ascafiashocai nan rafutan shuqui foaimatiroma. Diosin fustitofin shuqui foaimatiroquin. Nanscarifi aquin un mato tauhuaquin Jesucristo icoinra huamani. Chipo Apolos Cristohuunoa mato yosini ahuun tsain man tanasharacoinon. Non asca huafiaino Diosin fustitofin maton nomuran mato shinansharamatiro ahuun tsain man tanasharacoinfafainon.
1CO.3.7	Ascashon un mato yoiai cuscacai un Apolos fu ahuama. Diosin fustitofin yorafo aton nomuran shinanmasharatiro ahuun tsain tanasharacoinonfo. 
1CO.3.8	Tsoaran futsan tau huaquin ato Jesús icoinra huamafin nan chipo ato yosiaitori ato tsain nannorifosi ato tanamasharanon. Nan rafutan nannori shinancani. Ato Jesushuunoa yoishcaquin a tanasharanonfo. Ascacufin Diosin a yonoshonaifo cuscan futsa paratama inanfain futsa ichapama shara inanshquin. Ahuuscamain yonoi aafoquin.
1CO.3.9	Manfin Diosin ahuun mau cuscaraquin. Ahuun pushu cuscararifi. Mau ifo fustifiano futsafoanrifi yonoshotirofoquin. Aafin maton ifoquin. Nonfofin ahuun yonomatifoquin a futan non mato yonoshotiro. Nanscarifiai pushu ifo fustifiano futsafoanri yonoshotirofo. Nanscarifiai manfin Diosin ahuun mau cuscaracoinquin. Ahuun pushu cuscararifi. Diosin fustifin maton Ifoquin. Nonfofin ahuun yonoshomisifoquin. Noco yonoa cuscari non maton nomuran non mato shinansharamatiro ahuun tsain man tanasharanon.
1CO.3.10	Pushu yonomisiton iquisi quishi mutsisipa shara fitiro. Chipo futsafoan pushu anaititiro. Nanscarifiai Diosin ua catonpai ua cashman catonni. Ascashon ua tapimashara cuscan un tau huaquin cayacaficoin un mato Jesushuunoa tapimamisi. Un mato tapimayoni cuscan futsanfoan natian nannoricoinri paratama mato yosicani. Ascaiton futsafo un yoishquin isca huaquin, —¡Oinfain! Ato cayacaficoin yosisharacahuun, —ishon un ato yoishquin. 
1CO.3.11	Un mato yoiquin tau huani cuscacai tsoa futsan mato yositiroma isca huaquin, —Un mato tsain futsa tapimai man Dios fu ipanon, —ishocai mato icon yoitiroma. Jesucristo fustitofin noco imasharatiroquin non Dios fu ipanon.
1CO.3.12+1CO.3.13+1CO.3.14+1CO.3.15	Nocofunun ahuun pushu samamashta coatanfin amurannoashu ichocaintiroquin naashquima. Ascan ahuun pushu coaino amurannoafo ahuun cuno shara cotiroma. Ascan ahuara cunomafo coi anaitimui futsutiro. Pushu huaquin iquisi quishi curushu shara nichishon ahuun oro amuran nutafain atirifi cuno futsa oshopa sharashta non chicoin cuno mapash faca facaitsa nanfo fasi chicoin ahuun pushuhuun nutatiro. Ascafia coainocai afo cotiroma. Nanfo cotamarocon nuifutsutiro. Ascashon pushu huaquin cano mapofain shupa shuhuafain pishin nutacuano pushu coaino afo cotiro. Afo munoi futsutiro.
1CO.3.12+1CO.3.13+1CO.3.14+1CO.3.15	Nanscarifiai nantifi Jesús icoinra huafo futsafo yonosharaifoanno atirifi yonosharamisima. Jesús icoinra huafoti nantifi noco ichanan huaitian noco ismaicai non ashomisi cuscan ipayamarain cuyoriscatiromainquin. A yonoshosharafocai aton yono funopacunacama. Ascan a yonoshosharafoma aton yono cuyoi anaitimui futsutiro. Tsoan yonoshoshara ato inansharacointiro. Asca nan yonoshosharama ato inainma. Afu ipatirofofiacanashu man maitsisi yonoi futsucani. Man funocani.
1CO.3.16	¿Asca man tapiamamun man Diosin pushu cuscaracoin? Ahuun Yoshin Shara matofu ica. 
1CO.3.17	Diosin icanocai ahua chaca itiroma. Mato fu ipashquin Diosin mato catonni ahuun yorafo man inon. Nan icoinra huafoti ato imasharai. Ascan futsan ato amaquiri yoiaiton Diosin copiqui ato onaintimashqui.
1CO.3.18	Mafiri paramuyamacahuun. Icoinra huamafoan ahuara tapiafo cuscaraca marifi man tapishara. Anori shinanyamacahuun. Icoinra huamafoan shinanqui isca huafo, —Nan Jesús icoinra huafoan fasi amaquiri shinanfo. Fasi nison cuscaracoinforan, —ishon nocohuunoa yoimisifo. Matohuunoa anori shinanfiaifoanno Diosin mato cayacafi shinansharamapaiyai cuscan man shinantiro.
1CO.3.19	Nan Jesús icoinra huamafoan shinanquin isca huafo, —Non cayacafi shinanshararan, —ifiaifoan Diosin yoia, —Afoancai cayacafi shinansharacanima. Ipaitsi shinanforan, —ishon Diosin atohuunoa yoini. Ascashon futsafo shinanmapaicani isca huaquin, —Afoanfin tapisharaquin, —ishon ato shinanmapai. Ascafia afoancai Dios paratiroma. Ascan aton chanihuunshon ato onaintimai funononfo. 
1CO.3.20	Diosin tsain cunuqui isca huani, —Nonfin fasi tapisharaquin, —ifiainfoan nocon Ifo Diosin ato onancoinshon yoiquin isca huatiro, —Nafoancai ahua cayacafi shinantirofoma. Ipaitsi shinancaniran, —ishon ato yoitiro.
1CO.3.21	Ascacun afanan yoiquin isca huayamacahuun, —Na nocofunun nocon tapimamisi ahuun tsain fusti cayacaficoinran, —ishon afanan yoiyamacahuun. Diosin ato shinanmayamainocai tsoan cayacafi shinancuanama. Diosihuunshonfin non mato cayacafi yositiroquin. Ascan Diosin mato inan nantifi man yopai cuscan huafain. 
1CO.3.22	Un non Apolos non Pedro nonfin Jesushuunoashu ahuun oinmatifoquin ahuun tsain non mato yosishquin man nicoinsharanon. Naashu man afu ipanon. Nantifi ahuunafin matonariquin. Ahuara icai cuscan afohuunshon Diosin mato shara huashoi. Nan chipo icaifori mato shara huashoi. Nantifi Diosin onihuani cuscan mato shara huashoshquin. 
1CO.3.23	Manfin Cristonafoquin. Cristofin Upa Diosinaquin.
1CO.4.1	Ascashon man nocohuunoa shinanquin isca huatiro, —Nafofin Cristo oinmatifoquin, —ishon nocohuunoa shinancahuun. Tsain Cristohuunoa tsoan nicayomisima cuscara Upa Diosin nocon nomuran noco tapimana cuscan non matori tapimanon. 
1CO.4.2	Ascan non Cristo oinmatifocun Diosin noco yononi isca huaquin, —Un mato yoiai cuscan huafain ato yoicahuun. Yoiyamacaquima, —ishon noco yononi. 
1CO.4.3	Diosin fustitofin tapicoianquin nan ua yonoa cuscamain un aaquin. Man uhuunoa shinain cuscacai un shinainma. Futsafoanri uhuunoa shinain cuscacai un shinainma. Unricai tapiama. 
1CO.4.4	Uhuun nomuran un shinain isca huaquin —Ua Diosin yononi cuscan un airan, —ishon un anori shinain cuscan nocon Ifo fustiton ua onancoian. Ascashon yoitiro, —Nan un yonoai cuscacoin airan, —ishon ua yoitiro.
1CO.4.5	Jesús icoinra huafoti Upan Diosin noco ichanan huataima. Ascan isca huaquin yoiyamacahuun —Nacai Diosin yonoa cuscan aimaran, —ishon anori shinanyamacahuun. Oinyocaquin. Nocon Ifoan noco ichanan huaitian nantifi noco puashoshquin nantifiton ointaifi ratofoanmain icoinra huaa iyamarai icoinmaran huaaquin. Ascatari nan non ichanaintian nantifiton ointaifi nocon nomuran non shinanmisi cuscan huafain nocon Ifon Jesucristo noco puashoshquin. Afanancai nantiantan non ahuashta fomantiro ishquima. Diosinmain nantifi onancoincufin. Nan non ahuara futsa shara huashopaifain onushta ahuara non chaca huafiamisi nanfori Diosin noco puashoshquin. Nantianri non shara huacun Diosin yoiquin isca huashquin, —¡Aicho! Un mia yonoa cuscan min amisi. Min shara huamisiran, —ishon noco yoishquin.
1CO.4.6	Uhuun yoramishtichin uhuunoa yafi Apoloshuunoa un mato tapimana ahuara futsa man tapinon. Un mato yosipai man iscanonma, —Pablonun noco tapimana cuscan Apoloscai tapiamaran iyamarai Apolos noco tapimana cuscacai Pablonun tapiamaran, —ishon yoiyamacahuun. Diosin tsain noco cunushoni non anori yoinonma. Nan tsain nicaquicai non shinanquin isca huatiroma, —Na nocon yosimisi fasi sharacoin. Futsafocai a cuscaramaran, —ishon non shinantiroma. 
1CO.4.7	Diosinfin nantifi noco onihuaniquin. Ascanofin Diosihuunshon non ahuara huatiroquin. Ascasho —Un acai cuscacai tsoan huatiromaran, —iyamacahuun. Ascashu curafiapaimisi iyamacahuun.
1CO.4.8	Manfin shinanquin isca huaquin, —Non Diosin tsain tapicoian. Non futsafo fasi finoncoian. Ascan noncai tsoa futsa yopaima noco tapimanon. Nonfin niaifo cuscarafoquin, —ishon man shinan. Iconpainon. Man niaifocoin icaino nantian norifi non matofu niaifo icuana. Asca tsoatsi niaifocoin. Nonmaquian. 
1CO.4.9	Cunu uhuapa cunu acua muran iquimanifo ato rutunonfo. Yora ichapafoan ointaifi rutumatiro oinnonfo. Nanscarifiai norifi non Jesús fu rafumisifo non ato cuscaraquin. Diosin noco yonoa non Jesushuunoashu omitsiscafiaino nantifi yorafo non ahuun oinmati afu nai muran icafoanricai oincani. 
1CO.4.10	Nonfin Cristo fu rafumisi. Ascacun noco isca huamisi, —Nanfoanfin fasi amaquiri shinanmisifoquin. Mutsisipamaforan, —ishon nocohuunoa icoinra huamafoan yoimisifoquin. Asca matohuunoacai yoiquin asca huamisifoma. Matohuunoafin man shinanquin isca huaquin, —Non fasi tapicoian. Nofifin non isharamisiquin. Tsoan noco finontiromaran, —ishon maton nomuran man shinanmisiquin. Man non tapia non Jesús maisishocai non ahua huatiroma. Ascafia man shinanquin isca huamisi, —Ufifin un ahuara huatiroquin, —ishon man shinanmisiquin.
1CO.4.11	Ascan nonfin foniyanan nomicain sahuuti chocacoin sahuufain noco coshafain pushuomacainri Diosin tsain fusti yoi non cahuancacaimisi. Natianri non omitsiscai. 
1CO.4.12	Ascashu non curushcai yonotiro non yopai cuscan ahuun rafanan fiishquin. Ascarifiatan yorafoan noco tsain chaca huafiaiton copitamarocon non isca huamisi, —Jesús mia shara huapainonran, —ishon non yoimisi. Noco omitsisca huafiaifoan non tunucointiro. 
1CO.4.13	Ascashori noco roaifoan rahuinmafain non tsain shara ato yoitiro. Ascacun natianri noco chaca huafoquin. —Manfin nan tanama cuscarafoquin, —ishon nocohuunoa yoimisifoquin.
1CO.4.14	Ascacucai un matoqui cunuai cuscan un mato rafimapaima. Ascan manfin uhuun facucoin cuscarafoquin. Un matohuun fasi noi. Ascacun un mato yoi afanan man amaquiri shinanonma. 
1CO.4.15	Yorafoan mato Cristohuunoa tapimatirofia ascan unfin tauhuaquin mato Cristohuunoa tapimaniquin. Ascanofin man Cristo icoinra huaquin. Uhuunoashuri man Diospan facufoquin. Ascatan un maton upa cuscaracoin. Futsafoan Cristohuunoa mato tapimatirofia afocai maton upa cuscara itiroma. Urus fustifin un maton upa cuscaracoinquin. 
1CO.4.16	Ascacun un mato yoi ua cuscara icahuun. Un Dios tanashara cuscan nanscarifi acahuun. 
1CO.4.17	Ascacun un Timoteo matoqui nichicai. Un Timoteo Cristo icoinra huamaquin tau huani. Ascafin nan uhuun facu cuscaraquin. Un fasi ahuun noi. Nocon Ifo Jesús yonoa cuscacoiain. Un Jesucristo tanai cuscan Timoteon arifi mato tapimashquin man ointiaquimanonma. Nan icoinra huafo pushufoti anoafo un ato tapimai cuscan nannori Timoteo matori tapimai.
1CO.4.18	Mun tapia man atirifiton shinanquin isca huaa, —Pablonun Timoteo nocoqui nichi. Ascan afinmain nocoqui musuifin. Ascashufin afincoin nocoqui oamaran, —ishon man shinan. Manfofin curafiapaimisifoquin. 
1CO.4.19	Anori man shinanfiaino uficoin samamashta un mato ari caicain. Diosin ua yonoaino un samamashta mato ari cai. Nan un nocoaitian un tapicashquin nan curafiapaimisifoan Jesús ahuun curushhuunshon yoiyamarain afincoinmain yoicanicai. Ipaitsi yoicanimainquin. 
1CO.4.20	Diosin nocon Ifo icaino non tsain fustimansi ipaitsi yoitamarocon ahuun curushpan non isharatiro.
1CO.4.21	Ascashu un nocoaitian ahuun curushpan un matoqui nocoshquin. Ascashofin man ica cuscan huafain un tapitiroquin. Man chaca shatuyamacun Diosihuunshon un mato onaintimatiro. Asca maton chaca man shatucun un matohuun fasi noiquin un oi tsii huasharafain mato yoishquin. Ascan mafi catontiroquin ratocaimain un aquicai. Maton tsainhuunshon onaintimai iyamarai oi tsii huasharafain mato yoishquin.
1CO.5.1	Mun nicamisi mafi ranan man fasi chaca huaa tanancun. Apa ahuin ahua futsafia afu icacaini. Nanscara chacafocai nan icoinra huamafoan tsoa ascamisima. 
1CO.5.2	¡Ai timafin! Nan tapifiashu man curafiapaimisi. Nan nocofunun mato muranshon chaca huai ahuun rafipaitama, —Non sharacoinran, —man ica. ¿Ahuun rafitama man man tapifiashon nan nocofunun chaca huamisi ahuuscai matofu ichanainton man potamamun?
1CO.5.3+1CO.5.4+1CO.5.5	Un matofu iyamafiashon un mato fasi shinain. Un anoyamafiano nan nocofunu ahuusca huaimancai mun tapicoian. Un mato anoshon yoiquin isca huacuana, —Afanan ichanainfoanno Jesucristo ahuun shinanhuunshon na nocofunun apa ahuin ahua futsa fu imisi matomaquinoa potacahuun. Ascacucai afanan Diosin cushuima. Satanás a amapaiyai cuscan aashquin. Man asca huaiton Satanás nan nocofunu omitsiscamatiro. Ascashon omitsiscamaiton mui ahuun chaca shatupaitiro Jesusqui nasoshquin afanan omitsiscashquima. Ahuun chaca man shatuano ahuun yoshin Jesús fu ipatiroran, —ishon un matofu ishon un mato yoicuana.
1CO.5.6	Timafin man iscamisi, —Non shararan, —man ifiamisi mancai na nocofunun chaca huamisi mato murannoa man potataima. ¿Man tapiamamun fustiton maton muranshon chaca huaiton man shatumayamaino nanhuunoashu nantifi man chacai futsutiro? 
1CO.5.7	Ascaiton mato anoshon nan nocofunun chaca huai potacahuun. Ascanofin afanan Jesusqui nasotiroquin tanasharacoinshquin. Cristo Upan Diosin ahuun chashoan cahuashara cuscara noco nashoni non afanan chaca huanonma a cuscara shara non inon.
1CO.5.8	Ascashon non chaca huapaoni cuscacai afanan non shinantama Cristo ahuun ointi cuscara shara non iishquin. Ahuun tsain shara non shinanon. Futsaqui afanan shinanchacayamafain tsoa afanan parayamafain tsain iconcoin fusti non yoinon.
1CO.5.9	Ascacun un matoqui cunui tsoa ahuun ahuinma fu icain ainfofo nanscarifiaifono aton funuma fu icaino afanan ascarafo fu rafuyamacahuun. 
1CO.5.10	Jesús icoinra huamafohuunoacai un cunuima. Nanfofin Satanás aton ifoquin. Ascashocai aton chaca shatuafoma. Chaca futsa futsatapafo huamisifoquin. Ascashon aton ahuinma fu imisifo. Ainfofo nanscarifiaifoanno aton funuma furi imisifo mafo ichapa fusti fipaifain. Atonama fipaicoinmisifo yomutsofo non nan diosicoinmafofin, —Nocon diosiran, —icafoquin. Noncai atofu pashcanantiroma. Non icoinra huamafo fu pashcananpai nan maitio non cuyofotiro. Icoinra huamafoan acai cuscacai non ato futan atiroma. Ascafiacun non atofu imisiquin.
1CO.5.11	No futan icoinra huafohuunoa un mato cunushoni. Tsoan yoiquin isca huai, —Urifi matofu Jesucristo ahuun yoraran, —ishon anori yoifiatan ahuun ahuinma fu icaino ainfofori nanscarifiaifoanno aton funuma fu icaifoanno mafo ichapa fusti fuchipaifain atonama fipaimisifo icain diosicoinma tanapaifain yora futsa chaca huamisi icain paunmisi icain yomutso icain. Ascarafo fu rafuyamacahuun. —Un Jesús icoinra huairan, —ifiacatan ahuara chaca huariaifo fu rafuyamacahuun.
1CO.5.12+1CO.5.13	Nan icoinra huamafo non ato yonotiroma aton chaca shatunonfo. Ascarafocai Diospan yorama. Diosifin ato onaintimashquiquin. Ascafiaino Diosin noco yonoa nan icoinra huafo futsan chaca huacun non ato yoitiro aton chaca shatunonfo. Ascashon nan nocofunun mato muranshon chaca huamisicun yoicahuun afanan matofu ichananonma ahuun chaca shatucoiaintian matofu afanan ichanantiro.
1CO.6.1	Ahuuscaimun mafi ranan fochishmanantananfiashon man shara huapaimacain. Mafi ranan shara huatanantama nan icoinra huamafoan aton niaifo ano man iyopai, —Noco shara huashononran, —ishon. ¡Ai timafin! Ascaracai sharama. 
1CO.6.2	¿Ascan man tapiamamun nonfin Diospan yorafoquin? ¿Ascashon a futan non nantifi yora manifoti chipo yoishquin ratofoanmain chaca huamisifoquin ascashon ato onaintimanon? ¿Ascan ahuuscain ichapama man fochishmanantananfiashon mafi ranan man shara huatanantiromamun? Man nanscasi amisi. 
1CO.6.3	Man tapiamamun non Dios futan yoishquin ahuun oinmati afu nai muran icafomain chaca huafo iyamarai shara huafoquin. Non asca huainofin nuno mai anoafo fasi mimacai yoiquin finatiro ratofomain chacafo yafi sharafoquin. Nanscacufin non fochishmanantananshon nofin ranan non arotiroquin.
1CO.6.4	Ascacufin man fochishmanantanain cuscan mafiranan arosharacahuun. Ascacun ratoran futsafo catoncahuun a mato futan icoinra huama aquima. Nan mato futan icoinra huaa acahuun mato arosharashonon. Nan ahua yamafiacun man catontiro mato arosharashonon. 
1CO.6.5	¡Ohuashta! Un mato rafimapai man afanan ascanonma. ¿Manmun ratoran futsacai shinansharatiromamun a fochishmanantanainfo cuscan arosharashononfo? 
1CO.6.6	Ascaquimarocon mafi ranan man fochishmanantananshon man shara huatananyamacun. Ascashu ranushumuafoan aton niaifoqui man chani. Nan ahuama ointsa man aa. Nan icoinra huamafoan aton ointaifi man Jesús ahuun yora futsa man chaca huaa. ¡Ai timafin! Nan fasi chacacoin.
1CO.6.7	Mafin ranan man yoiti huatananshu ranushumua niaifoqui man chaniano. Man ascaifin ato ointaifi man ato oinmana mafi ranan noinantama. Ascashofin man Jesús tanasharamaquin. Man funocoiafo. Nan Jesús icoinra huaa futsan mia chaca huacun ranushumua niaifoqui chaniyamacai man puusicama shara icuana. Jesús icoinra huaa futsan ahuara mato onunshon nasocasmaiton man ranushumua niaifoquin chaniyamacain man puusicama shara icuana. Futsan mia chaca huafiacun icoinra huamafoan ointaifi min ahua chaca oinmanama. 
1CO.6.8	Man ascaquifin mafi ranan onunonanquin man chaca huaa. Ascan matofu Diospan yorafiacun man chaca huatanan.
1CO.6.9	Man tapiamamun a yora chaca huamisifo Diosin niaifo ari itirofoma. Mafiri paramuyamacahuun. Nan maton ahuinma fu man icaino ainfofori aton funuma fu icaifoanno diosiyamafiacun fuchipaifain nan nocofununri afu nocofunu futsa fu icaino nanscarifiai afu ainfo fu futsa fuchinanpaiquin chaca huatananashu ainfofosi afo ranan iquinainfo icain 
1CO.6.10	yomutsofo icain aton nama fipaifain paunmisi icain roanmitsamisi icain yoiti huamitsamisi icain ahuun ahuara futsan fiatianshon futsa sutufain. Ascarafocai Dios icano noconacafoma. 
1CO.6.11	Atirifi man ascafiapaonishacaquin natian Jesucristo yafi Upa Diosin ahuun Yoshin Sharahuunshon maton chaca soashona. Maton chaca soashonano a cuscara shara mato ima. Ascasho ahuun ointi cuscara shara mato ima. Chaca huamisifoma cuscara man inon.
1CO.6.12	Ascan man yoiaraca isca huaquin, —Cristo uhuun Ifono un apaiyai cuscan un huatiroquin, —ishon man yoiai. Ai. Nannori. Ahuara sharafoti non huatirofiacun ahuara futsacai ua amatiroma nan un acai fusti un atiro. Uncai ahuara futsahuunoashu aton oinmati un ishquima. 
1CO.6.13	Man futsan raca yoiquin isca huaa, —Diosin nocon shaqui onihuashoan non tushu pinon. Ascashon tushuri onihua nocon shaqui muran non huanon, —ishon yoimisifo. Iconfiashu non piyanhuanshuni itiroma. Chipo Diosin tushu yafi nocon shaquiri cuyoi. Icon Diosin noco onihuani non afu rafupacunon. Diosicai nocon ahuinma fu non inon ishoncai noco onihuanima. Ainfofori aton funuma fu inon ishoncai ato onihuanima. Ascatama Diosin nocon caya noco onihuashoni non afu rafupacunon.
1CO.6.14	Nocon Ifo Jesús man nafiacun Upan Diosin ahuun curushhuunshon funimani. Nanscarifi aquin ahuun curushhuunshon nocori funimashquin. 
1CO.6.15	¿Man tapiamamun non Cristo icoinra huashu non ahuun yoracoin? Non Jesús ahuun yora mumacoin cuscara. Ascano non ainfo furoma chotashu Cristocai afin aca shinantsan non huamatiro. Asca huapayamacahuun. 
1CO.6.16	Diospan tsain cunuquin isca huani, —Nocofunu ainfo fu icaino nan rafu yora fusti cuscaracoin, —ishon cununi. ¿Man tapiamamun man ainfo furoma fu icaino afu yora fusti cuscara itiro? Fusti cuscaracoin. 
1CO.6.17	Ascafiatan tsoan nocon Ifo fu rafuaino nan rafu fusti cuscara itiro. Diosin Yoshin Shara ahuun shinanpan ahuun nomuran nanumashquin.
1CO.6.18	Ascacufin maton ahuinma iyamaraiyainfofori maton funuma fu ipaiyamacahuun. Ascara shinanyamacahuun. Man ascapaiyamai ichoriscatacahuun asca huashquima. Maton ahuinma fu iyamarai maton funuma fu man icun nan chacapanfin. Maton nomuran fucashuni huafain matori omitsiscamatiro. Nan chaca futsafocai un yoiai cuscarama. Man ascashufin maton yora mumacoin caya yafi maton nomuran maficoin man chaca huamuaquin.
1CO.6.19	¿Man tapiamamun Diospan Yoshin Shara no fu ica? Nocon cayafi ahuun pushu cuscaracoinquin. Nanno ica. Upa Diosin ahuun Yoshin Shara matoqui nichini. Nan pushu ifofin fusticoin. Nanscarifiai Diospan Yoshin Shara fusti maton Ifo. Mafincoincai man ifohuamutiroma. Manfin ahuunafoquin. 
1CO.6.20	Jesucristo mato nashoni maton Ifo iishquin. Ascan manfin ahuunafoquin. Ascano Diosifin nocon Ifoquin. Ascashu nocon caya ahuunari. Nan mato yoiai cuscan acahuun. Maton cayahuunshon Diosin shara huamacahuun. Man ascaiton futsafoan oincaquifin, —Diosin shararan, —huatirofoquin.
1CO.7.1+1CO.7.2	Man ua cunu fumaita ua yocashquin. Ascacun man ua yoca cuscan nanfohuunoa un mato yoisharapai man tapinon. Nocofunun ainfo fiyamashu shara ifiatiro chaicushosi ainfo fu ipaiquin chaca huatiro. Ascashufin nan nocofunuti ahuinyatiroquin. Ainfofori funuyatirofo. Nanscafin sharaquin.
1CO.7.3+1CO.7.4	Nocofunun ainfo fiainocai afanan ahuun caya ahuuna fustima. Ahuun caya ahuinnari itiro. Nanscarifiaiyainfon fununfiainocai afanan ahuun caya ahuuna fustima. Ahuun caya fununari itiro. Ascataricai ahuinin funu afu ipaiyaitocai funu ranintiroma. Nanscarifiai funu afu ipaiyaitocai ahuinin ranintiroma. 
1CO.7.5	Raninonanyamacahuun. Ascashon man chipo shinanquin isca huatiro, —Natian non Upa Dios cufiyonon. Shafa ranan non iyoimacai. Chipo afanan non inon, —icashu man unuyotiro. Ascafiashon chai manariyamacahuun. Man ascariaino Satanás mato chaca huamatiroquin. Funu ainfo futsa fu ipaitiro. Nanscarifiai ahuin nocofunu futsa fu ipaiquin chaca huatiroquin.
1CO.7.6	Un mato, —Fianancahuun, —ishon un mato yoiama. Ascan man fiananpaifin man fianantiroquin. 
1CO.7.7	Ascatan un shinanquin isca huaa. Nantifi nocofunufo ua cuscara ahuionmafo shara icuana. Diosihuunoashu un ahuionma isharatiro. Un shinanchacaima. Un unimatiro. Ascafia Diosin ua ima cuscacai atifi ato imama. Futsafoan Diosihuunshon ahuin fitiro. Futsafori ahuionmafiashu nan un icai cuscari unimatirofo. Non yopai cuscafin Diosin tapiaquin. Ascashon noco inantiro.
1CO.7.8	Ascatan natian un funuomafo non ahuionmafo yafi ainfofoan aton funufo atonmaqui namisifohuunoa un mato ahuara futsa yoipai man tapinon. Ua cuscara icafo shara icuana. Nocofunun afanan ainfo fiyamainocaiyainfoanri afanan funu fiyamashu shara icuana. 
1CO.7.9	Ascafia man fasi fiananpaimancaiyainfoanri nocofunu fipai fianansharacahuun. Man ahuionmafiashu fasi ainfo fu man ipai ascaracai sharama. Man ahuinya shara icuana. Nanscarifiai man funuomafiashu fasi nocofunu fu ipai ascaracai sharama. Ascacufin man funuya shara icuanaquin.
1CO.7.10+1CO.7.11	Ascan natian un funuyafohuunoa yafi ahuinyafori un mato yoisharapai. Ufi un mato yonoima. Nocon Ifohuunshon un mato yonoi isca huaquin, —Ainfoancai funu unutiroma. Fununricai ahuin unutiroma. Ascashon funun unuano afanan futsa fu fianantiroma. Afanan funucoin aqui nasoano shara itiroran, —ishon un mato yoi.
1CO.7.12	Ascacun natian un mato yoisharapai. Nan na tsain un mato yoiaifocai Diosin ua yonoyamafiacun unfi cayacaficoin shinanfain un mato yoi. Asca man Jesús icoinra huaa futsacai maton ahuinin Jesús Ifo huataiyamafiashocai funu potapaima. Ascatan rahuinmafain funu noi. Nanscarifiai fununricai ahuin potatiroma. 
1CO.7.13	Nanscarifiaiyainfoan Jesús Ifo huafiashocai funun Ifo huayamafiacun ahuin potapaiyamainocaiyainfoanri funu potatiroma.
1CO.7.14	Nocofunun icoinra huayamafiano ahuinin icoinra huashon ahuinhuunshon Diosin nan nocofunu shara huamatiro. Ascashon funun ahuin oinquiraca ahuunshon Jesús icoinra huatiro. Nanscarifiaiyainfoan icoinra huayamafiano funun icoinra huashon funuhuunshori Diosin nan ainfo shara huamatiro. Ahuinin funu oinquiraca a ahuunshon Jesús icoinra huamatiro. Ascan nan rafu ununainno aton facufoancai Jesús Ifo huaima. Ascafia nan rafu ununanyamaino aton facufoanri icoinra huatiro Diospan facu sharafo iishcaquin.
1CO.7.15	Ascashon nocofunun Jesús icoinra huayamacun ahuinin icoinra huashon unupaicoinquin unutiro. Capaicoinyaiton ato nitu huayamacahuun. Catanon. Man nitu huaino fucashni tapitiroquin. Nanscarifiaiyainfoan Jesús icoinra huayamacun funun icoinra huashon unupaicoinquin unutiro. Capaicoiainton nitu huayamacahuun. Catanon. Man nitu huaino fucashni tapitiro. Diosin noco catonni nocon nomuran ahuashtaton fucash huatamarocon nocon ointi noco imasharacointiro. 
1CO.7.16	Ainfoan Jesús icoinra huacun ahuun funu man Jesushuunoa yoiaitocai tapitiroma fununmain icoinra huaicai. Nanscarifiai funun Jesús icoinra huacun ahuun ahuinin man Jesushuunoa yoiaitocai tapitiroma ahuininmain icoinra huaicai. Ascan mato potapaiyaiton inonquin ishon. Shinanchacayamacahuun.
1CO.7.17	Nan nocon Ifo Jesús mato yononi cuscan nanscasi acahuun. Jesús mato yonoaitian Upa Diosin mato catonni. Ascantari nan icoinra huafoti Dios fu tsainti pushurasi anoafo yafi maifoti nanscaracoin un ato yononi. 
1CO.7.18	Isca huaquin. Israelifo Diosin ato yononi cuscacoin aton furonanfacufo foshqui rupa shatupacunifo. Ascatan furonanfacu yosishon Jesús Ifo huatan chipo shinanquin isca huaraca, —Natian un Jesús Ifo huaa. Nan fusti un yopai uhuun chaca ua soashonano un ahuun yora iishquin. ¡Ohua! Un foshqui rupa shatumuyama shara icuanaran, —ishon shinanyamacahuun. Asca mia foshqui rupa shatufiani nanscanonquin. Shinanchacayamacahuun. Ascatan man Jesús Ifo huaa man foshqui rupa shatumumisima. Ascashon shinanquin isca huayamacahuun, —Un Israelifo aton shunifoan ato yononi cuscan un yopai. Un foshqui rupa shatumutiro Moisés yononi cuscan un airan, —ishon anori shinanyamacahuun. Mancai ascara yopaima.
1CO.7.19	Man foshqui rupa shatumisi iyamarai man shatumisima nanscara rafufinquin. Man ascaitocai mato shara huamatiroma. Man asca huayamaricai mato chaca huamatiroma. Nan Israelifo imisi cuscacai man yopaima. Ascaquimarocon Diosin mato yononi cuscan aashu nan fusti man yopacoin.
1CO.7.20	Nan Diosin mato catoaintian man ini cuscan nanscasicoin acahuun. 
1CO.7.21	Diosin mato catonnitian man futsan ahuun oinmati icashu shinanchacayamacahuun. Ascafiatan maton ifoan mato nichipaiyaino amaquinoashu fotacahuun afanan tsoan oinmati ishquima. 
1CO.7.22	Man ratoran futsa Diosin mato catoaintian futsafoan aton oinmati man iquin. Ascafiashucai afanan Satanás maton ifo itiroma mato chaca huamashquin. Atiri mato catoaintian tsoan oinmaticai man imisima. Ascanfiashu natianfin man Jesús ahuun oinmati.
1CO.7.23	Upa Diosin Furun Jesucristo nichini noco nashonon noco Ifo iishquin. Ascashufin manfin ahuunaquin. Nan fusti maton Ifocoin. Nan fustiton mato cayacafi shinanmatiro. Ascacun futsafoan oinmati iyamacahuun mato yonononfoma. Jesús fusti tanacahuun maton Ifo inon. 
1CO.7.24	Ascatan uhuun yoramishtichin Diosin mato catoanno ahuara man yonopaoni cuscan nanscasi acahuun. Upa Diosin mato futan aashquiquin.
1CO.7.25	Ascacun natian afanan ahuara futsan un mato yoipai. Ainfofo nocofunu fu imisifomahuunoa un mato yoi. Un mato yoiai cuscan nocon Ifoan ua yonoyamafiacun uhuun ramapaicain ua yononi cuscan un amisi. Ascashon un mato yoiai cuscan man icoinra huatiro. 
1CO.7.26	Natian ahuara ahuuscaraqui noco omitsiscamai. Nanscacun man ahuionmafo ica shara icuana. Icoinra huamafoan noco omitsiscamatirofo. 
1CO.7.27	Ascacun ahuinyacashon mato ahuin unuyamacahuun. Ascafiacatan ahuionmashon ainfo funayamacahuun fipaiquin. Nanscanon. 
1CO.7.28	Ascafiacaiyainfo finquin man chaca huaima. Ainfofori funuya iyamafiamisishacaquin funuyainocai ahua chaca huaima. Ascafia man funuyafo yafi ahuinyafoan manfin fucashni tapiquin. Nan funuomafo yafi ahuionmafo ica finonmafain man ahuara futsa finoin. Nanscacun un mato yoisharapai man fucashni tapinonma.
1CO.7.29	Ascatari uhuun yoramishtichin un mato isca huaquin yoipai. Nocon Ifo Jesús otichaima. Nocon Ifo yonoshoqui non chai huaima. Nanscacun non nocon Ifo yonoshosharacoinpai. Ascacun maton ahuin shinanfiaquin Jesuscairocon fasi finonmafain shinancahuun. Nocon Ifo yonoshosharacahuun. 
1CO.7.30	Ascatari ahuara futsafoan mato omitsiscamafiaiton nocon Ifo yonoshoquin unuyamacahuun. Omitsiscacaquima nanscasi unimacai nocon Ifo yonoshosharacahuun. Ahuara yopayamafiacaquin nocon Ifo cachiquiri huayamacahuun. Yonoshosharacahuun. 
1CO.7.31	Nocon Ifo Jesús otichaima. Ascacun nuno mai anoshon yonosharafafaincahuun man yopai cuscan fiishcaquin. Ascashon mafo fustisi shinancaquima. Nocon Ifocairocon finonmafain shinancahuun. Nantifi mai anoafo icai cuscan cuyoshquin. Nanscacufin Jesús shinanquin non finatiroquin noco yonopaiyai cuscan ashquin. 
1CO.7.32+1CO.7.33+1CO.7.34+1CO.7.35	Un mato anori yoi maton nomuran ahuaton fucash huanonma. Un mato ahuinyacain funuyayamacahuun huaima. Un mato cayacafi imapai nocon Ifo fusti finacoinquin man shinanfafainon. Ahuaton maton nomuran fucash huanonma.
1CO.7.32+1CO.7.33+1CO.7.34+1CO.7.35	Un mato yoisharapai. Un mato yoi maton nomuran omitsiscamashquimaquian. Ascaquimarocon un mato shara huapai Dios fusti man yonoshosharanon. Man ahuara futsa shinanonma. Ascashon un mato yoia cuscan nocofunun ahuionmaton ahuun Ifo unimamapaishquin. Ascan nocofunun ahuinyashon ahuinri unimamapai. Nan ahuinin ahuara yopai cuscan huafain fununri nannoricoin shinantiro. Nanscarifi aquin ahuun Ifo fustitocai shinantiroma. Ascashofin ahuun Ifo unimamapaifain nantianri ahuinri unimamapai. Ascacun ainfo funuomaton ahuun Ifo Jesús fusti yonoshosharapai. Ahua futsacai shinainma. Ahuun Ifo fusti tanashquin. Diosin imapaiyai cuscan huafain nan fusti shinainquin. Ascan ainfon funuyashon ahuun funuri unimamapaiquin ahuara futsafori shinantiro ahuun Ifo fustisima.
1CO.7.36	Ascatan nocofunun ainfo fu iyamafiamisishaquin fasi afu ipaiquin. Ascashu afu fianantiro. Ascaquicai chaca huacanima. 
1CO.7.37	Ascafia nocofunu futsan shinanquin isca huai, —Uhuun Ifo Jesús un yonoshosharapaiyai cuscan un ainfo fishon un huatiroma. Nanscacucai un ainfon fiimaran, —ishon anori shinanshara. Tsoancai curushcai ascahuu huama. Afincoin nannori shinansharashu ica. 
1CO.7.38	Ascan nan ainfo tsoacai afu iyomisima nan nocofunu finquin shara huaa. Asca aquin nan ainfo fucai tsoa afu iyomisima nocofunu fiananyamafi nanscaquirocofin fasi shara huaquin ahuun Ifo Jesús yonoshoquin finacointiro.
1CO.7.39	Ascatan tsain futsari un mato yoi. Ahuun funu naamanocaiyainfoan funu unutiroma futsa fu fiananshquin. Ascashu funu naano futsa fu fuchinanpai afu fianantiro. Ascafiacun ainfoan Jesús Ifo huashon nocofunun a Ifo huacuma fitiroma. 
1CO.7.40	Ascatari un shinanquin isca huaa. Funu naano afanan futsa fiyamano nanscarafin fasi sharacoin itiro. Un shinain cuscan huafain Diosin Yoshin Sharapan a nannoricoin mato yoi.
1CO.8.1	Ascatari tsain futsa mato yoinon. Nan nocofunufoan Diosimafiacun yora ointsa iyamarai ahuara futsa cuscara ramihuacashon, —Diosiran, —icashon tushu inanfo. Ascashon piyamaiton oinquin afanan nan tushu ficashon inanmitsamisifo. Ascacun natian un mato yosi nan tushu inanmitsafo non pitiroma iyamarai non pitiroquin. —Nantifi man non tapiaran, —ishon man yoimisi. Ascan nan man icoinra huaa futsafoan man yoiquin isca huamisi, —Unfi tapiaquin. Nan un shinain cuscafin un cayacafi shinainquin, —ishon shinancani. Ascarafo shinancanifin curanfiapaimisi itirofoquin. Ascara non shinancucai noco imasharatiroma. Ascaquimarocon non yorafohuun noishonfin non ato Jesús tanamasharacointiroquin a cuscara shara inonfo.
1CO.8.2	Ascan tsoan shinanquin isca huai, —Unfi ahuamamishti tapisharaquin, —ishon anori yoifiaquicai atirifi ahua tapiataima. 
1CO.8.3	Asca tsoan Dios noicoincunfin nanscarifi aquin Diosin ahuunoa yoitiroquin isca huaquin, —Un na onancoian, Nanfin uhuun yoraquin, —ishon yoitiro.
1CO.8.4	Ascashofin non Dios noicoiainton noco tapimatiro nan ahuara futsa ramihuacashon tushu inanfo non pitiromainquin. Ascacun man non tapia ahuara futsan ramihuafocai ahuama. Acai Diosincoinma. Nan aafin ramihuafoancai ahua tapiama. Acai ointiya iyamacain ahuun maponricai ahua shinantiroma. Nanscarafocai Dios itiroma. Diosfin nan fustiquin. 
1CO.8.5	Jesús icoinra huamafoan yoiquin isca huamisifo, —Dios ichaparasi. Nai murannoa yafi mai ano Dios ichaparan, —ishon yoimisifo. 
1CO.8.6	Anori yoifiamisifocai anorima. Man non tapia nocon Upa Diosifin fustiquin. Futsa yamai. Nantonfin nantifi onihuani. Nocofori onihuani non ahuun facufo inon. Ascashu non Ifo fustiya. Jesucristo fusti. Futsa yamai. Ahuunshon nantifi onihuani. Ahuunoashu non nitiro.
1CO.8.7	Nan un mato yoiai cuscan atirifi yorafoan tapiafoma. Shinanfofin nan ahuarafo futsa ramihuafo niaquin. Niamafiacun nannori shinanfo. Nan facushtashon nicainifoannafo nan ahuara futsa ramihuafo nicun. Ascatan isca huaquin shinanfo, —Nan tushu ahuara futsafo ramihuashon inanfo. Ascacun un na tushu piatoraca un Diosicoin chaca huairan, —ishon shinantirofo. Ascatan pishon, —Un chaca huaran, —ishon afi aton nomuran shinanchacatirofo. 
1CO.8.8	Anori shinanfiaifonocai non ahuara piatocai Diosimaqui noco imatiroma. Nan tushu ahuara futsafo ramihuacashon inanfo non piamatocai noco imasharatiroma. Ascatari non piatocai noco chaca huamatiroma. Nanscara rafu.
1CO.8.9+1CO.8.10+1CO.8.11+1CO.8.12	Ascafia oinfain. Man shinanquiraca isca huaa, —Unfin nantifi pitiroquin. Ahuara ramihuacashon Diosicoinma tushu inanpaiafo nanfori un pitiroquin. Un piquicai un Dios chaca huaima, —ishon man shinan. Man anori shinanfiaino Jesús icoinra huaa futsafoan anori tapiataima. Nan tushu min piaiton oincaquin mihuunri caocani. —Nantori Jesús icoinra huafiashon ahuara ramihuacashon tushu inanfo pitiro. Asca urifi un pitiroquin, —ishon shinantiro. Asca man tapifiashon man piaiton oinquin arifi man acai cuscan huaquin pishon nanscarifi huatiro. Ascan man pishonfin chipo ahuun nomuran shinantiro isca huaquin, —¡Ohua! Na tushu mun pishon uhuun Ifo Jesús chaca huaran, —ishon shinantiro. Ascashonfin ahuun nomuran afin shinanchacatiroquin. Man acaiton oinquin arifi aca. Ascacufin matohuun nuuaquin. Man man tapia ahuara ramihuacashon tushu inanfo nan pishocai man chaca huama.
1CO.8.9+1CO.8.10+1CO.8.11+1CO.8.12	Ascano futsafoancai tapiafoma. Afoan shinanfin nan tushu pishon man chaca huatiroquin. Jesusri ahuunoashu nafianicun. Ascan matohuunshon shinanchacaquin. Man piamainocai arifi picuanama. Shinanchacacuanama. Man man tapian piquin man chaca huai shafain futsa arifi shinantiro pishon man ahuun noicoianma shinantsain. Ascan man na tushu piyama shara icuana. Pishon man futsa chaca huamatana. Man asca huaquin Cristorifi man chaca huamai. 
1CO.8.13	Ascacufin un tushu futsa piquiraca un Jesús tanamisi futsa un chaca huamatiro uncai na cuscara tushu afanan pinacama futsa chaca huamashquima. Un aca cuscan huaquin un tsoa chaca huamashquima. Un futan Jesús tana futsa un ahuun noiquifin un ahuara chacashta shinanmapaima.
1CO.9.1	Dios fustifin uhuun Ifoquin. Nan ua yonopaiyai cuscan un atiro. Tsoanricai aton shinanpan ua yonotiroma. Jesús ua catonni un afu rafumisi inon. Nocon Ifo Jesús oincoinfain nan ua yonoa cuscan un mato yoimisi man Jesucristo icoinra huanon. Ascacun nocon Ifo yonoshonahuunshon man icoinra huaa.
1CO.9.2+1CO.9.3	Futsafoan shinanquiraca isca huamisifo, —Diosincai Pablo nichinima Jesushuunshon noco tapimanon, —ishon anori raca shinanfo. Anori futsafoan shinanfiamisicuncai man anori shinanyamapainon. Uhuunshon man nocon Ifo icoinra huaa. Ascacun nantifiton tapitirofo Jesús ua catonni un afu rafunon.
1CO.9.4	Uhuun yoramishtichin shinancapon. Unrifi Jesús fu rafumisi. Ascan Jesús fu rafumisi futsafoanri amisifo cuscan urifi asca huapaiquifin un acuanaquin. Afoan Jesús icoinra huaa futsafo ato Jesushuunoa yosiaiton nicacaquin cashman ato pimamisifo. 
1CO.9.5	Pedro non nocon Ifo Jesús ahuun chipocufo non atirifi Jesús fu rafumisi futsafoanri ainfo Jesús icoinra huafo fu fianancashon Jesushuunoa ato yoifoanfafainaifono aton ahuinfofori atofu foanscamisifo. ¿Nanfoan ainfo Jesús icoinra huafo fu fianan cuscariai urifi ainfo Jesús icoinra huaa fu un finantiromamun unfu cahuacacainon? 
1CO.9.6	¿Ascan ahuuscain Bernabé futan non mato yosifain nofin yonocain ahuun rafanan non yopai cuscan non fia? Ascan atirifoan mato yosiquicai ahua yono futsa acanima. Mato yosiaifoan man yopai cuscan ato inancoian. Ascafiacun non yopai cuscacai man noco cashman inanmisima. Nan non ahuara yopaitihuunshon non yonomisi fiishquin.
1CO.9.7	Un iscara mato tapimapai. Ranushumua futsacai cashman yonomisima. Ahuun caifo cushucufin nan yorafoan aton pushurasihuunoa pui niaifoan ato inanmisiquin. Nanscarifi aqui mau fanamisiton ahuun mau foaisharanon afin ahuun yono pitiroquin. Chashoanfo cushumisitori ahuun chashoanfoan shoma ayatiro.
1CO.9.8	Un mato yoiai cuscacai nocofunufoan aton tsain fustisima. Nannorifi Diospan tsain cununiquin. 
1CO.9.9+1CO.9.10	Moisés Diospan tsain cunuquin isca huani, —Moipan tarati huayacuquin mato yonosharashotiro. Shuqui roro cuscara machi acuaino atiri ahuun chacafo fuutan potaino shuqui roro cuscara ahuun shaca nanno manitiro. Ascaiton maton moi runushuyamacahuun nanno tarati huayacuquin acafiri pinon, —ishon cununiquin. ¿Diospan nannori yoiaino moihuunoa fusti yoinimun? Ma. Nan yonoshonaifohuunoa yoifain nocohuunoari yoini. Ratoranfoan mau chituquin shinantiro isca huaquin, —Un chitutan un yopai cuscan fitiroran, —ishon shinantiro.
1CO.9.11	Nanscarifiai non mato Jesushuunoa cashman tapimafafainaiton copiquiri non yopai cuscan man noco cashman inantiroquin. 
1CO.9.12	Futsafoan Jesushuunoa mato yosiaiton nicaquin nan yopaifo cuscan man ato inanmisi. Ascacun un mato tau huaquin yosimisi. Nanscacufin nococaifin finonmafain iconquin man noco inantiroquin. Man noco inantirofiacuncai non mato ahua yocamisima. Ahuarafoan noco ahuuscara huafiaino non tunucoinmisi man Jesushuunoa nicasharanon. Un mato yosiain rafanan un pui fiaitonraca ua afanan nicapaicanimaquin. 
1CO.9.13	¿Man tapiamamun nan Dios fu tsainti pushu muran tushu fuafo nan murannoa yonomisifoan nan tushu cashman pimisifo? 
1CO.9.14	Nanscarifi aqui Diosin yononi isca huaquin, —Tsoan uhuun tsain shara futsafo yosiaiton nicaquin nan nicafoan ato pimatiroran, —ishon Diosin yononi.
1CO.9.15	Diosin ua yononi cuscan urifi mato ahuara yocapaiquin un mato yocacuanaquin. Nannori Diosin yononifiacun un mato ahuashta yocamisima. Mato Diosin tsain yoifafainfiaquin, —Un ato cunu fomai ua pui inanonforan, —ishoncai un shinanmisima. Ascarifi atacai tsoan yoiquin isca huatiroma, —Pablonun aton pui fianpaiquin ato Jesucristohuunoa yoimisiran, —ishoncai tsoan uhuunoa anori yoitiroma. Ascan tsoan uhuunoa anori yoiaino un naafin shara icuanaquin. Nanscacufin tsoanshtacai uhuunoa anori yoinacama.
1CO.9.16	—Un mato ahua yocatama Jesushuunoa yoimisishaqui un sharaquin, —ishoncai un yoitiroma. Diosin ua catoncun ua yononi un Jesushuunoa yoifafainon. Asca un Jesushuunoa yoifafainyamaiton Diosin ua onaintimatiro. 
1CO.9.17	Un yoiquin isca huafiacun, —Upan Diosin, min Furunhuunoa un yoipairan, —ishon un yoicun Upa Diosin ua inantiroquin. Ascafiacai anorima. Diosifin afi ua catonquin tauhuashon ua yononi Jesushuunoa un yoinon. Nanscacufin nan ua yononi cuscan un aicai.
1CO.9.18	¿Asca un Diosin tsain yoimisishomun ahua un fiiquin? Ato yoishocai un ahua ato yocamisima. Ascashoricai un ato yoimisima isca huaquin, —Diosin mato yonocun Jesushuunoa un mato yoifafainaiton un yopai cuscan ua inanforan, —ishoncai un yoimisima. Nonri yoipaiquin un yoisharacuana. Ascafiacai un anori yoipaima. Jesushuunoa yoiquin un tsoa ahua yocamisimashaquin un fasi unimai. Un Diosin tsain yoiquin ahua un mato yocashma un unimai. Ahuun rafananri Diosin fasi uqui unimacoin. Nanscarifi aqui ua unimamafafaini.
1CO.9.19	Uncai tsoa futsan oinmatima. Jesús fustifin uhuun Ifoquin. Uhuun Ifo futsa yamai. Ascafia nantifi yorafo un ato shara huapai ato Jesús icoinra huamashquin. Nanscacufin un nantifi yorafoan aton oinmati cuscaraquin. 
1CO.9.20	Uhuun caifofo Israelifo ya un icashu nan icafo cuscan unrifi un ato cuscara ica afoan Jesús icoinra huanonfo. Nocon shuni Moisés nocon caifo yonopaoni cuscacai natian afanan yonotiromafia Moisés yonopaoni cuscan nicamisifo fu icashuri urifi ato futan Moisés yononi cuscain ato Jesús icoinra huamashquin.
1CO.9.21	Nanscarifiai nan Moisés yononi cuscan tanafoma fu un atofu icaino un ato cuscararifi un Moisés yononi cuscan aima ato Jesús icoinra huamashquin. Un nanscafiamisicun Criston ua yononi cuscain un nicasharafafaini. Nan fusticai un cachiquiri huatiroma. 
1CO.9.22	Jesús icoinra huafo atirifi Jesús yononi cuscacai tsoan tapisharataicanima. —Non Jesús tanasharaino non na cuscarafo atiromaran, —ishon shinancani. Ascafiacucai Jesús noco anori yonoama. Un atofu icashu un ato cuscarari itiro. Jesús noco tapimana cuscan paratama un ato tapimashquin. Ascano ratoran futsafo fu un icashu un aton cuscarari itiro. Nanscashon un ratoran futsafoan uhuunshon Jesús icoinra huashu nipasharacani.
1CO.9.23	Un asca huaquinfin un ato Jesucristohuunoa tapimasharashquincai. Icoinra huaifono urifi un atofu finacai unimacointiro.
1CO.9.24+1CO.9.25	Man man tapiari nan pushcoaifo nannorasi ichofiacaquin fustiton shonontiro. Ascaifoanfin yorahuanrasiton ato oiainfono pushcohuaifo ichocani. Shonononanpaicani. Nan shonoanfin aqui unimaqui ahuara shara futsa niaifoan inanmisi. Ascacufin nantifi curushcai ichocaniquin futsafo shononpaicani. Tsoa ichoataima taui afi ranan ichoyofafainafo fuyahuashcaquin sumu ichosharashcaquin atsanashcaquima. Nanscarifi acaquin nocon Ifo Jesús curushcai yonoshosharacahuun. Ahuara chacafo huayamafain Diosin mato yonoama cuscan ayamacahuun Jesús tanaquin fuyahuashcaquin man aqui nocoaitian mato ahuara shara inanshquiquin.
1CO.9.24+1CO.9.25	Ascatari nan ichoaifoan niaifoan ato inan cuscan cuyotiro. Asca Diosin noco ahuara inancai cuyopacunacama. 
1CO.9.26	Ascacuncai un Jesús yonoshoni un cuparamuima. Un ipaitsi cashman yonoshonima. Pushcohuaifo ichocani shonononanpaicani cayacaficoin ichotirofo. Nanscarifiai un cayacafi ica. Uhuun Ifoan ua yonoa cuscacoiain aqui nocosharashquin. 
1CO.9.27	Ufin un apaiyai cuscacai un aama. Uhuun Ifoan ua amapaiyai cuscan un aqui. Un tunupaifiaquin un tunuima Jesús tanasharashquin. Un atsanafiaquin un tunuima Jesushuunoa yoifafainquin. Jesús fustitofin ua yonotiroquin. Nanscacufin un futsafo yoifafainicai Jesús Ifo huashon yonosharashononfo. Ascafiashon Diosin ua yonoa cuscan un ayamai ufiri un funotiro. Un afanan Dios yonoshotiroma. Diosin afanan ua yonomatiroma. Un funopaima. Nanscacufin un apaiyai cuscan un aima. Uhuun Ifoan ua amapaiyai cuscan nan fustisi un aqui.
1CO.10.1	Uhuun yoramishtichin tapicahuun. Nocon shunifo Egipto anoashu fonifo. Ascatari Dios atoqui nai coinmahuan cuyama shara fotomapacufoanni tapinonfo atofu ica. Nantifi nocon caifo Israelifo nai coin cai cuscan acho fonifo. Diosin nan coinhuunshon ato iyopaiyaiquiri ato iyoni. Ian mahuanun ahuun anu Oshin ano nocotoshinifo. Ascashori nantifi nocon caifo Israelifo Diosin ato ian mahuan nushmancayan rafu ocuma rafu unufiano nan nushmancayan mai muto huatanaino ahuun pocufainifo. 
1CO.10.2	Moisés ato rucun tanashoni. Nantifi nocon caifo Israelifo Moisés acho fonifo. Nan Moisés icoinra huacashon nantififain tanacoinnifo. Nantianri taui Moisés aton niaifoanno nantififain tanacoinnifo.
1CO.10.3+1CO.10.4	Ascatari Diosin nai muranshon ato tushu potashoni nantififain pinonfo. Nannoshori unu yamacoinyaino Moisés toquirininhuan ahuun poquitinin tsacaino unu tsosia sharacoin tohuashu furani nantififain ayanonfo. Ascano Cristo ahuun Yoshin Shara atofu caino ahuunshon ayanifo. 
1CO.10.5	Asca huafiainfoanno Upa Diosicai atifiquicai unimanima. Ahuun tsain nicapaiyamaifoan. Ascashufin tsoan istaipama foanfafaincanisi nicayosmacani nai cuyonifoquin. Nan tsoan istaipama ato mai huaquin futsanifo. Diosin ato namaquin cuyoano.
1CO.10.6	Ascashofin nanfoan chaca fuchipaipaonifoquin. Ascacufin nanfohuunoa Diosin Yoshin Sharapan noco tapimaniquin chacafo fuchipaipaonifo cuscan norifi non ascaran fuchipainonma inifo cuscan omitsiscashquima. 
1CO.10.7	Afoan chaca huapaoni cuscan huayamacahuun. Ascashon nanfoanri ahuara futsan ramihuacashon, —Nocon diosiran, —ishon yoipaonifo. Asca huacashon fuusi huashofain aqui pifain ayafain icashon ahuara futsan ramihuafoan ointaifi chaca huacaquin pauncain mononifo.
1CO.10.8	Ascan oinfain. Ato cuscara iyamacahuun. Atirifi aton ahuinma fu inifo. Nanscarifiaiyainfofori aton funumafo fu inifo. Ascaifoan oinquin Diosin veintitres mil ato namariscatani. Nan shafatan fusti ato namariscatani. 
1CO.10.9	Aton cuscara chaca huayamacahuun. —Diosincai nocoqui funa sinatiroma. Ascan un chaca huafiacucai ua onaintimaimaran, —ishon anori shinanyamacahuun. Nocon shunifoan Dios chaca huariainfoan Diosin afanan tunuyamacaiquin ato onaintimani. Ascashori rono paupafo ato muran nichini nanfoan ato nasano atirifi nani. Ascacun ¡Oinfain! Man Dios chaca huariaiton afanan tunuyamacaiquin matori onaintimatiro. 
1CO.10.10	Ascashon nanfoanri tsain chipuriaifoan Diosin nai oinmatinin atirifi ato namani. Ascacun oinfain marifi tsain chipuyamacahuun matori onaintimanonma.
1CO.10.11	Nan nocon shuni Israelifoan chaca huapaonifo cuscan noco cunushoni norifi non aton cuscara inonma omitsiscashquima. Natianri nocon Ifo Jesús oti chaima. Ascacun non itisharanoncahuun nocon Ifo nocoaitian non aton cuscara chaca inonma.
1CO.10.12	Asca tsoan shinanquin isca huai, —Uncai aton cuscara chaca huatiroma. Unfi cayacafi fusti itiroquin, —ishon anori shinainno oinfain. Marifi man Jesús tanasharayamaino aton cuscara chaca man itiroquin. 
1CO.10.13	Satanás mato chaca huamapaiyai cuscacai marus fusti man mumisima. Man muai cuscari nantifi icoinra huafoan man mumisi. Ascafiacun Diosin mato yoimisi cuscan man icoinra huatiro. Matori cushusharatiro man chaca huanonma. Satanás mato chaca huamapaiyai cuscan Dioshuunshon mato atima huatiro man chaca huanonma. Ascashori Diosin mato tapimai ahuuscashomain man chaca huanonma.
1CO.10.14	Ascacufin uhuun yoramishtichin ahuara futsa ramihuacashon, —Noco diosiran, —icashon icoinra huaifono atomaquinoashu pashcafaintacahuun. 
1CO.10.15	Man shinansharatiromainquin un mato yoiai cuscan shinancahuun. Un mato iconma yoiamaraquin iconcoin un mato yoicai. 
1CO.10.16	Man man tapia non Diospan tsain nicashquin ichananmisitian nan non ayai cuscan non shinanmisi Jesús noco nashonicun. Nan cucho fustiquinoa non ayapacumisi. Nantifiton ayaquin non shinantiro Jesús noco nashocain ahuun imi foni non afu nipanon.
1CO.10.16	Ascacun non yoitiro isca huaquin, —¡Aicho! Upa Diosin, min Furunmun noco nashoni non afu min facufo inonran, —ishon non yoitiro. Nanscarifi aqui misi torupacushon nofi ranan non uhuapamashta inanonanpacumisi Jesucristo ahuun caya nocohuunshon mastanifo non afu rafupacunaca shinanshquin. 
1CO.10.17	Misi fusti torupacushon nantifiton pimisifo cuscan. Nanscarifiai Cristo fustifiano nantifi icoinra huaafo non ahuun yora fusti cuscara ishquin.
1CO.10.18	Ascashon nocon caifo Israelifohuunoa shinancahuun. Nanfoan aton inafo rutucashon Dios inanmisifo aton chaca soapaiquin. Aton ichananti pushu murannoa yonoshomisifoan nan nami pimisifo. Asca huacanifin nan fusti shinantsa acaniquin. Piyanan Dios cufimisifo. 
1CO.10.19	Ascacun un mato yoi nan ahuara futsa ramihuafocai nancai ahuama. ¿Ascatari ahuara futsa ramihuacashon tushu inanfomun ato shara huamatiro? 
1CO.10.20	Ma. Anorima. Jesús icoinra huamafoan Diosicoin inantamarocon ahuara futsa ramihuacashon tushu inanpaicaquifin yoshin chaca inanpaicaniquin. Nanscacucai un mato yoshin chaca ya imapaima.
1CO.10.21	Man nocon Ifo Jesús fu rafupaicain a yoshin chacafo fu man rafutiroma. Ascashuri nan rafu man ositiroma. Man Jesús icoinra huafo fu ichanancashon man ato futan ayafain Jesús noco nashoni cuscan shinanshquin. Man asca huatacai nantianri aa Jesús icoinra huamafo fu man ichanantiroma nan yoshin chacafo shinanshquinma. 
1CO.10.22	Nocon Ifo Jesús fu rafupaifiatan non yoshin chaca fu rafupai non asca huaquinfin nocon Ifo Jesús non sinamatiroquin. Non asca huaiton noco onaintimatiro. ¿Asca nonmun Jesús curushcai finontiromun noco onaintimanonma? Ma. Anorima. Jesús noco onaintimaitian tsoan noco numatiroma.
1CO.10.23	Icon non Jesús icoinra huashon Diosin noco yononi cuscan nantifi non pitiroquin. Nantifi nami shara non pitiro. Nan tsain iconfiacun Jesús icoinra huaa futsafoan shinantiro isca huaquin, —Un na cuscara nami pitiromaran, —ishon shinaintonfin ato ointaificai nan cuscara nami non pitiroma ahuara chaca shinanshquima. Non nantifi yorafo Jesusquiri shinanmapai. Non ato shinanmashara fustipai. 
1CO.10.24	Ascacun man apaiyai cuscan fusti shinanyamacahuun. Futsafohuunoari shinansharacahuun. Ato shara huafafaincahuun.
1CO.10.25	Ratoran futsan mato nami inanpaiyaiton man fitiro piishquin. —¿Rania min fiamun? —ishon yocayamacahuun maton nomuran shinanchacashquinma. Diosin tsain yoia isca huaquin, —Nantifi man pitiroquin, —ishon noco yoini. 
1CO.10.26	Nocon Ifoan nantifi onihuani. Nantifiri ahuuna nan onihuaniti noco inanpai norifi non unimacai non aya inon.
1CO.10.27	Ascan Jesús icoinra huamaton mato pimapaiyaiton a futan picahuun. Ascashon isca huaquin yocayamacahuun, —¿Rania na nami min fiamun? Ahuara ramihuacashon, “Nocon diosiran,” ishon ato nami inanfo. ¿Nan cuscara nami mian pimapaimun? —ishon yocayamacahuun. Man yocayamaiton unimacai pinon.
1CO.10.28+1CO.10.29	Ascafiashon ratoran futsafoan mato yoiquin isca huai, —Un na nami mia pimai ahuara ramihuacashon inanqui tau huafo. Un chipo fiaran, —ishon mato yoiaiton nan nami piyamacahuun. Ascashon piquin isca huaquin aton nomuran shinantiro, —¡Ajaa! Na nocofunun Jesús icoinra huafiashon ahuara ramihuacashon aton diosin nan nami inanqui tau huafo man piaran. Asca nanton Jesús tanasharamaran, —ishon ahuun nomuran shinantiro. Marifi man pishonraca ahuun nomuran shinan, —Mun chaca huaran, —ishon. Manfin tapiaquin nanfo non pitiro. Ascan futsafoancai tapiataicanima. Afoan shinanraca ascaquin non chaca huatiro. 
1CO.10.30	Man yoiquiraca isca huaa, —Un nantifi tushu pishon Dios, “¡Aichoran!” un huatiroquin. Un asca huacun ahuuscain futsan uhuunoa shinanchacatiromun, —ishon man shinanraca. 
1CO.10.31	Un mato tapimasharanon. Ahuara man pifain ayafain man ahuarashta futsa huai cuscari acafiri futsafoan Diosihuunoa shinansharanonfo.
1CO.10.32	Ascacun man acai cuscan huaquin tsoa shinanchacamayamacahuun. Nocon caifo Israelifo iyamarai mani futsafo nantifi Jesucristo icoinra huafo ato shinanchacamayamacahuun matohuunshon nocon Ifohuunoa shinanchacanonfoma. 
1CO.10.33	Nanscarifi aquin urifi nantifi yorafo un ato shara huashopai unimanonfo. Ascacuncai un apaiyai cuscan fusti un huaima. Futsafoan apaiaifo cuscan un ato huashopai Jesucristo man icoinra huacashon chaca shatucanashu afu ipanonfo.
1CO.11.1	Un Cristo tanai cuscan marifi ufutan tanacahuun.
1CO.11.2	Man ua shinanfafaimisicun. Un mato aicho huai. Un mato yosimisi cuscan huafain man nicafafaini. 
1CO.11.3	Natian uhuun yoramishtichin un ahuara futsa mato shinanmapai man tapinon. Cristofin nantifi yorafoan nocon Ifoquin. Ascatari ainfofoan aton ifofin aton funufoquin. Ascan Cristo ahuun Ifofin Upa Diosiquin. 
1CO.11.4	Ascashu man icoinra huafo ichananmisitian ratoran nocofunun Dios cufifain ahuun tsain yoipaiquin iquisi ahuun maiti pucatiro. Ascashon maton fuyamisi cuscan ismashcaquin Diosihuunoa shinansharaquin. Ascacun maiti mapacumutan ismatiro Cristo fusti ahuun Ifocun. Ahuun maiti mapacumuyamacun futsafoan oinquin shinantiro, —Natocai Cristo Ifo huapaima, —ishon shinantirofo.
1CO.11.5	Ascatari ainfoan Dios cufipai yamaraquin ahuun tsain yoipaiquin iquisi maiti nutatiro ismashquin nocofunu ahuun ifocun. Ascaqui maton fuyamisi cuscarari ismashcaquin aton funuhuunoa shinansharashcaquin. Ahuun maiti nutancasmaquicai funu ifoancoinnama cuscara itiro. 
1CO.11.6	Nan ainfoan Dios cufipaiquin maiti nutancasmacun nocofunu cuscara marucumutiro. Ascafiashu ainfo marucumuashu rafipaitiro. Nan yorafoan oinquin yoitirofo isca huaquin, —Na ainfoan chaca huaran, —ishon yoitirofo. Ascacufin ainfoan Dios cufipaifain ahuun tsainri yoishquin maiti nutantiroquin.
1CO.11.7+1CO.11.8+1CO.11.9	Ascafiashu nocofunun Dios cufifain ahuun tsain yoishquin maiti nutantiroma. Diosin nocofunu onihuani a cuscara inon. Ascacun uhuun yoramishtichin non Dios nicacoianshu ahuun ointi cuscara shara non itiro. Nanscarifiaiyainfofoan aton funu nicacoincanashu Diosin ointi cuscara sharari itirofoquin. Diosifin nocofunu onihuaquin tauhuaniquin. Chipofin ainfo onihuaniquin. Nocofunuhuunoa Diosin ainfo onihuani. Ainfohuunoacai Diosin nocofunu onihuanima. Nocofunuhuunoa nan ainfo onihuani afu rafucain afu yonosharapacunon unimayanan.
1CO.11.10	Ascacun nocofunufoan ainfo iquintiro. Ainfofoanri aton funu nicacointirofo. Ascashu icoinra huafo ichanainno ainfoan ahuun maiti nutatiro ahuun funu nicacoinshon ismashquin. Man asca huaiton Diosin oinmati afu nai muran icafoan oinquin yoitiro isca huaquin, —Diosin yononi cuscan nan na ainfoan ahuun funu nicashara. Nanfin sharacoinquin, —ishon yoitirofo.
1CO.11.11	Ascashon Diosin noco onihuani ainfofo yafi nocofunufo yopanonanonfo. 
1CO.11.12	Diosin tau huaquin nocofunun ahuun anu Adán onihuani. Ascashon ahuunoari ainfoan ahuun anu Eva onihuani. Ascatannaino ahuunoashu nocofunufo yafi ainfofo cainpacumisiquin. Ascafia nan ainfofo yafi nocofunufori nantifi Diosin onihuani.
1CO.11.13	Nanscacun mafin shinancapon iconmainquin. ¿Ainfoan matofu ichananquin Dios cufipaiquin maiti nutashoma Dios cufia ascara sharamun? Ma. Ascaracai sharama. Man ascaquicai ato ifo nocofunufo oinmapaicanima. 
1CO.11.14	Man man tapiari nocofunufo aton fo fasi chai huaa chaca itiro. Nannori nantififain non shinanmisi. Nanscaifin rafipaitiroquin. 
1CO.11.15	Ascatama ainfofoan aton fo chai huafin maiti sharashta ointsa itiroquin. 
1CO.11.16	Un na mato yoiai cuscafin ratoran icoinra huaa futsa ua fochishmapaiyaitocai un ahua futsa yoipaima. Ascashocai non ahua futsa yosimisima. Nan un mato yoimisi cuscari Jesús icoinra huaa futsafo afi ranan ichanancashon nanfori nannori fusti yoimisifoquin.
1CO.11.17	Ascashon ahuara futsari un mato yoipai. Un nica man atirifi ichanansharama. Ascatamarocon man fasi chaca huai. 
1CO.11.18	Futsafo mato anoashu uqui fucashon ua yoiafo nan man ichanainticai man futsa chaima man tsaopaitiroma. Man ichananshon nocon Ifo Jesús mato nashoni shinanpaifiain mafi ranan man noinancasmatanain. Ascacufin un matohuunoa nicai cuscan un shinan atirifiracafin iconquin.
1CO.11.19	Man shinanraca, —Nan man fochishmanantananquin man tapitiro ratofoanmain cayacafi shinancanicai, —ishon man shinan. ¡Ohuashta! Anorima. Man fasi amaquiricoin shinan. 
1CO.11.20	Man ichananshoncai Jesús mato nashoni man shinainma. Nan shinantamarocon man pifain ayafain nan fusti man shinain. 
1CO.11.21	Un nica man ichananshon pifiaquincai a tushuomafori man pashcashomisima. Ato pashcashotama mafi ranancairocon ayafain ahuun man paunmisifo. ¡Ai timafin! Ascafin fasi chacaquin. 
1CO.11.22	Pipaiquin ichananti ano man cataima iquisi maton pushu anoshon piyocahuun. Ascatamarocon Dios fu ichananti pushu ano oshon man ichapa pifafainmisi. Tushuomafo man rafimaiquin. ¡Ai timafin! ¿Unmun matohuunoa yoisharaiquin? Ma. Uncai matohuunoa yoisharatiroma. Nan mato futan icoinra huaa futsafo man chaca huacun. Ascaracai sharamafinquin.
1CO.11.23+1CO.11.24	Ascatari nocon Ifo Jesús afincoin ua yoini cuscan un afanan mato yoinon. Ua tapimani cuscari un mato tapimai. Nocon Ifon Jesús Judaspan ato achimanataima afu rafumisifo fu ichananni. Ascashon ato futan piquin. Misi finifoantan Apa Diosin yoini isca huaquin, —Upa Diosin min fasi sharacoin. Mirifi min nantifi tapicoian. ¡Aichoran! —huatan misi torupacushon atoti inanni. —Naafin uhuun caya cuscaracoinquin. Unfin matohuunoashu chipo naicain. Nan man ichanaintian man misi piaiti ua shinanfafaicahuun, —ato huatan.
1CO.11.25	Ascashon piyaifoan afanan cuchori finifoantan ato ayamapacuquin yoini, —Na ayatihuunoa ahuara funa shara un mato yoiquin isca huai. Uhuun imi foyanan un matohuunoashu nai man ufu Upa Dios ari ipanon. Nan na non acai cuscan chipo nan man ichanainti ua shinanfafaicahuun, —ishon ato yoini. 
1CO.11.26	Ascashori man ichanancashon Jesús mato nashoni cuscan shinancahuun. Misi pifain ayafain huacashon nanscasi huacaquin, —Nocon Ifoan noco nashoniran, —ishon shinanfafaicahuun. Nan Jesús afanan oaitian nanscasi huafafaincahuun.
1CO.11.27	Ascacufin nan man ichanain anoshon misi pifain ayaiti ayafiaquicai maton chaca shatucasmafain manri chaca huaa. Nocon Ifoan noco nashoni ahuun caya fasi omitsiscacain imi foyanan noco nashoni. Nanscarafo man tapifiashocai nocon Ifohuunoa shinantamarocon chaca huaquin man afanan nocon Ifo omitsiscamai. 
1CO.11.28+1CO.11.29+1CO.11.30+1CO.11.31+1CO.11.32	Ratoranfoan misi pifain ayafain nocon Ifo omitsiscacain ato nashoni cuscan shinanyamaifoan Upa Diosin ato onaintimashquin. Atirifoan nan na un yoia cuscan asca huacani.
1CO.11.28+1CO.11.29+1CO.11.30+1CO.11.31+1CO.11.32	Ascashufin nanfo iramannashtafo atirifi isinin icain atirifi onihuanifotifain. Nanscacun man ichanaintian oinfain. Misi pifain man ayataimari ahuara chaca huashon iquisi Upa Dios yoiyocahuun maton chaca soashonon mato onaintimanonma. Jesús icoinra huamafo Diosin ato onaintimai cuscacai noco onaintimaima. Afocai ahuun facufoma. Ascacun nanfo ato omitsiscapanacafo muran potashquin. Ascan nonfin ahuun facufoquin. Nocon Ifoan noco oinmafiaquicai noco omitsiscapanacafo muran potatamarocon noco tapimashquin non afanan chaca huanonma. Nanscacufin man ichanaintian Jesús noco nashoni shinanshquin pifain man ayataimari iquisi maton nomuran shinancahuun manmain chaca man fomaincai. Ahuara chaca huashon shinanquin Upa Dios yoiyocahuun maton chaca mato soashonon. Ascashofin man pifain ayatiro Jesushuunoa shinansharashcaquin.
1CO.11.33	Ascacufin uhuun yoramishtichin man ichananshon Jesús noco nashonihuunoa shinancaquin oinyocaquin atirifi icafofiacun. Ascashon misi torumishti yafi aqui ayaquin man shinantiro Jesús noco nashonihuunoa. 
1CO.11.34	Ratoran futsa man fonainquin iquisi maton pushu anoshon ichananshoma man piyotiro. Man ascaitocai Diosin mato onaintimaima. Ascacun un matoqui nocoshon ahuara man fucashniaiton un mato shara huashoshquin.
1CO.12.1	Uhuun yoramishtichin natian ahuara futsa un afanan mato yoisharapai. Nan non ahuarafo Diosin Yoshin Sharahuunshon non atirohuunoa un mato tapimai. Nanfohuunoa iconcoin man tapinon. 
1CO.12.2	Man manfin tapiaquin Jesús man icoinra huataima ahuarafo rami huashon man icoinra huapaoni. Ascafia afoancai ahua shinantiroma. Ascashocai ahuashta mato yoitiroma. Nanscaquin nanfohuunoa man amaquiri shinanpaoni.
1CO.12.3	Ascatan futsafo matoqui nocoshon yoishquin isca huaquin, —Un mato Diosin tsain yoi oaran, —ishon mato yoiquin. ¿Ahuuscashomun man tapitiroquin Diospan Yoshin Sharahuunshon mato yoiyamaraquin afin shinanfain mato yoiaiton? Nanscacun un mato tapimai ahuuscashomain man tapitiroquin. Tsoan Jesusqui tsain chaca huafin acai Diospan Yoshin Sharahuunoashu tsainquima. Ascashon, —Jesusfin uhuun Ifoquin, —ishoncai tsoanshta afin yoitiroma Diosin ahuun Yoshin Shara fustihuunshon yoitiro.
1CO.12.4	Upa Diosin nan icoinra huafoti ahuun Yoshin Sharapan ato amapaiyai cuscan huaquin futsa futsa huashon arusu fusti noco shinanmatiro non ahuunshon icoinra huaafo futsafo shara huanon. 
1CO.12.5	Ahuunshon futsa futsa huaquin afiaquin nocon Ifo fusti non ashotiro. 
1CO.12.6	Ascano Diosin nan icoinra huafoti nocon ointi muran futsa futsa huaquin noco tapimai ahuunshon non ahuara ashonon. Ascatan nan Diosin fustiton nantifi nocon nomuran noco tapimafafaini non a cuscara inon.
1CO.12.7	Ascano Diosin Yoshin Sharapan ahuun yono ismatiro isca huaquin. Icoinra huafoti ato amatiro futsafo shara huanonfo. 
1CO.12.8	Futsan Diospan Yoshin Sharahuunshon tsain fasi cayacafi shara noco yoiaino futsanri Diospan Yoshin Sharahuunshon Diosihuunoa noco yoisharaino. 
1CO.12.9	Futsanri Diospan Yoshin Sharahuunshon finonmacaifain icoinra huaquin finacoiyainno. Futsanri Diospan Yoshin Shara fustihuunshon yorafo caya huamaino. 
1CO.12.10	Futsanri Diospan Yoshin Shara fustihuunshon tsoan atiroma cuscan atiro. Futsanri Diospan Yoshin Shara fustihuunshon nan Diosin yoiai cuscan noco yoiaino. Futsanri Diospan Yoshin Shara fustihuunshon tapitiro futsamain noco Diospan Yoshin Sharahuunshon yoiyamaraquimain yoshin chacahuunshon noco yoicain. Futsanri Diospan Yoshin Sharahuunshon nan tsain futsanman yoifain nan tsain futsaman yoiai cuscan huafain futsan nicayoyamafiamisishaqui Diospan Yoshin Sharahuunshon nan tsain yoia cuscari noco tapimatiro. 
1CO.12.11	Nanfofin Diosin Yoshin Sharapan ahuun yonoquin. Nan icoinra huafotifin Diosin Yoshin Sharapan ato amapaiyai cuscan acaniquin. Naantofin nan noco amapaiyai cuscan noco huamatiroquin.
1CO.12.12	Nocon caya fustifiano non pashcoi futsua. Nanscarifiai Cristo fustifiano nonfin ahuun yora ichapaquin. 
1CO.12.13	Cristo fustifiano nonfin nantifi ahuun caya cuscarafoquin. Atirifi non Israelifo non mani futsafori non nocofunufoan aton oinmatifo non atirifi nocofunufoan tsoa aton ifoma icaino. Nan non Cristo icoinra huafoti Diosin Yoshin Sharapan nocon ointi noco fianananhuano Cristo ahuun yorafo non itiroquin. Non ahuun caya cuscara. Ascafia Diosin Yoshin Sharahuunshon nan icoinra huafoti ahuun cayacoin cuscara noco ima.
1CO.12.14	Nocon caya fustifiano non pashcoi futsua. 
1CO.12.15	Ascatari nocon tauncai yoiqui isca huai, —Uncai mucuma. Ascan uncai cayan pashcoi futsutiroma, —anori yoifiaino nocon cayahuu nuua. 
1CO.12.16	Ascataricai nocon pafinquinin yoiquin isca huai, —Uncai furoma. Ascan uncai cayan pashcoi futsutiroma, —ishon yoifiai nanri nocon cayahuu nua. 
1CO.12.17	Nocon cayahuu furo fustiacumun ahuuscashon non nicacuanaquin. Nanscarifiai nocon cayahuu pafiqui fustiacumun non ahuuscashon shutucuanaquin. 
1CO.12.18	Ascafiacai Diosin noco ascara onihuanima. Nanfin apaiyai cuscan noco onihuaniquin. Ascashon nan noco tuchipaiyaino nocon cayahuu noco tuchiqui futsani. 
1CO.12.19	Nocon caya ahuara fusti ya icainocai shara icuanama. 
1CO.12.20	Nan iconcoin. Nocon caya fustifiano non pashcoi futsuaquin.
1CO.12.21	Ascan furoncai mucu isca huatiroma, —Uncai mia yopaima, —ishon yoitiroma. Maponricai tau isca huatiroma, —Uncai mia yopaima, —ishoncai yoitiroma. Ascan isca huaquin shinanyamacahuun, —Un mia yopaimaran, —ishon futsa yoiyamacahuun. Diosifin nan icoinra huafoti noco noicoinquin. Nanscarifiai nofi ranan non noinanoncahuun. 
1CO.12.22	Nocon caya pashcoi futsuafo mutsisipamafiashu nanfori non fasi yopacoin. 
1CO.12.23	Nan raniran futsan non pashcoashta nan non musu huatiro futsafoan oinonfoma. Nanfori non ihuasharatiro rafishquima.
1CO.12.24	Diosin nocon caya noco onihua cuscan huafain fasi non cushushara. Ascashon non yoitiro isca huaquin, —Un na yopacoinran, —ishon. Nanscarifi aqui ratoran Diosin yorafofiacun nacai ahuamaran huafiafo nancaifin Diosin ahuun fasi noiquin. Ascacun atohuunoa non yoisharafain non ato yopacoin. 
1CO.12.25	—Diosifin noco onihuaniquin nan icoinra huafoti nantifi non yopanonancoinran, —ishon shinanonfo. Ascacun nantifi non cushunonansharatiroquin isharashquin. Nannorisi shinanshquin. Nantifi cushunonansharacani. 
1CO.12.26	Nofiri raniran non moshaqui chachishon non mutiro nantifi nocon caya non omitsiscai nanhuun non isincointiro. Nanscarifiai Jesús icoinra huaa futsa omitsiscaiton nantifi nan non icoinra huafoan ahuunshon non mutiro afu omitsiscai shinantsa. Nanscarifiai Jesús icoinra huaa futsan futsafori shara huacun non nantifi afu icoinra huafori non afu unimacointiro.
1CO.12.27	Ascashufi non Cristo ahuun caya cuscaracoinquin. Nantifi non ahuun caya pashcoi futsua cuscarari. Nantifi non Diosin yoracoinfo. 
1CO.12.28	Ascan nantifi nan Jesús icoinra huafoti Upan Diosin noco catonni ahuunshon ahuara futsa futsa huaquin non ashonon. Cristo nuno mai ano niyoatian futsafo catonni afu rafunonfo. Ascashori ato nichini ahuun tsain ato yosifoanfafainonfo. Cristo afu rafumisifo catonquin tau huani. Ascashon chipo Diosin tsain yoimisifo catonfain Diosin tsain tapimamisifo catonfain tsoan oinyomisima cuscara ahuunshon atirofo catonfain Jesushuunshon isinincaifori cayahuamafain futsafo ashofafainmisifo catonfain futsafo yonosharamatirofori catonfain futsafoan nan tsain futsaman ahuun Yoshin Sharahuunshon yoitirofo nanfori Diosin ato catonni. Nantifi catoan ahuunshon yorafo ashonsharanonfo.
1CO.12.29	Diosincai atifi noco yonoama non ascarasi huanon. Nantificai yonoama ahuun tsain yoifoanfafainnonfo. Ascashoricai nantifi yonoama tsoan oinyomisima cuscara ahuunshon atirofo. 
1CO.12.30	Nantificai yonoama Jesushuunshon isinincaifo cayahuamanonfo. Nantificai yonoama nan tsain futsaman ahuun Yoshin Sharahuunshon yoinon. Nantificai yonoama nan tsain futsaman noco tapimanonfo. 
1CO.12.31	Ascacun Diosin mato imapaiyai cuscan huafain nan icoinra huaa futsafo man shara huafafainon. Diosin Yoshin Sharapan noco amapaiyai cuscan nanfo fuchipaicahuun. Ascan nanfo sharafia un ahuara fasi shara finacaia natian un mato yoinon. Ua nicasharacahuun fasi shara finacaia Diosin noco imapaiyai cuscan huafain un mato tapimanon.
1CO.13.1	Un mani futsafoan tsainman yoifain Diospan oinmati afu nai muran icafoan yoia huaquin un yoifiatiro Diosihuunshon un futsafo noiamashucai un ahuama. Ascashu uhuun tsain achacoin nicatsa itiro. Futsafo fucashni huai cuscara itiro. 
1CO.13.2	Diosin futsafo yoipaiyai cuscan un tapicoinshon yorafoan ahuara tapipaifiaquicai tsoan tapiamaifoan un tapishon un fasi Dios icoinra huaquin finacoian un na machi shucucaitahuun un huaino shucucaitiro un asca huafiashocai un futsafo noiyamainocai nancai uhuuna ahuama. 
1CO.13.3	Nantifi un aya cuscan un ahuuomafo un inancoinfiaquicai un nan futsafo noiamashu nancai uhuuna ahuama. Un Diospan tsain shara yoiaiton nanscacun nicacasmacaquin ua coaifoanno un naafiashucai un futsafo noiyamashu nancai uhuuna ahuama. Un ipaitsi natiro.
1CO.13.4	Non futsafohuun noicoincai non funatiroma. Non ahuun ramapaitiro. Ascatan futsafohuun non noiricai non futsafo shutiacufoanpaitiashu non sinamisi iyamacain cacapaimisi iyamacain nonricai curafiapaimisi itiroma. 
1CO.13.5	Non futsafohuun noicoinquiricai futsafoan ahuara huapaifiaiton non ato shutiacufoantiroma. Ascaquicai non ato rafimapaima. Ascashoricai nofin apaiyai cuscan fusti non shinantiroma. Fushnuicamitsamisi iyamacain futsan noco chaca huafiacun non shinanfafaitiroma. Afo shinantamarocon rahuinmafain non ahuun noitiro. 
1CO.13.6	Non futsafohuun noicai ahuara chaca oin non unimatiroma. Ahuara icon shara nicai non unimacointiro. 
1CO.13.7	Ascatan ahuara ahuuscarafiaino Dios noiquicai nocon nomuran non shinanchacatiroma. Ascashon non tunucointiro. Futsahuun noicoinquicai ahuunoa ahuara chaca nicafiaquin non icoinra huatiroma. Futsafohuunoa chaca nicafiashon non tapiyoshomacai non icoinra huayotiroma. —Ascayamapainonran, —ishon non shinantiro ahuun noiquin. Non Diosin noicoinquicai ahuara ahuuscara afiaiton non tunucointiro.
1CO.13.8	Noinain unupacunacama. Ascafianocai Diosin tsain yoimisifoancai ratoran shafatan afanan tsoan yoishcanima. Ascashori tsoancain ascara tsain nicayomisima afanan yoipacunacama. Tapimamisifoanri afanan noco tapimapacunacama. Nanfocai nocon Ifo oaitian non afanan yopashquima. 
1CO.13.9	Ascacun natian Diosin noco tapimapaiyai cuscacai atirifi non tapisharataima. Diosin tsain noco yoimisifoan tapiafo cuscan noco tapimasharafiatirocai atirifi tapiafoma. 
1CO.13.10	Ascaino Jesucristo nocoaitian non a cuscara shara iishquin. Afifin nantifi tapiaquin. Afin tapia cuscan nocori tapimashquin. Ascano ahuara futsa futsa huaquin Diospan yorafoan noco ashomisi cuscan non afanan yopapacunacama. Man nanfo cuyoshquin.
1CO.13.11	Ascano un facuashu uhuun tsain facu tsain cuscara iyopaoni. Facufoan mutiro cuscan unrifi un muyopaoni. Facufoan shinantiro cuscan unrifi un shinanyopaoni. Ascafia un yosinishaquin facufoan shinantirofo cuscan un afanan shinainma. Facufoan ichapama tapia. Ascan un nocofunuaitian facufo itiro cuscan un afanan aama. Natian nocofunufoan shinain cuscan un aaqui. Facufo itiro cuscan mun cachiquiri huacoinna. 
1CO.13.12	Fuisiti matacoiannocai nocon fuso cuscaracoin non ointiroma. Nanscarifiai natian Jesús icai cuscacoincai non onancoiantaima. Chipo aqui nocoshon ahuun fusocoin non oincointiro. Nantiantari aficoinmain ua onancoiaintofin urifi un onancoinyaino.
1CO.13.13	Ascashon non Dios icoinra huai cuscacai cuyopacunacama. A icoinra huashucai non amaqui ipanacama. Nanricai cuyopacunacama. Nan rafu sharacoinfia Dioshuunshon non futsafo noicoiainno nancaifin shara finacaiaquin. Nanricai cuyopacunacama.
1CO.14.1	Ascan Diosin noco noiai cuscan huafairi futsafohuun noifafaincahuun. Nancairocon fuchipaicahuun ascashcaquin. Ascashon Diosin Yoshin Sharapan futsa futsa huaquin mato yonopaiyai cuscan nanfori fuchipaicahuun. Diospan Yoshin Sharahuunshon nan Diosin yoia cuscan fasi fuchipaicahuun icoinra huaa futsafo yoishcaquin. 
1CO.14.2	Ascatan futsan tsain futsaman yoiaitocai nicatirofoma. Dios fustitofin nicatiroquin. Diosin Yoshin Sharahuunshon yoifiaitocai tsoa futsan nicatiroma. 
1CO.14.3	Ascashon tsoan Diosihuunshon ahuun tsain shara yoiquin noco tapimasharashon Jesús cuscara noco imafain nocon ointiri noco shara huashotiro ahuuscarafiaquin nocon ointi non unimacointiro. 
1CO.14.4	Ratoranfoan tsain futsaman yoiquin afiri nicamutiro Diosin imapaiyai cuscan aquin. Ascafia nan ratoran futsan Diosihuunshon ahuun tsain yoiaiton nantifi Jesús icoinra huafoan nicatirofo Diosin noco yoipaiyai cuscan nicasharashu Jesús cuscara shara itirofo. 
1CO.14.5	Manmain nantifiton nan tsain futsaman Diospan Yoshin Sharahuunshon man yoipainon. Nanscara sharafiashu tsoan Diosin tsain mato tapimasharai nancaifin fasi shara finacaiaquin. Nantifimain man ascapainon. Ratoran futsa nan tsain futsaman yoiaiton. Ascashon ichananshon futsan maton tsain futsanman yoifiaitocai man nicatiroma futsan mato yoiyamaiton. Acai ahuama. Ascafiaiton yoia cuscan futsan tapimaino nantifi unimatirofo. Diosihuunoa shinancani.
1CO.14.6	Ascacun uhuun yoramishtichin un matoqui nocoshon tsain futsaman un mato yoiai cuscan man nicayamacai acai matona ahua itiroma. Ascacun Diosihuunshon un mato tsaincoinman un mato yoi Diosin mato yoipaiyai cuscan man nicanon. Maton tsainman un mato tapimanaiton man nicacointiro. Ascashon Diosin mato imapaiyai cuscan man tapitiro. 
1CO.14.7	Un iscara mato tapimai. Manuti amaquiri manuaiton non nicasharatiroma ratocaimain shafacafi manuicai. 
1CO.14.8	Ranushumua futsan aton cushumisiton ahuun manuti manutiro ato chani huaqui afu ranushumua futsafo itisharanonfo ato noicasmaifoan ato rutunonfoma. Ascafia manuti cayacafi manuyamaiton tsoancai tapitiroma itisharashcaquin ato rutunonfoma. 
1CO.14.9	¿Nanscarifi aqui nan tsain futsaman man futsafo yoiaino ahuuscashotsi man yoiai cuscan tapitirofo? Man ascara tsain yoiqui ipaitsi man ato yoi. 
1CO.14.10	Icon nan maitio tsain futsa futsatapafo. Nantifi tsain shara. Ascafia nan aton caifoansi aton tsain nicacatiro. 
1CO.14.11	Ascan uhuun caifoan ua tsain futsaman yoiaitocai un tapitiroma. Nan uhuun caifoma cuscaracoin itiro. Un ahuun tsain nicayamaino un ahuun caifoma cuscaracoin itiro. 
1CO.14.12	Ascacun Diosin Yoshin Sharahuunshon man futsa futsa huaquin mato yonopaiyai cuscan nanfo man fasi fuchipai. Man fuchipaiyaifo nan man Diosin Yoshin Sharahuunshon icoinra huafo aton ointi fupi huamatiro Jesús fasi tanasharanonfo. Nan cuscarafo fasi fuchipaicahuun Dios yonosharashoshcaquin.
1CO.14.13	Ascacufin nan tsain futsaman yoiquin Upa Dios cufihuun man yoiai cuscan mafiri tapifain ichananfori ato tapimashquin shafacafi nicasharanonfo. 
1CO.14.14	Ascashon un Upa Dios cufinquin ahuun Yoshin Sharahuunshon nan tsain futsaman uhuun nomuran cufifiaquicai un cufia cuscan un tapitiroma.
1CO.14.15	¿Ascacun unmun ahuuscaicain? Un isca huai. Un tsain futsaman Diospan Yoshin Sharahuunshon Upa cufifain nan tsain nantifiton nicanonfo un cufiaiton. Ascatari un nan tsain futsaman Diospan Yoshin Sharahuunoashu urifi fanainshquin. Nan tsain nantifiton nicatirofoanri un fanainshquin. 
1CO.14.16	Man Diospan Yoshin Sharahuunshon nan tsain futsaman Upa Diosihuunoa man yoifiaiton ahuuscashocai matofu ichananfoan yoiquin, —Ascapainon, —mato huatirofoma nicatsi huacani. 
1CO.14.17	Man Dios, —¡Aichoran! —huasharafiaquicai futsanfo nicasharatirofoma aton ointi unimashquin. Maton tsaintsi nicaifoan.
1CO.14.18	Uhuun yoramishtichin un Upa Dios aicho huai. Ascashon un yoi, —Upa Diosin, min Yoshin Sharahuunshon tsain futsaman un yoia cuscan atirifiton yoifiaquicai asca huafoma cuscan. Un minhuunshon tsain futsaman un ato finoinnifoan yoimisi, —ishon un Dios yoimisi. 
1CO.14.19	Ascafia icoinra huaa futsafoya ichananshon un aton tsainman ichapamaton ato yoiaiton nicatirofo. Nanscafin sharaquin. Un ato ichapa tsain futsaman yoiaitocai nicatirofoma. Nanscaquin nicafo.
1CO.14.20	Uhuun yoramishtichin, un mato tapimai cuscan tapisharacahuun. Facushtan ahua tapisharataima. Ascashon nanfoan shinain cuscan marifi shinanyamacahuun. Cayacafi shinancahuun. Ascafia iyoafoan shinanchacatiro cuscacai facufoan shinanchacayotiroma. Nanscashu ato cuscara icahuun. Chaca tapipaiyamacahuun. 
1CO.14.21	Isaías Diospan tsain cununi isca huaquin,
1CO.14.21	“Nan Israelifo un ato yoifiaiton ua nicacasmamisifo. Ascacun un ato ipaitsicoin yoimisi. Ascaifoan caifo futsafo un ato muran nichishquin uhuun tsain ato yoishquin nicanonfo. Ato yoifiaifoancai ua nicayoshcanimaran,”
1CO.14.21	ishon Diosin yoini cuscan Isaías aqui cununi.
1CO.14.22	Ascashon tsainmansicai a icoinra huaafo non ato yoima Diosin ahuamamishti huatiro cuscan tapinonfo. Ascatamarocon icoinra huamafo non ato yoitiro Diosin ahuamamishti huatiro cuscan huafain tapinonfo. Ascatan ichanancashon futsan aton tsainman Diosin tsain yoiaino nanfin man icoinra huafoansi Diospan Yoshin Sharahuunshon nicasharatirofoquin. Ascan nan icoinra huamafoancai tsoan nicasharataicanima. 
1CO.14.23	Ascashu ichanancanashu tsain futsa futsatapafoan tsaincafo man icoinra huamafo iyamarai man tapia cuscan tapiataifoma matofu ichanancashon shinantirofo isca huaquin, —¡Ohuashta! Na yorafo nisoncoinforan, —ishon yoitirofo.
1CO.14.24+1CO.14.25	Ascafiaquin man ichananshon mato tsainman Diosin tsain yoipacuaino icoinra huaama futsan iyamarai man tapia cuscan tapiataifoanmari mato nicacashon shinantirofo isca huaquin. —¡Ohua! Urifi Diosin tsain cununi cuscacai un aama. Diosin nantifi tapicoian. Nocon nomuran non ahuarashta fomanpaimisi nanfori Diosin man tapian. Chipo ua puashoshquiran, —ishon shinantirofo. Ascashon shinainfono aton nomuran nocotiro. Nannori shinancatan ratoconun mai chachitiro Upa Dios cufinquin isca huashquin, —Upa Diosin min fasi sharacoin. Min na icoinra huafo fu ica. Urifi mia yopacoinran, —ishon cufitiro.
1CO.14.26	Uhuun yoramishtichin, un mato tapimapai isca huaquin. Man ichanainno futsan mato fanainmafain futsan mato Diosin tsain yosifain futsan Diosin ahuun nomuran yoia cuscan mato tapimafain futsari Diospan Yoshin Sharahuunshon tsain futsaman mato yoia cuscan huafain futsanri Diospan Yoshin Sharahuunshon mato tapimatiro a yoia cuscan huafain. Ascashon nan un yoiai cuscan non nansca huapaitiro nantifi nan ichananfoanno Diosin mato amapaiyai cuscan man huanon. Ascashu a cuscaracoin man inon. 
1CO.14.27	Man ichanainno yora rafutan iyamarai rafu non fustifain tsain futsaman mato yoitirofo. Ascaiton nan futsan maton tsain futsan man yoia cuscan huafain futsan maton tsainman mato shafacafi tapimatiro Diosin mato yoipaiyai cuscan man nicasharanon. 
1CO.14.28	Nan tsain futsaman man yoipaiqui tsoan mato tapimayamaino a ichananfo murannoashu man pusitiroma. Ascatan maton pushu anoashu marus fusti nan tsain futsaman man Upa Dios fu tsaintiro.
1CO.14.29	Ichananshon rafutan iyamarai rafu non fustifain Diosin aton nomuran shinanmanai cuscan huaquin mato yoitirofo. A yoiai cuscan nicacashon nan Jesús icoinra huafoan shinantirofo isca huaquin, —Diospan Yoshin Sharahuunshon noco yoiaran, —ishon shinanyamaraquin. —Afin shinanfain noco yoia. Diosicai anori noco yoiamaran, —ishon shinantirofo. 
1CO.14.30	Ascashon futsan mato Diosin tsain yoiaino futsan ahuun nomuran Diospan Yoshin Shara nanumanaino futsan yoiai cuscan tsaoshon nicayotiro. Ascan na yoiquin tau huatan anaititiro futsan acafiri a ichananfo yoinon.
1CO.14.31	Asca huacashon fustirasiton Diosin Yoshin Sharapan ato shinanmanai cuscan futsan yoicun futsan yoicun huapatirofo. Nan ichananfoan nantififain tapinonfo. Ascashon aton ointi fupuanonfo. 
1CO.14.32	Nan Diosin tsain yoimisiton ato yoipaiyai cuscan man ahuun tsain yoiquin anaitishon afin ahuun nomuran shinantiro isca huaquin, —Natian un ununon. Futsanri Diosin tsain yoipaiquin un manatiro. Aton yoiqui anaitiano unrifi ato yoitiroran, —ishon ahuun nomuran shinantiro. 
1CO.14.33	Ascashu ichanainfo anoshon futsan ahuun tsain chai yoiriaino futsa mato tsain futsaman yoiai cuscan tsoancai mato tapimaima ipaitsi aton ointi fucash huacani. Ascaracai Diosin fuchipaima. Diosin fuchipai nan ichananfo anoshon aton ointi unimanonfo.
1CO.14.34	Ascatan ahuara futsari un mato tapimasharapai. Nantifi icoinra huaa futsafo ichanainfono ainfofo tsaintiroma. Diospan tsain cununi isca huaquin. Nan ichanainfotiancai Diospan tsain futsan yoiainocaiyainfofo pusitiroma. Tsaintamarocon Diosin tsain yoimisiton yoiai cuscan nicacointiro nan yoiai cuscan aashquin. 
1CO.14.35	Nan nica cuscahuunoa yocapaiquin manatiro nan aton pushu ano nocoshon funu yocatiro funun tapimanon. Ascacun ¡Ai timafin! Man ichanaintian man tsaincacai sharama.
1CO.14.36	¿Nantifi icoinra huaa futsanfoan ichanancashon amisi cuscan marifi man asca huapaimamun? ¿Man shinanmun Upa Diosin yoipaiyai cuscan mato fusti tau huaquin tapimani? ¿Ascan manraca marus fusti Diosin tsain mato fusti tapimanamun? Ma. Ascashon amaquiri shinanyamacahuun. 
1CO.14.37	Ratoranfo man futsan yoiquin man isca huatiro, —Non Diospan tsain yoimisi ascayamarai non Diospan Yoshin Sharahuunshon icoinra huaafo non ahuara ashotiroran, —man icun. Nanscarifi aquin man tapitiro nan nafo un mato cunushonai cuscan nocon Ifoan mato yonoi. 
1CO.14.38	Tsoan anori shinanpaiyamai afu ipaiyamacahuun.
1CO.14.39	Ascacufin, uhuun yoramishtichin man ichanain anoshon Diosin tsain ato yoipaicahuun. Nan fasi shara. Ascafia futsan tsain futsaman Diospan Yoshin Sharahuunshon mato yoipaiyaiton shatumayamacahuun. 
1CO.14.40	Ascatan man ichanannoshon futsan yoicun futsan yoicun huacahuun man yoiai cuscan nicasharanonfo. Man asca huaino ato ointi fucash huatirofoma.
1CO.15.1+1CO.15.2	Uhuun yoramishtichin natian tsain shara Jesushuunoa un mato yoimisi cuscan un afanan mato shinanmapai. Un mato Jesushuunoa yoiaino man icoinra huani. Man icoinra huaiton Jesús maton chaca soashona man afu ipanon. Ascan un mato yoini cuscan mancai nan cachiquiri huamisima. Man cachiquiri huashon nanscaquin ipaitsi man icoinra huacuana.
1CO.15.3+1CO.15.4+1CO.15.5+1CO.15.6+1CO.15.7	Diospan tsain yoini cuscan Cristo noco nashoni nocon chaca soashoshquin. Yoiari Cristo osha rafu non fusti maiyoni. Ascatan afanan funini. Funiashu Pedroqui nocoi tauni. Chipo afu rafumisifo docequi noconi. Ascaiyotan chipori quinientos icoinra huafoqui noconi. Ascan natian nantificuana niyoafo. Fustirasi naino. Ascashu chipori Santiagoqui noconi. Ascashu chipo afanan afu rafumisifo doce noconi. Nannori ua tapimani cuscan urifi matori tapimayoni.
1CO.15.8	Ascashu ahuun unutani uqui Jesús noconi. Uncai ahuunoa ahua nicatiamano afu rafumisi futsafoan icoinra huaquin tauhuanifo. Facu cainyama cuatan caintirofo cuscan un afiaiton. Ascashon uncai icoinra huacuanima. Samamashta ua icoinra huamariscatani.
1CO.15.9	Icoinra huaa futsafoancai un acai cuscan chaca huacaicaimisifoma. Un Jesús icoinra huafo omitsiscamayopaoni. Un Diospan yorafo chaca huayopaonifiacun Jesús uhuun ramapaiquin ua catonni un afu rafumisi inon. 
1CO.15.10	Diosin uhuun ramapaiyaino unrifi un afu rafumisi. Ascashon ua imapaiyai cuscacai un ayamama. Mun aca. Un nanscaquicai ua ipaitsi catonnima. Un ascashu un afu rafumisifoan yonoshonaifo cuscan uncaifin fasi yonoshoquin finacoinshonaquin. Ascafia uficai un ahuun yonoshomisi icama. Uhuun ramapaicai ua catonni un ahuun yonoshomisi inon. 
1CO.15.11	Ascacun un iyamarai Jesús fu rafumisi futsafo futan nannorisi non mato Jesushuunoa yoimisi. Non mato yoimisi cuscan man icoinra huaa.
1CO.15.12	Non mato yoimisi isca huaquin, —Cristo noco nashofianishaquin man afanan funiniran, —ishon non mato yoimisi. ¿Ascan ahuuscai atirifiton man yoimisimun? —Yora naashu afanan funitiromaran, —ishon man yoimisi. 
1CO.15.13	Yora naashu funiyamanicuncai Cristori funicuanama. 
1CO.15.14	Cristo funiyamanicun non mato ahuunoa ipaitsi yoicuana. Funiyamanicun marifi man ipaitsi icoinra huacuana.
1CO.15.15	Ascatan Cristo funiyamanicun non mato Dioshuunoa paracuamisi. Non yoimisi isca huaquin, —Upan Diosin Furun Jesús funimaniran, —ishon non mato yoimisi. Yora naashu funiyamainocai Cristoricai Upa Diosin funimacuanama. 
1CO.15.16	A naafo funiyamainocai Cristori funicuanama. 
1CO.15.17	Cristo funiyamainocai man ipaitsi man icoinra huacuana. Maton chaca mato soashocuanama. 
1CO.15.18	Ascashu Cristo funiyamainocai nan icoinra huafo nacanashu funocani. Omitsiscapashcaquin. 
1CO.15.19	Nuno mai ano niyoshon non shinanquin isca huamisi, —Un naashu Cristo funini cuscan uari Diosin funimashquiran, —ishon non shinanfiashu iconyamaino non fasi funocuana. Ascashon non ipaitsi icoinra huacuana. Cristo funini iconyamacun tsoanmamishti aca finonmafain nocohuun ramapaitiro.
1CO.15.20	Ascafia anorima. ¡Aicho! Iconcoin Cristo funini. Aafin funi tauniquin afanan nashquima. Ascan nantifi icoinra huafo funitirofo afu ipashcaquin. 
1CO.15.21+1CO.15.22	Ascashon nocofunu Adán Diosin onihuaquin tauhuani. Adán tauhuaquin chaca huani. Ahuun chacahuunoashu nani. Ascan nan nocofunuhuunoashu nantifi napamisifo. Nanscarifiai nan nocofunu Cristohuunoashu nantifi icoinra huafo funitirofo afu nipashcaquin. 
1CO.15.23	Ascashu Cristo funi tauni nipashquin. Afanan mai ano nasoaitian nantifi ahuun yorafo funimashquin afu nipanonfo.
1CO.15.24	Ascainocai ahuara chacafoan afanan noco fucash huatirofoma nantifi cuyopacunaca. Nantianri nantifi Cristo noicasmamisifo yafi Satanás yoshin chacafoan aton niaifo non nantifi yoshin chacafo ato omitsiscapanacafo muran potai afanan tsoashta yonononfoma. Ascaiton Criston Apa Dios yoiquin isca huashquin, —Upan, natian min yorafo nantifi min ato yonomatiro. Afanancai tsoan mia nicacasmapacunacama. Ato iquipacuhuun, —ishon Criston Apa yoishquin.
1CO.15.25	Ascashon Criston nantifi nan noicasmamisifo ato finoaintian afanancai a noicasmamisifocai ahuashta ishcanima. Nantifitsi ato iquiyamaiton. 
1CO.15.26	Nan ahuun unutaqui a noicasmamisifo ato namaqui cuyoshquin. Ascashucai afanan tsoa nanacama. 
1CO.15.27	Ascacufin Diosin Furun Cristo yononi cuscan nantifi ato iquinon. Apa Dios fusticai Furunmun iquinama. Apahuunshon nantifi ato iquina. 
1CO.15.28	Man nansca huatan Furunmun Apa yoishquin isca huaquin, —Upan uarifi mian yonotiroran, —ishon. Ascaiton Apa yoiai cuscan fustisi nicapaicoin. Ascashon Apa Diosin fustiton nantifi iquinaquin.
1CO.15.29	¿Ascashu yora naashu funiyamaifoannocai ahuuscain futsafo atohuunoashu unu muran iquimamumisishaquin? ¿Ascan ahuuscamun huacaniquin? ¿Ascashu yora naafo afanan funinacamanocain ahuuscain futsafoan ato unu muran iquimamisifomun? 
1CO.15.30	Ascacun nocohuunoari natian non shinanon. ¿Naafo funiyamainocai ahuuscaimun shafatifi Cristohuunoashu non musuni tapiaquin?
1CO.15.31	Ascacuri un futsafo matohuunoa yoisharamisi man nocon Ifo Jesucristo tanasharaino. Uhuun yoramishtichin iconcoinri ua Cristohuunshon shafatifi rutupaicani. 
1CO.15.32	Nocofunufo Efeso anoafoanri ua rutucuanifo. Un naashu funiyamaicai un ipaitsi nacuani. Un nuno mai ano niyoai chain Jesús ua imasharai ahua musunicai uqui nocoama. Ascatan un naashu afanan funiyamainocai acai uhuuna ahuama. Non naashu non afanan funinacama non apaiyai cuscan non huanoncahuun. Ascatacai chipo non afanan ahua ahuusca huanacama. Noncai tapiama ahuutian non naimancai. Ascashon futsafoan yoia isca huaquin,
1CO.15.32	“Non pifain aqui ayafain non Dios shinantama non apaiyai cuscan non nataima non unimanoncahuun,”
1CO.15.32	ishon shinanfo.
1CO.15.33	Asca anorimafinquin. Ascashon amaquiri shinanfafaiyamacahuun. Tsoa anori shinanfafainaifo fu rafuyamacahuun. Yora chacafo fu non rafuaino nocori chaca huamatiro. 
1CO.15.34	Man amaquiri shinanmisi cuscan afanan anori shinanyamacahuun. Cayacafi shinancahuun. Chaca huaquin shatucahuun. Timafin man atirifitocai man Dios onansharataima. Ascashu man rafipaitiro.
1CO.15.35	Ascashon futsanraca yoishquin, —¿Ahuuscashumain man naashu non afanan funitiroquin? ¿Afanan funiashurimain ahuu cuscara yoraya non afanan iquicain? —ishon yoicaniraca. 
1CO.15.36	Anori yocaino fasi amaquiri shinantiro. Non ushu fana payocoyotiro. Chipo ahuun ushu foaifiashuquin payocoyamashu foaitiro. 
1CO.15.37	Non ahuara fanaquicai non ahuun cayafoya fanatiroma. Ahuun ushushta fusti non fanatiro. 
1CO.15.38	Ascashon non ahuun ushu fanafia Diosin foaimatiro. Afi apaiyai cuscan fana futsa futsatapafo huaa. Nanscashori ahuun tashofo yafi ahuun caya cuscarafo ato onihua.
1CO.15.39	Nanscarifiai nocon cayacai yoinaton caya cuscarama. Nocon caya futsa cuscarafo. Yoinana futsa cuscarafono. Puiyafonari futsa cuscarafono. Shiman nafori futsa cuscarafono. Nanscarafosicai Diosin noco onihuanima.
1CO.15.40	Nai murannoafoan ahuun caya futsa cuscarafono. Nuno mai ano non niyoano nocon cayari sharafiacai nan nai murannoafo na cuscarama. Nanri fasi sharashta finacoiyain. 
1CO.15.41	Nanscarifiai fari non oshu non fishifori sharashtafiashu ascarafosima.
1CO.15.42	Nanscarifiai yorafo naino aton caya payocotirofo. Afanan non funiashucai nocon caya payoconacama. Nanscara sharasi non ipanaca afanancai non nanacama. 
1CO.15.43	Nocon caya maiyaino chacacoin ishquin. Ascan non funiaitian sharashtacoin ipanaca. Non nuno mai ano niyoashu non iranmannapacuashu non natiro. Non afanan funiashucai non ascara itama mutsisipa shara non ipanaca. 
1CO.15.44	Non naanocai nocon caya nai murannoafo nan cuscara itiroma. Ascan funiashu norifi Dios fu icafoanri non iishquin. Upa Diosin Yoshin Sharapan nocon caya mutsisimafain noco iquipacusharanaca. Non nuno mai ano niyonon ishon Diosin nocon onihuani. Ascatan non aqui nocoaitian noco caya futsa cuscara onihuashofain nocon furo yoshin afu ipanon. 
1CO.15.45	Ascan Diospan tsainhuunoa cunuquin isca huani,
1CO.15.45	“Nocofunun Adán Diosin onihuaquin tau huani. Ahuun cayaqui Diosin ashain tanaino nocofunun ninacahuani. Arifi ninon,”
1CO.15.45	ishon. Ascan Cristo arifi Adán cuscarafiacun ahuun Yoshin Sharapan noco nimapacutiro. 
1CO.15.46	Diosin nocofunun Adán onihuaquin tau huani arifi ninon. Chipo Cristo cainmani ahuun Yoshin Sharahuunshon noco nimanon. 
1CO.15.47	Diosin nan nocofunun Adán onihuaquin tau huani. Mai mapohuunoa onihuani. Cristori nocofunufiacun afin nai murannoashu nocoqui fotoni. Tsoancai onihuanima. 
1CO.15.48	Nantifi nuno mai anoashu non caianshu nocon caya Adán caya cuscarari. Ratoranfoan Jesús arifi Ifo huacanashu nan cuscarari ishcani. 
1CO.15.49	Non nuno mai anoashu caini non Adán cuscaracoinfo. Ascan Jesucristo nanton Dios icariashu fotoni non a cuscaracoin inon.
1CO.15.50	Uhuun yoramishtichin un mato tapimai nonmun ahuuscashquicain. Non noco yora mumacoin Diosin niaifo icano non afu itiroma. Nocon caya paiyocotiro. Ascacufin non na cuscara yora yashucai Dios fu non itiroma. 
1CO.15.51	Tsoancai nicayomisifoma cuscara tsain shara un mato yoi. Tapipaiquin ua nicasharacahuun. Asca noncai atifi naima. Ascafia non nantifi fiananain futsushquin. 
1CO.15.52	Ascatan non fianananriscashquin. Futso itani cafiscai non fianananriscatashquin. Nocon mai cuyoaitian Diospan nai oinmatinin ahuun manuti chaan chaan acaino Jesús icoinra huaashu namisifo funiriscatanonfo. Ascashucai afanan nanacafoma. Nantianri nantifi icoinra huafoti fianananriscatashquin. 
1CO.15.53	Non natian naino nocon caya payocotiro. Ascafia Diosin nocon caya fiananan huashoshquin non afanan naima non afu ipanaca. 
1CO.15.54	Diospan tsain cununi cuscan iconcoin iishquin.
1CO.15.54	“¡Aicho! Afanancai Diospan yorafo nanacama. Cristohuunoashu non afu isharapacutiro,”
1CO.15.54	ishon cununi. 
1CO.15.55	Ascashu afanancai ahuaton noco namatiroma. Afanancai non nai omitsiscatiroma. 
1CO.15.56	Non chaca huamisihuunoashu non nai non omitsiscatiro. Noco fiananan huatiancai afanan non chaca huatiroma. Non afanan chaca huayamafain nonricai afanan nashquima. Diospan tsainhuunshon non tapitiro non chaca huamisi. Ascantan non fianananshu Jesús cuscara shara non ishquin afanancai non chaca huatiroma. Diospan tsain afanan noco yoishquima isca huaquin, —Min chaca huaracai, —afanan noco huashquima. 
1CO.15.57	Noco asca huaiton non yoitiro, —¡Aicho! Upa Diosin, nocon Ifo Jesucristohuunshon nocon chaca non shatutiro a cuscara shara ishquin. Ascashucai afanan non nanacama, —ishon non yoitiro.
1CO.15.58	Ascacun uhuun yoramishtichin futsa futsa huaquin shinanyamacahuun. Diosin noco imapaiyai cuscan nan fusti shinansharacahuun. Jesús tanasharacahuun. Nocon Ifo Jesús yonoshosharafafaincahuun. Man man tapia nocon Ifo futan yonoicai ipaitsi non yonoshotiroma.
1CO.16.1	Natian ahuara futsanhuunoa un mato yoi. Diospan yorafo Jerusalén anoafo ahuuoma. Atohuun ramapaiquin man ato inansharapai. Ascan nan icoinra huafo Galacia anoafo un ato yoia cuscan marifi nanscarifi acahuun. 
1CO.16.2	Yonoshon ahuun rafanan pui fishon nan man fia cuscan ahuutiran Domingotifin ichananti muranshon pui huafafaincahuun. Chipo un Jerusalén ano nocoshon nan pui un ato foshotiro man ato inanon. Diosin mato inan cuscari atirifi inancahuun. Mato ichapamari inancun atirifi ichapamari man inantiro. Ascan mato ichapa inancun paratamari inancahuun. Ua manaquima pui ichahuafafaincahuun. Asca huafafainshocai un nocoaino man afanan fipaitiroma.
1CO.16.3	Ascashon mafin nocofunu sharafo catoncahuun aya pui fomashcaquin. Ascan un matoqui nocoshon uficoin un ato cunushoshquin man ato foshotanon. Ascano Jerusalén anoafoan man tapinon tsoan puimain mato foshoafoquin. 
1CO.16.4	Diosin ua nichipaiyaino nan nocofunufo man catoanfo unfu fotirofo.
1CO.16.5	Macedonia finonfaini cai un matoqui Galacia ano nocoicai. 
1CO.16.6	Itsairaca un matofu iyotiro. Ascayamarai uraca oipacutian un mato muran iyonon. Ascashon un caiton un aya catanon un yopai cuscan man ua inanqui futsanon. Ascatan man ua nichian un casharanon. 
1CO.16.7	Un mato atsamaiyofainnicai. Diosin ua nitumayopaiyaino un matofu iyotiro.
1CO.16.8	Ascafia un nuno Efeso ano iyoi nan nocon fuyamisi ahuun anu Pentecostés icaitian. 
1CO.16.9	Nunoa yorafoan nocon Ifohuunoa nicapaicani. Ascacun un nunoshon nocon Ifohuunoa yoisharai yoi. Ascano icoinra huanonfo. Un ascafiaiton nantianri atirifiton ua shatumapaicani un Jesushuunoa yoinonma.
1CO.16.10	Ascano un nocon Ifo yonoshona cuscari arifi Timoteo yonoshona. Ascan matoqui nocoaiton cushusharacahuun. Nocoaino aqui unimacahuun. Man ascaiton tapinon a man fuchipaiyai. 
1CO.16.11	—Acai ahuamaran, —huayamacahuun. Caiton nichisharacahuun unimai uqui noconon. Icoinra huaa futsafo fu uqui nocoyoi. Un afanan atofu rafusharanon.
1CO.16.12	Ascatari natian nocon yorahuan Apoloshuunoa un mato yoi. Un yoia isca huaquin —Corinto anoafo oinyotahuun, —un Apolos huamisi. Ascafia ua yoimisi, —Un natian cayotiroma. Diosin ua nichipaiyaitian un catiroran, —ishon ua yoia.
1CO.16.13	Oinfain. Jesús shinanfafaicahuun chaca huacaquima. Nocon Ifo icoinra huacahuun. Cachiquiri huayamacahuun. Jesús icoinra huashu ahuara ahuuscara afiaiton oincani ratuyamacahuun. Diosihuunoashu fupuinifoancahuun. 
1CO.16.14	Ahuarafo man acai cuscan nanfohuun noiquin ashosharacahuun.
1CO.16.15+1CO.16.16	Estéfanas ahuun yorafo Grecia mai anoafoan Jesús icoinra huaquin taucoin huanifo. Man manfin ato oinmisiquin. Man man tapia nanfoan Diosin ahuun yorafo shara huamisifo. Nan cuscarafo nicasharacahuun. Nan atofu yonoafori nicasharacahuun.
1CO.16.17	Un fasi unimacoin Estéfanas non Fortunato non Acaico afo uqui nocoafono. Mancai ashotiroma man fasi chaicoin ica. Man ua ashotiroma cuscan nan rafu non fustifain ua ashoanfo. 
1CO.16.18	Nan rafu non fustifain uhuun ointi ua fupuamafo. Maton ointi man fupuaca cuscan uari fupuamafo. Ascatan atohuunoa yoisharacahuun.
1CO.16.19	Nan Jesús icoinra huafo ichananmisifo Asia anoafoan mato yoisharapaicani. Nocon Ifohuunshon Aquila futan ahuin Priscila mato yoisharapaicani. Fasi mato shinancani. Aton pushu muran atofu ichananfoanri mato yoisharapaicani. 
1CO.16.20	Nantifi icoinra huafo ufu nunoafoan mato yoisharapaicani. Ascacun yoinonnansharacahuun.
1CO.16.21	Unfin Pabloquin uhuun tsain unutaquin rafushtacoin uhuun mucucoinnin un mato cunushoni man tapinon unfincoin un mato yoisharashquin.
1CO.16.22	Tsoan nocon Ifo noiyamashon afin shinantiro, —Ufin un apaiyai cuscan un aicai. Ua Diosin amapaiyai cuscan nanscanonquin, —ishon shinantirofo. Nanscarafo Diosin ato onaintimapainon. Omitsiscapanacafo muran potashquin.
1CO.16.22	Ifo Jesús nocoqui ohuu. 
1CO.16.23	Nocon Ifo Jesús matohuun noiai cuscan mafi rananri man noinanpainon.
1CO.16.24	Un nocon Ifo Jesucristohuunshon un nantifi matohuun noi. Nanscasi ipanon. Amen. Nanti.
1CO.16.24	Pablo
2CO.1.1	Uhuun yoramishtichin un mato cunu fomai man tapinon. No futan Jesús tanamisi Timoteo futan un mato cunu fomai. Upan Diosin ua catonpaiquin ua catonni ahuun tsain Jesucristohuunoa un ato yoifoanfafainon. Un Jesucristo fu rafumisi. Nantori ua nichini.
2CO.1.1	Icoinra huafo Corinto anoafoan yafi Diospan yorafo Acaya mai anoafori un mato nantifi yoisharai. 
2CO.1.2	Nocon Upa Diosin futan nocon Ifo Jesucristo matohuun ramapaicain maton ointi unimamanon.
2CO.1.3+2CO.1.4	Non Upa Dios yoisharanon. Isca huaquin, —Upa Diosin, min noco shara huafafaini. ¡Aichoran! —ishon non Upa yoinon. Nanfin nocon Ifo Jesucristo apaquin. Nanrifi nocohuun ramapai. Non omitsiscafiaiton nocon nomuran shinanmasharatiro. Ascano non mua cuscan huafain futsa omitsiscaiton non ahuun ramapaiquin ahuun nomuran non shinanmasharatiro. Ahuara futsan omitsiscamai cuscan non yoisharatiro ahuun nomuran shinanmasharanon. 
2CO.1.5	Nocon Ifon Cristo no fu rafuano nan omitsiscani cuscan norifi non omitsiscatirofiashu nanton nocon nomuran noco shinanmasharatiro. 
2CO.1.6	Ascacun non mato yoisharapai nocon Ifo Jesús icoinra huashu afu ipanon. Ascacufin noco omitsiscamafiaifoan noco Ifo Jesús nocon nomuran shinanmasharatiro. Man manfin oinquin Diosin nocon nomuran shinanmasharamisi. Ascacun man man oian nocon nomuran non shinansharaiton. Nanscacun norifi non maton nomuran shinanmacoian. Ascan non omitsisca cuscan marifi man omitsiscafiaquin man funaquima tunucoian. 
2CO.1.7	Man non tapia non omitsisca cuscan marifi man nofu omitsiscafiaiton Upa Diosin nocon nomuran shinanmashara cuscan matona shara huaa man shinansharanon. Ascan non matohuunoa shinanmisi cuscan nannoricoin. Man omitsiscafiaquin tunuaiton maton nomuran shinanmashara.
2CO.1.8+2CO.1.9	Uhuun yoramishtichin non Asia mai anoashu omitsisca cuscan un mato yoi man tapinon. Nocon ointi fasi ihuu ica. —Noncai tunutiroma. Non omitsiscai nairan, —ishon nocon nomuran non shinanni. —Nofincai non numatiroma. Upa Diosin fustitofin noco numatiroquin. Nantofin yora nacoinna funimatiroquin, —ishon nocon nomuran non shinanni. 
2CO.1.10+2CO.1.11	Ascashu non fasi omitsiscai nacuafiaiton Upa Diosin noco numani. Afananri noco numashqui. Man non icoinra huacun noco numafafainshquin. Noco nansca huaino icoinra huaa futsafoan nocohuunoa shinanquin isca huashcani, —¡Aicho! Upa Diosin, min Pablo yafi afu rafumisifo min nica ato numashqui. Min fasi sharacoinran, —ishon ichapafoan Upa Dios cufishcani.
2CO.1.12	Man non tapia manifoti iconcoin yoimisishaquin nocon nomuran non unimacoinni. Non mato murannoashu isharacoinmisi. Non Dioshuunoashu a cuscara sharacoin non imisi. Noncai mato paramisima. Icon fusti non mato yoimisi. Icoinra huamafoan shinanmisi cuscacai non mato ismamisima. Upa Diosin noco shinanmashara cuscan huafain non mato oinmana. 
2CO.1.13+2CO.1.14	Un mato cayacafi icon fusti cunushomisi. Un mato cunushona cuscan nannoricoin. Uhuun tsaincai rafuma. Mancai uhuunoa atirififain tapisharataima. Ascafiashon chipo ua onancoinshon man ua shinansharapainon. Ascatan nocon Ifo Jesús nocoaitian man yoitiro isca huaquin, —¡Aicho! Pablonun noco shara huamisiran, —ishon man yoitiro. Nanscarifi aqui un matohuunoa nantianri yoisharashquin.
2CO.1.15+2CO.1.16	Un shinan man ua icoinra huaishafain Jesús ua nichini un mato tapimanon. Ascashon un shinanquin isca huani, —Un Macedonia ano un caitian un mato ano mapuyoshquin afanan un mato yoisharashquin maton ointi man unimamanon. Ascatan afanan Macedonia anoashu un nasoaitian afanan u mato ano maputiro matofu iyoshquin. Chipo ua Judea ano nichitiroforan, —ishon un shinanni. 
2CO.1.17	Nannori un shinanfiacun man shinanquiraca isca huaa, —¿Pablonun nannori shinanfiashu asca ahuuscai noco icon yoiashuma oamamun? Noco ahuara yoifiashu ahuun nomuran man shinan futsashon ahuara huatiro. Icoinra huamafoan noco foman cuscan arifi nanscarifi huaquin noco fomain. Ointi rananyaran, —ishonraca man uhuunoa shinan.
2CO.1.18	Ascacun anorimafinquin. Man Upa Dios icoinra huaa cuscarifi un mato yoimisi cuscan man icoinra huatiro. Uhuun tsaincai rafuma. Un mato yoimisi cuscan cayacaficoin. Ahuacai un mato parayomisima. Uricai ointi rananyama. 
2CO.1.19	Timoteo yafi Silas futan un mato Jesucristo Diospan Furunhuunoa un mato yoimisi. Nanton tsaincai rafuma. Ahuun tsain cayacaficoin. Icon fusti. 
2CO.1.20	Upa Diosin noco yoiyotiani cuscan nantifi Cristo man noco ashomisi. Ascacun non nantifi yoimisi isca huaquin, —Non Jesús icoinra huashon. Noco yoia cuscan aquin non yoitiro. ¡Aicho! Nocon Ifo fasi sharacoinran, —ishon non yoimisi.
2CO.1.21	Ascatarifi Upa Diosin mato yafi ua mutsismana non Cristo tanasharanon. Ahuun Yoshin Shara noco ya rafumana. 
2CO.1.22	Ratoran futsan aton mafohuun aton anu nutatirofo nanfo ahuunacun futsan tapinon. Nanscarifi aqui Upa Diosin ahuun Yoshin Shara noco ya rafumacun nanhuunshon yora futsafoan noco ointirofo non ahuun yorafocun. Nanmain nocon Ifocun. Noco yoiyotiani cuscan ahuun Yoshin Shara noco ya rafumaquin tau huani. Ascacufin non tapitiroquin ahuara futsa noco yoiyotiani cuscan iconcoin noco inanshquin.
2CO.1.23	Ascacun man tapitiro Upa Diosin iconmisiquin. Nanscacun urifi un Diosin oinmaticun man tapitiro un mato icon yoimisi. Un mato yoiamua cuscan mato ari un capaifiain un cataima. Upa Diosin ua onancoiainton un iconyamacun ua onaintimatiro. Un mato ari cacuana. Ascafia un shinan, —Un ato ari cashon un fasi ato asca huatiro, —ishon un shinan. Ascashon un mato ointi ihuumapaima un mato ari caama. 
2CO.1.24	Un mato asca huapaitama urocon mato unimamapaisharai. Uncai maton ifo ipaima man mantsi a icoinra huayamacun. Icoinra huashon man man Jesús tanashara. Ascacun un mato futan Jesús yonoshopai man mimacai unimanon.
2CO.2.1+2CO.2.2	Ascacun uhuun nomuran shinanquin un isca huayamua, —Un Corinto ari capaifiai un caima. Un cashon, “Man chaca huai cuscan shatucahuun,” ishon un ato yoiquicai un ato unimamatiroma unrocon aton ointi ihuumatiroran, —ishon un shinanyamua. ¿Un maton ointi ihuumaiton tsoan futsancaimun ua unimamatiro? Marus fusti Corinto anoafoan man ua unimamatiroquin. Ascafia un mato ointi un ihuumaiton tsoa futsacai ua unimamatiroma.
2CO.2.3	Ascacun un mato cunushonai cuscan un matoqui nocoataima man chaca shatunon man afanan uhuun ointi ihuumanonma. Man ua noiquicai uhuun ointi man ihuumaima uarocon man unimamatiro. Iconcoinquin un shinan, —Un unimaino marifi man unimatiroquin, —ishon un shinan. 
2CO.2.4	Un mato cunushonaino un muyamua uhuun ointi fasi ihuucoin. Uaiyanan un mato cunushoni. Ucai maton ointi ihuumapainima. Ascatama un mato cunushoni un fasi matohuun noicoiain cuscan man tapinon.
2CO.2.5	Nan nocofunun chaca huatocai ua fusti uhuun ointi ua ihuunmanama. Nantifi man icoinra huafoti matori mimacai maton ointi ihuumana. Ascafia uncai nan nocofunu onaintimaquin finapaima. 
2CO.2.6	Ascafia man nantificuanaton man tapipaima nan nocofunun a chaca huaa cuscan. Nanscacun man man onaintima. Nanscanon. Man man acaquin. 
2CO.2.7	Ascatan man aca cuscan afanan huacaquima rau huacahuun. Ascashon yoisharacahuun. Ahuun ointi unimamashcaquin afanan omitsiscanonma. Man yoisharayamaino afanan fasi ahuun nomuran omitsiscai finacaitiro afanancai shinansharatiroma.
2CO.2.8	Ascashon un mato yoiai cuscan ua nicasharacahuun. —Non mia noicoinran, —ishon afanan yoicahuun tapinon. 
2CO.2.9	Nantifi un mato cunufoma cuscamain ua nicacoincai. Tapishquin un mato cunu fomayamua. 
2CO.2.10	Man futsa rau huacun unrifi un nan rau huatiroquin. Ua nantori chaca huaiton Cristohuunshon urifi un rau huatiro. Un asca huaino marifi man unimanon. 
2CO.2.11	Non ascainocai Satanás noco fuparatiroma. Ascatan non asca huayamaino nocohuunoashu nan nocofunu funoi omitsiscacuana. Satanás noco amaquiri shinanmapai nan nocofunu rau huanonma. Non rau huayamaino fasi omitsiscatiro.
2CO.2.12	Ascan un mato uhuunoa afanan tapimai. Un pushurasi Troas ano tsain shara Cristohuunoa ato yoicai un cani. Ahuunoa nicapaicoinnifo. Ascano nocon Ifoan nanno ua atoqui nichini un ato yoinon. 
2CO.2.13	Ascafia no futan Jesús icoinra huaa noco yora Titocai anoa un fuchinima. Fuchiyamashu uhuun ointi un unimanima. Ascashon un fasi shinanni. Ascatan, —Mun cairan, —ishon Troas anoa icoinra huafo un ato yoita oi Macedonia ano un noconi.
2CO.2.14	¡Aicho! Upa Diosin, mihuushocai ahuarafoan noco shatumatiroma min noco amapaiyai cuscan non anon. Un shinanfiaquin uhuun nomuran un shinanni Upa Diosin noco iyofoanfainai cuscan non Cristo fu rafumisi. Ascatan Jesús noco Ifono ahuun curushhuunoashu non isharatiro futsafori ahuunoa yoishquin. Ascashon nocohuunshon manifotifain nocon Ifo Cristo onantirofo.
2CO.2.15	Upa Diosin nocohuunoa shinanquin isca huaa, —Nafo uhuun facu Cristo cuscarafo. Ascashon nanfohuunshon uhuun facu Cristo onantirofoquin, —ishon shinan. Non nantifi Cristohuunoa ato yoimisi. Atirififain nocon tsain icoinra huaifoan Jesús ato numa Dios fu nipanonfo. Atirifiton icoinra huayamashu funoshcani omitsiscapananacafo muran fooshcani. 
2CO.2.16	Ascashon icoinra huamafoan noco nicaquin yoitirofo isca huaquin, —¡Ohuashta! Nan na tsainmun iconcati non omitsiscapanacafo muran catiro, —ishon shinancani. Ascafia nan icoinra huafoan noco nicaquin yoitirofo isca huaquin, —¡Aicho! Noco yoiaifo cuscan non icoinra huashu non Upa Dios fu nipatiroran, —ishon shinancani. ¿Ascacun tsoan Diospan tsain Jesushuunoa futsafo yoisharatiromun?
2CO.2.17	Futsafoan Diospan tsain yoiahuunshon puisi fipaicani. Ascan noncai ato cuscarama. Man non tapia non ahuun tsain yoiaiton Upa Diosin noco shafacafi oincoin. Nantofin afincoin noco nichiniquin. Ascan non ahuun tsain yoiquicai non tsoa fuparamisima. Non ato icon fustisi yoimisi.
2CO.3.1	¿Ascan uhuunoacai un mato isca huaquin shinanmapaima? —Pablo fasi nocofunu shara. Fasi tapishararan, —ishoncai un mato anori shinanmapaimisima. Noncai ato cuscarama. Man manfin noco oinmisiquin non matofu itiani. Ascan nan cuscara cunucai man nocohuunoa yopaima. ¿Iconmun? Non mato anoashu caitianricai non nan cuscara cunu yopaima futsafo ismashquin. 
2CO.3.2	Ascan manfin nocon cunu cuscarafoquin. Ascashufin matohuunoa noco nomuran cunua cuscara. Nantififain oinonfo non mato tapima cuscan man aiton. 
2CO.3.3	Ascacun futsafoan mato ointirofo man nan Cristo aficoin cunua cuscarafo. Ascashon mato tapitirofo non mato tapima cuscan Jesús cuscara man inon. Toquiri sapaqui cunuahuunshoncai ato oinmanama. Maton nomurancai ahuaton cunuama. Upa Diosin nipamisiton ahuun Yoshin Sharapan mato imashara nantifiton mato oinonfo.
2CO.3.4	Cristohuunshon non Dios icoinra huashon non mato yoiai cuscacoin man ai. 
2CO.3.5	Ascafiashon uncai mato isharamatiroma. Uncai anori shinanmisima. Upa Diosin ahuun curushhuunshonsi un futsafo tapimatiro isharanonfo. 
2CO.3.6	Ahuun curushu noco inanno nan tsain funa Jesucristohuunoashu Dios fu nipatirofo non ato tapimatiro. Moisés cununi cuscahuunoacai non ato tapimamisima isharanonfo. Asca nonfin Diospan Yoshin Sharahuunoashu non isharatiroquin. Moisés cununi cuscan fusti tanashu non funotiro. Naashu omitsiscapanacafo muran non catiro. Ascan Diosin Yoshin Sharapan noco nimapacutiro non afu nipanon.
2CO.3.7+2CO.3.8	Shinancapon. Upa Diosin nocon caifo Israelifo ato yonopaiyai cuscan toquiri sapaqui ato cunushoni. Ato yononi cuscan nicayamacanashu natirofo omitsiscapashcaquin. Upa Diosin ato yononi cuscan Moisés ato yoiaino Diosinhuunoashu ahuun fuso fasi chashaqui nocon shuni Israelifo ointima huani. Chashafiashu funainquimashta nishmapacuni. Ascatan Upa Diosin Moisés yononi cuscan fasi sharashtacoinfiashu natianfin ahuun Yoshin Sharapan noco yonoai cuscan fasi finacaia ahuun yono sharashtacoin man noco ismaquin.
2CO.3.9	Ascacun Moisés yononi cuscan fasi sharafiacun nicayamacanashu natirofo. Ascan natian Furun Cristohuunshon nocon chaca soashotiro non afu isharanon. Nan fasi shara finacaia. Ahua futsacai nan cuscara sharama. 
2CO.3.10	Upa Diosihuunshon Moisés noco yonoquin tau huani cuscan fasi sharashta. Ascafia natiancai nan ahuama. Upa Diosin Jesushuunshon noco ashoni cuscan fasi shara finacaia. 
2CO.3.11	Upa Dioshuunshon Moisés yononi cuscan sharafiashu itiashmashtafi man cuyoa. Ascano Upa Diosin Jesushuunshon noco ashoni cuscacai cuyopacunacama. Ascan nan fasi shara finacaia.
2CO.3.12	Ascacufin man non tapia Upa Diosin Jesushuunoa yoini cuscacai cuyopacunacama. Ascacun ranotama non Jesushuunoa yorafo yoitiro. 
2CO.3.13	Moisés ahuun fuso fasi chashatanaino fufopomuni nocon shuni Israelifoan oinonfoma. Ascashu fufopomuaino itiashmashtafi ahuun fuso chashai nishmapacuni. Noncai Moisés cuscarama. 
2CO.3.14	Moisés fufopomuni cuscan uhuun caifofo nanscarafori. Ascashocai Diospan tsain oinsharatirofoma. Cristo fustitofin ato shinanmasharatiroquin afanan fufopomua cuscara inonfoma.
2CO.3.15	Natianri futsan ato Moisés cununi cuscan yoiaino nan fufopomua cuscarafo. Ato ointi curushu anocai tsoan shinansharatiroma. Ascashon isca huaquin shinancani, —Moisés noco yononi cuscain non Upa Dios fu nipatiroran, —ishon shinancani. 
2CO.3.16	Ascafia tsoancai natian afanan Moisés cununi cuscan shinantama nocon Ifo icoinra huashon ahuunoa tapisharatiro. Afanan fufopomua cuscara iishquima.
2CO.3.17	Nanscacufin nocon Ifoan Yoshin Sharapan noco nimapacutiro. Nan nocon Ifoan ahuun Yoshin Shara no fu icanocai ahua futsa nocon ifo itiroma noco yonoshquin. 
2CO.3.18	Ascan noncai fufopomua cuscarama. Nocon Ifoan tsain non oinsharatiro. Nonfin fuisiti cuscarafoquin. Futsafoan noco oinquin nocon Ifo Jesús fasi shara ointirofo. Ahuun Yoshin Sharapan nocon nomuran noco iquifain nocorifi fiananan huaa non nocon Ifo cuscara shara non inon.
2CO.4.1	Ascashon Upa Diosin nocohuun ramapaiquin noco yononi non ahuun tsain shara Jesucristohuunoa yoifoanfafainon. Non ascaicain nocon ointi ihuu icama. 
2CO.4.2	Noncai tsoa fomanmisima. Ascara chacafocai non tapipaima. Diosin tsain yoia cuscan fustisi non mato yoimisi. Noncai ahuun tsain amaquiri yoimisima. Cayacaficoin non mato yoimisi. Ascan Upa Diosin noco oincoin maton nomuran non nocohuunoa mato shinanmapai isca huaquin, —Diosin tsain cununi cuscan Pablonun nantifi noco cayacaficoin yoimisiran, —ishon mato nomuran non mato shinanmapai. 
2CO.4.3	Nan tsain shara Jesushuunoa non yoimisi cuscan tsoan nicapaiyamainocai nafoan icoinra huafoma. Nanfofin nan fufopomua cuscarafoquin. Ascashu omitsiscapanacafo muran focani.
2CO.4.4	Nanfofin yoshin chaca Satanás aton ifoshofin ato yonomisiquin. Ascashon aton nomuran fufopomua cuscara ato huamano tsain shara Jesushuunoa tapinonfoma. Jesús ato oinmapai arifi Apa Dios cuscaracoin icoinra huanonfo. Nan tsain fasi shara iconcoinfiacun Satanás ato fusho cuscara huama aton nomuranshonri icoinra huanonfoma.
2CO.4.5	Ascan noncai nofiri nocohuunoa non mato yoimisima. Ascatamarocon non mato yoimisi Jesucristo maton Ifo inon. Noco Ifocun non ahuun noishon a yonoshosharapai. Ascan nonfin maton oinmati cuscaraqui Cristohuunoa mato tapimashquin. Nannori non mato yoimisi. 
2CO.4.6	Diosin shafa oni huataima yoiquin isca huani, —Faquishcun shafan inonran, —ishon yononi. Nanscarifiai non Jesús ifoantaimano nocon ointi nan faquish cuscara chaca ipaoni. Ascan Diosin Jesucristohuunshon nocon ointi muran chashamana non ahuunshon tapinon ahuu cuscara sharamainquin.
2CO.4.7	Nan Diosin sharacoianshu no fu icaquin. Mai cuticai ahuashta ahuun nuama. Samamashta moshifiatiro amuran ahuara chicoin non nanutiro. Nanscarifiai noncai mutsisipamafia Jesús mutsisipashu no fu rafua. Nanscano Diosin ahuun curushpan futsafo ismatiro ahuamamishti huatiro cuscan. Ascan nan curushcai noconama ahuuna fustifinquin.
2CO.4.8	Ascashon non imisi cuscan natian un mato yoi man tapinon. Noco fucash huafafainfiaifono non unumisima. Non finoain cuscacai non tapiama ahuuscamain non aiquin. Noco asca huafiaifoancai non shinanmisima isca huaquin. —¡Ohuashta! Noncai ahuuscatiroma. Man non funoarancai, —non imisima. 
2CO.4.9	Noco omitsisca huafiainfoancai Upa Diosin noco potapacunacama. Noco rutupaifiaifoanri Upa Diosin noco numa non nanonma.
2CO.4.10	Jesús niyoano rutupaipaonifo cuscan nocorifi nanscarifi rutupaifafaincani. Non ascaiton nantifiton noco ointirofo Jesús nocon muran ica. 
2CO.4.11	Non Jesús yonoshonaiton shafatifi noco rutupaicani. Icon nanscacun non Jesushuunoashu nai. Non ascaiton ointirofo Jesús ahuun curushhuunoashu non nicun. 
2CO.4.12	Ascacun Jesushuunoa non mato yoiaiton futsafoan noco rutupaifiaifoanno non mato yoimisi man icoinra huashu afu nipanon.
2CO.4.13	—Un icoinra huai. Ascashon un matori yoiran, —ishon nannori Diospan tsain cununi. Nanscarifi aqui norifi Diosin tsain icoinra huashon non matori yoimisi. 
2CO.4.14	Ascashon man non tapia nocon Ifo Jesús man nafiacun Upan Diosin afanan funimani afu ipanon. Ascacun Apan Jesús funimani cuscan mato yafi nocori funimashquin non afu ipanon. 
2CO.4.15	Nanscacufin norifi non omitsiscacai mato icoinra huamaicain. Man icoinra huashon paratama man tapinon Upa Diosin nocohuun ramapaicain noco numani. Non mato yoiai cuscan tapishon yoitirofo isca huaquin, —¡Aicho! Upa Diosin, min noco shara huamisiran, —ishon yoitirofo. Nanscashon Diosihuunoa shinansharatirofo.
2CO.4.16	Ascacun non omitsiscafiaquicai non shinanchacaima. Nocon Ifocai non cachiquiri huamisima. Icon non isinin ipashu nafiaiton nocon Ifoan nocon nomuran fiananan huafafaini ahuun ointi cuscara non inon. 
2CO.4.17	Non natian niyoashu omitsiscai cuscan fasi curushcoinma. Samamashta finontiro. Ascan non Jesushuunoashu omitsiscaiton noco fasi sharacoin imai cuscan tsoancai ascaran shara oinyomisima. Nanfori cuyopacunacama. 
2CO.4.18	Ascano natian noco omitsisca huai cuscan non shinantamarocon nan non oinyomisima cuscara non shinain. Diosin icanoshon noco unimamapacunon non shinain. Ahuaraton noco omitsisca huai cuscan samamashta cuyotiro. Ascan Diosin chipo noco imai cuscan noco unimamai cuscacai cuyopacunacama.
2CO.5.1	Ascano man non tapia non naashu Diosin noco caya funa onihuai. Iscara un mato tapimai. Pushu shuniaino paon icashu payocotiro. Nanscarifiai nocon caya non naino cuyotiro nocon yoshin afanan amuran itiroma. Asca tsoa futsacai noco caya funa oni huatiroma. Diosin icarishofin caya funa sharacoin afanan noco oni huashoshquin. Nan cayacai cuyopacunacama. 
2CO.5.2	Natiancai nocon cayari fiananantaima. Nanscacun afohuunoa shinain non shacaina cahuatiro. Ascashon shinanquin non isca huatiro, —¡Ohua! Diosin ua imapaiyai cuscacai un ataima. Un fasi Dios ari capaicoin afanan omitsiscashquima caya funa sharacoin ua onihuanon, —ishon non shinantiro. 
2CO.5.3	Non Dios ari nocoashucai non yoshin fustia ishquima. Diosin noco caya funari noco oni huashoshquin.
2CO.5.4	Natian non mai ano niyoashu non omitsiscatiro. Ascafia noncai noco yoshin cayaoma ipaima. Non Jesús ari nocoriscapai ahuun caya cuscara iishquin. Non niyoano nocon caya isinin itiro. Non naino nocon caya payocoi cuyoshquin. Ascafia Diosin noco caya funa shara chipo noco inanshquin. Nancai cuyopacunacama. Isharapacunaca. 
2CO.5.5	Upa Diosin noco onihua non afu ipanon. Non caya funa yaitian Jesús cuscaracoin non inon. Noco yoiyotiani cuscan ahuun Yoshin Shara noco inan. Ascashon non tapitiro ahuara futsafori noco yoiyotiani cuscan noco chipo inanshquin.
2CO.5.6	Nanscacufin non shinansharafafaini non nuno mai ano niyoashu nocon Ifo Jesús icari non nocoataima. Nan man non tapia. 
2CO.5.7	Icon Jesús icano non oiantaimafiaquin nuno mai anoshon non icoinra huafafaini. Ascashon non chipo oinshquin. 
2CO.5.8	Man non tapia naashu nocon Ifo fu non ipashquin. Nanscaifin sharaquin. Ascacufin non naicain non ratuima.
2CO.5.9	Ascano nuno mai ano non niyoashu iyamarai Upa Dios icari non nocoaitian nocon Ifoan noco yonopaiyai cuscan non aiton oin nocoqui fasi unimacoinshquin. Nanfin non fasi ashopaicai. Non asca huashoaiton oinfin nocon Ifo nocoqui unimaiquin. Nanquiri fustisi non shinain. 
2CO.5.10	Ascan nan non icoinra huafoti Cristoqui non nocoshquin. Nantianri noco yoipacushquin non mai ano niyoshon shara huayamaraquinmain non chaca huamisiquin. Non ahuara shara huamisicun ahuara sharacoin noco inanshquin. Asca non ahuarashta chaca huamisicun ahuara shara noco inanpaifiaquicai noco inantiroma. Ascashu funoshcani.
2CO.5.11	Ascacun Diosin noco yonoa cuscan non ayamashu non ratutiro. Ascatan futsafori non yoipai Diosin ato yonoa cuscan anonfo. Diosin noco onancoian nonmain cayacafi yoiaitofin. Noncai tsoa futsa fuparapaima. Marifi man man noco onancoian. Nonricai mato paramisima. Nocon tsain cayacafi fusti. Manmain nocohuunoa maton nomuran nannorifosi shinanpainon.
2CO.5.12	Ascan noncai afanan mato shinanmapaima isca huaquin, —Pablo yafi afu yonoafo fasi sharaforan, —ishoncai non mato nocohuunoa yoimapaima. Non mato cayacafi fusti yoimisi. Man man tapia. Futsafoancai mato yoicoianma. Mato fuparapaicani. Mato yoia cuscacai amisifoma. Ascashon aton nomuran shinanchacamisifo. Cacapaimisifo. Nonfin mato icon fusti yoimisiquin. Ascan man man noco onancoinmisi man nocohuuri noiquin man ato nocohuunoa yoisharatiro. 
2CO.5.13	Icon Dios noiquifin un curushcai yonoshofoanfafainmisiquin ahuunoa futsafoan shinansharanonfo.
2CO.5.13	Ascan futsafoan nocohuunoa yoiafo isca huaquin, —Pablon yafi afu yonoafo nison cuscaraforan, —ishon nocohuunoa yoiafo. Man manfin tapiaquin non matohuun noiquin cayacaficoin shinanfain non Diosin tsain mato yoimisiquin marifi man cayacafi shinanon. 
2CO.5.14+2CO.5.15	Cristo nocohuun noiquin noco yonoi non ahuun tsain shara mato yoinon. Cristo nantifi yorafohuunoashu naani. Ascashu nantifi non afu nai cafiscai afanan non ipaoni cuscan aashquima. Cristo nafiashu afanan nocohuunoashu noco noi funinaca huani. Norifi naashu ahuunoashu non afanan funitiro a cuscara iishquin. Ascan nofin non apaiyai cuscan fustisicai afanan non shinantiroma. Cristo noco amapaiyai cuscan nan fusti non shinantiro nocoqui unimanon. Nanfo non icoinra huamisi.
2CO.5.16	Ascacufin icoinra huamafoan futsafohuunoa shinainfo cuscacai un afanan atohuunoa anori shinanpacunacama. Unri anori shinanpaonifiashucai un afanan ascapacunacama. Cristohuunoari un amaquiri shinanpaoni. Uncai afanan ahuunoa anori shinainma. 
2CO.5.17	Ratoran Cristo Ifohuaashu afin fiananancoian yora funacoin ishquin. Ipaoni cuscacai afanan aima. Nantian Cristo ahuun nomuran afanan funacoin cuscara huai.
2CO.5.18	Ascano Upa Diosin Cristohuunshon noco fiananan huaa afanan non noicasmanonma. Ascan natian Cristohuunoashu non ahuun yorafo inon. Ascatan noco yonoa norifi ahuunshon yorafo yoiquin isca huanon, —Cristo Ifo huacahuun. Afanan Diosimaqui iyamacahuun ahuun yorafo iishcaquin, —ishon non yoitiro. 
2CO.5.19	Upa Diosin Cristohuunshon afanan nantifi yorafo a ya rafumapai afanan amaqui inonfoma. Cristo noco nashoniano Upa Diosin nocon chaca afanan shinainma. Nocon chaca soashona non afu ipanon. Upa Diosin noco yonoa cuscan nannoricoin non mato yoimisi.
2CO.5.20	Nanscacun Cristo noco nichini non ahuun tsain mato yoinon. Non ahuun tsain mato yoiquifin nan Upa Diosicoinin mato yoia huaquin. Upa Diosifin nocohuunshon mato yoiquin. Cristo mato yoipaiyai cuscari non mato yoi. Ascacun noco nicacoincapun. Cristo mato nashoni chacafo mato soashoshquin. Ascacun maton chaca shatucahuun afanan Upa Dios fu rafushcaquin. 
2CO.5.21	Cristocai ahua chaca huayamafiamisicun Apa Diosin nocon chacafo amuran cuyoimani. Ascan ahuunoashu nan cuscara shara non inon.
2CO.6.1	Ascashon non Dios fu yonoi mato shara huamashquin. Nanscacun nicacoincahuun. Diosin matohuun ramapai. Cristohuunshon man maton chaca soashoni a cuscara shara inon. Diosin matohuun noicoinfiaiton potayamacahuun funoshcaquima. 
2CO.6.2	Nan Diosin tsain yoimisi Isaías ahuun tsain inonpacoai cuscan cunuquin isca huani,
2CO.6.2	“‘Noco numahuu,’ ishon man ua yoia. Un mato nicafain un matohuun ramapaicai un mato numaran,”
2CO.6.2	ishon Diosin yoini cuscan Isaías inonpacoai cuscan cununi. Ascacun nicasharacahuun. Diosin natian matohuun ramapaiquin. Cristohuunshon mato numanon. Natian nicasharacahuun.
2CO.6.3	Noncai tsoan chaca ismamisima Diosin noco yonomapaiyai cuscan shinanchacanonfoma. 
2CO.6.4	Ascatamarocon non nantifi Dioshuunshon non aca cuscan huafain non mato oinmana nonmain ahuun oimatifoshon. Ahuara ahuuscarafiaiton non tunucoinmisi. Noco shinanchacamapai noncai tapiama ahuuscaquimain noco chaca huacanicai. Ascafiaiton non tunucoin.
2CO.6.5	Ascashon noco coshafain cunu muran noco iquimafain noco huamisifo nan sinamisifo nocoqui fucashon noco chaca huashcaquin nanscamisifoquin. Ascan nonrifi curushcain yonoi atsanacain yamu ichapa oshayamacai foniyanan non ascamisiquin. 
2CO.6.6+2CO.6.7	Noco asca huafiaino chaca huatamarocon nocon nomuran non ahua chaca shinainma. Non Cristo fu rafuaiton noco yosimisi cuscan man non tapia. Noco chaca huafiainfoancai non atoqui sinayamacai funaquima non tunucoinmisi.
2CO.6.6+2CO.6.7	Ascashon futsafohuun ramapaicain non ato shara huafafainmisi non Diospan Yoshin Sharahuunshon non ato nansca huamisi fuparatama non atohuun noicoinmisi. Non icon fusti yoimisi. Non Diospan curushhuunshon Jesús yonoshomisi. Non nanfo nansca huafafainquin non mato nantifi ismatiro nonmain Diospan oimatifoshon. Satanás noco chaca huamapaifiaiton Upa Diosin ahuun Yoshin Sharapan nan Dios cuscara noco imaino ahuun curushhuunshon non ahuara chacafo potatiro.
2CO.6.8	Ascashon futsafoan nocohuunoa tsain shara yoifiaino futsafoan nocohuunoa tsain chaca yoimisifo. Ascan futsafoanrifi, —Pablon nocofunu shararan, —ua huafiainfono futsafoan noco roamisifo. Un iconcoin yoifiamisicun, —Pablofin fuparamitsapaimisiran, —ishon uhuunoa futsafoan yoimisi. 
2CO.6.9	—Pablocai ahuama. Noncai na nocofunu oinpaima, —ua huafiaifono Diosifin ua onancoinshon ua noiquin. Futsafoan ua namapaifiaifono un nia. Ua rutuquirashquifiacaqui ua tsoan rutucoianma. 
2CO.6.10	Uhuun nomuran un omitsiscafiai uhuun Ifo Jesushuunoashu un unimamisi. Un ahuuomafiashu un Dioshuunshon futsafo un imasharamisi. Un ahuuoma shinantsa afiai nantifi Diosinari uhuunari.
2CO.6.11	Uhuun yoramishti Corinto anoafoan uhuun nomuran un muai cuscan un mato tapimamisi. Un mato fomanma. Nantifi uhuun nomuran un muai cuscan mato tapima man tapinon. 
2CO.6.12	Ascacun uncai matoqui ointi mutomisima. Manfin uqui ointi mutomisiquin. 
2CO.6.13	Nanscacun un mato yoi. Manfin uhuun facu cuscaracoinfoquin. Ascacun uqui ointi mutoyamacapun. Un mato noiai cuscan uari noicapun.
2CO.6.14	Icoinra huafoma fu rafufafainyamacahuun. Sharafoan shinainfo cuscacai chacafoan anorisi shinancanima. Shafa yafi faquishcai osinantiroma. 
2CO.6.15	Nanscarifiai Cristo futan Satanascai anorisi shinantirofoma. Cristo icoinra huafoan fuchipaiyaifo cuscacai nan icoinra huamafoan fuchipaicanima. 
2CO.6.16	Cristo icoinra huafo ichanancashon Upa Dios cufitirofo. Nantianricai icoinra huamafo atofu ichanantirofoma ahuara ramihuacashon cufishcaquin. Nan rafucai ositirofoma. Futsafoancai Upa Dioscoin cufipaicanima. Ascan nonfin Diosin pushu cuscaraquin. Nocon Diosfin natian niaquin. Diosin yoini isca huaquin,
2CO.6.16	“Unfin atofu iquicai. Ato fu rafucacaishquin. Un aton Dios icano. Nanfo uhuun yorafo inonfo. 
2CO.6.17	Ascano icoinra huamafo icaifo cuscan ayamacahuun. Ato fu rafufafainyamacahuun. Ahua chaca huayamacahuun. Man ascaino un matofu iishquin. 
2CO.6.18	Ascatan un maton Upa inon. Man uhuun facu nocofunufo yafi ainfofo inon,”
2CO.6.18	ishon nocon Ifo Diosin yoini. Nan onihuafoti ato iquinaquin.
2CO.7.1	Uhuun yoramishtichin Upa Diosin noco nannori yoiyotiani cuscan shara. Ascashu non isharanon. Nantifi nocon chaca non shatunon. Ahuarafoan nocon caya iyamarai nocon nomuran noco chaca huamatiro nanfo non shatucoianshu nan cuscara shara non itiro. Non Upa Dios noicoianshu a cuscara shara fusti non ipainon.
2CO.7.2	Noncai mato chaca huamisima. Ascashori non mato chaca ismamisima marifi man chaca inon. Ahuara matona fipaiquicai non mato fuparamisima. Ascan maton ointinin nocohuunoa shinansharacapun. 
2CO.7.3	Uncai nan un mato yoiai cuscan un matoqui tsain chaca huashquin yoimisima. Urocon matohuun noicoin un matofu ipapai nan un naitian. Nannori un mato yoimisi. 
2CO.7.4	Unfin mato icoinra huaicain nan un mato yoiai cuscatsi man ayamaiton. Un matohuunoa nantifi yorafo yoisharapai matohuunoa shinansharanonfo. Man uhuun ointi ua fupuashoan. Un omitsiscafiain matohuunoashu un unimacoinni.
2CO.7.5	Non Macedonian ano nocoshocai non tununima. Nannoshon noco fasi fucash huanifo. Fochishmanantanancaquin. Nocon nomuran non ratucoinni man Jesús tanasharatama man funoaiton oin. 
2CO.7.6	Ascafia Upan Diosin nan nomuran ihuuaifo aton nomuran shinanmasharatiro. Ascacun noco Tito nichishoni nanton nocon nomuran shinanmasharanon. 
2CO.7.7	Nocoqui nocoshon nocon nomuran shinanmashara. Noco yoia isca huaquin, —Corintofoan uhuun ointi ua unimamaran, —ishon Titopan noco tapimana. Ascara un nicaquin nocon ointi unima. Noco yoiari man uhuunoa yoia isca huaquin, —Non Pablo fasi noi. Nocoqui samamashta nocopainon. Noco cayacafi cunushoni nanton nocon chaca shatumanon. Ascashori nocon ointi non nocoa. Icon non chaca huaa. Noncai afanan asca huapaima. Non fasi Pablo shinainran, —ishon man yoia cuscan Titopan ua tapimana. Un nanscara nicaino uhuun ointi fasi finacai unimacoian.
2CO.7.8	Un mato cunushona cuscan maton ointi ihuumana. Un mato cunu fomaiqui tau huaa mato ointi ihuu huamapaiquima. Cahuanquisi un mato ointi ihuumana. Ascafia uhuun cunu oinquin man chaca shatua. Ascacun un mato cunu foma cuscacai un ramapaima. 
2CO.7.9	Maton ointi ihuuaiton nicaicain uhuun ointi unimaima. Man Diosqui afanan nasoaiton nicaifin un fasi unimacoianquin. Upa Diosifin maton ointi ihuumana man chaca shatunon. Nanscacoinfin man man aaquin. Ascan un mato cunushoni cuscahuunshocai un mato funomanama.
2CO.7.10	Ascashon non shinanqui isca huai, —¡Ohua! Un chaca hua cuscan Diosirifi un chaca huaran, —ishon shinanquin non nocon chaca shatupaitiro Upa Diosqui nasoshquin. Non ascaiton Upa Diosin noco numatiro non afu rafupacunon. Ascashocai chipo non shinantiroma isca huaquin, —¡Ohua! Uhuun chaca un shatuyamashu shara icuana. Un Diosqui nasoyamari shara icuana, —ishoncai non anori shinanpacunacama.
2CO.7.10	Ascacun icoinra huamafoan non shinain cuscacai tsoan anori shinanfoma. Isca huaquin shinanfo, —¡Ohua! Un chaca huaran, —ishon shinanfiacaquin aton ointi ihuu itirofiacai Diosquiri shinanpaicanima. Ascashu naashucai Upa Dios fu nipatirofoma.
2CO.7.11	Ascan mancai ascarama. Shinancapon. Man maton ointi ihuuano man Diosqui nasoshon. Shinanqui man isca huaa, —Non fasi Diosqui nasopai afanan a cuscara shara ishquin. Noncai afanan asca huaquin chaca huapaipacunacama. Ratoran no fu ichananmisiton chaca shatucasmai non potayotiro no fu afanan ichanainyononma. Non asca huayamaino Upa Diosin noco onaintimatiro. Norifi Pablo noicoin. Afanan no fu ipainon. Noco cunushoni cuscan ratoran non futsan chaca shatuataima non onaintimatiro chaca shatunon non isharashquin, —ishon man yoia. Ascan afanancai tsoan yoitiroma, —Chaca shatuafomaran, —ishon tsoanricai ahua chaca matohuun nutatiroma.
2CO.7.12	Ascacun man tapitiro uncai nan apa ahuin ahua futsa fu ica nan nocofunuhuunoashu ointi ihuuahuunoaricai un mato cunu fomanima. Upa Diosin ahuun ointaifi man nocohuun shinansharamisi. Nanscacun un mato cunushoni man tapinon. 
2CO.7.13	Man nocohuun shinansharaiton nicaquin uhuun ointi un fupuasharacoinna.
2CO.7.13	Nocon yorahuan Tito arifi matohuunoashu unimacoinyamua. Ascan Tito unimaiton oin norifi non unimacoinyamua. 
2CO.7.14	Ascano Titopan tapia un matohuunoa tsain shara yoiai cuscan iconcoin. Un matohuunoa yoiai cuscan nanscacoin man huaa. Mancai ua rafimanama. Nantifi un matohuunoa yoia cuscan iconcoin afi tapitiro. 
2CO.7.15	Tito matoqui nocoshon oian man iscaiton, —Titopan noco yoiai cuscan nan Diospan tsain. Non nicacoianmashu non omitsiscatiroran, —ishon man yoia. Yoitimashu man ratua. Man nicacoinpaiyaiton oin Tito matoqui unimacoin. Matohuun noi finacoin. 
2CO.7.16	Urifi un matohuun noicoin. Un natian mato icoinra huacointiro nan un mato yoia cuscan man aiton. Ascano un fasi unimai.
2CO.8.1	Ascan un tsain futsari mato yoi man tapinon. Icoinra huafo Macedonia anoafo Upa Diosin aton nomuran shinanmashara futsafo inansharanonfo. 
2CO.8.2	Nan ahuuomafo Macedonia anoafo fasi omitsiscafiacaquin Diosihuunshon unimacoincaquin nan ahuuoma futsafori ato inansharafo. 
2CO.8.3	Nan un oian cuscan un mato yoi. Nanfoan futsafo inantiro cuscan paratamacoin ato inancoian. Nanfoanfin inanpaiquin ato inanquin. 
2CO.8.4	Yoiafo isca huaquin, —Jesús icoinra huaa futsafo yopaifo cuscan non ato inanpai. Ascacun Judea anoafo non ato pui fomaicai noco foshocapun. Non nocon nomuran unimacoinquin non ato inainran, —ishon noco yoinifo.
2CO.8.5	Non shinanyamua noco pui fusti inainfoshafain non Judea anoafo foshoicanon. Ascafiacai ascara iyamuama. Noco pui inantaifoma ichanancashon noco ointaifi cufiyoiyamuafo isca huaquin, —Nocon Ifon, nonfin min yoraquin. Min noco yonopaiyai cuscan min noco yonotiro. Nonfin minaquin, —ishon yoiyamuafo. Nannori yoicatan nocori yoiyamuafo isca huaquin, —Diosin matohuunshon noco yonopaiyai cuscan noco yonotiro. Norifi non mato nicacointiro, —ishon noco yoiyamuafo. 
2CO.8.6	Titopan tau huaquin mato yoiyoni isca huaquin, —Maton puifo ichanan huacahuun ahuuomafo Jerusalén anoafo ato inanshcaquin, —ishon yoiyoni.
2CO.8.6	Ascaiton non Tito yoiyamua, —Min yoimisi cuscan afanan ato yoihuu nan ahuuomafo Jerusalén anoafo ato pui inanonfo. Man atohuun noiquin ato man inantiro. Corintofo ato yoihuu, —ishon non Tito yoiyamua. 
2CO.8.7	Man fasi finacaiquifin Jesús icoinra huafain Diospan tsain cayacafi yoifain, ahuun tsain tapisharafain iconcoin Jesús yonoshosharafain man nocohuun noishara. Man nanscara sharafo huaa cuscan nanscarifi huaquin nan yopaifori man ato inansharatiro. Diosihuunshon man ato noicoinquin unimacain ato inansharacahuun. Asca huacaquin tapisharacahuun.
2CO.8.8	Uficai un mato yonoima man ahuuomafo pui inanon. ¿Un tapipai futsafoan ato fasi inanpaiyai cuscan marifi man ato inanpaimun? ¿Tsain fustiton ato inainran ishon man yoiyamaraquin atohuun noicoinquin man ato inanpaimun? 
2CO.8.9	Man man tapiari nocon Ifo Jesucriston nai murannoashu mai ano fotoataima nantifi ahuuna ipaoni. Ahuacai yopapaonima. Ascafia nocohuun noicoinquin nantifi ahuunafo potayoni. Ascashu nocohuunoashu ahuuoma iyopaoni non ahuunoashu isharapacunon.
2CO.8.10	Ascan un shinain un mato shara huapaiyai cuscan nanfohuunoa un mato yoi man tapinon. Ascan manfin fari fusti finoanquin tsoa futsacai man afanan pui ichanan huashon man ato inantaima. Tau huaquin man ahuuomafo noiquin man ato fasi inanpaicoinquin ato inanqui tau huati. 
2CO.8.11	Man tau huaquin unimacoincain ato inanqui tau huati cuscan natianri unimayanan ato inancahuun afanan yopanonfoma. Man inanpaiyaiti ato inancahuun. 
2CO.8.12	Ascacun man ato paratama inanpaifiaiton man Diosin tapia. Man ascaino matoqui unimai man afanan ayashoma man ato inantiroma. Ahuatsi ato inanshquin.
2CO.8.13+2CO.8.14	Uncai mato isca huaquin yoima, —Ato ichapa inancahuuncai un mato huaima. Nanfocai ayaino man yopaitiro, —ishoncai un mato yoima. Ascan natianfin man ichapayaquin. Ascacun yopaifo man ato inantiroquin. Manracafin chipo yopaicain nanfo ichapayashori mato inantirofo. Man ascaifin mafiranan cushunonansharashu man ascatiroquin tsoa futsa yopanonma. 
2CO.8.15	Nannori Diosin tsain cununi isca huaquin, —Ratoran futsan ahuun yono ichapa chitunfiacai tushushotiroma ratoran futsari yopaimain inaintonfin. Ascan futsan ichapama chitufiashocai afanan yopatiromaran, —ishon Diospan tsain cununiquin.
2CO.8.16	Un matohuunoa shinansharai cuscari Titopan arifi ahuun nomuranshon matohuunoa shinain. Diosin ahuun nomuran shinanmana cuscan non, —¡Aicho! Upa Diosin min fasi shara min Tito shinanmashararan, —ishon non yoimisi. 
2CO.8.17	Ascashon non yoiyamua isca huaquin, —Corintofo afanan ato oinyotahuun ato yoisharashquin, —ishon non Tito yoiyamua. Non nannori yoiaino fasi unimaiyamua. —¡Aicho! Unfin ato ari caicain. Un ato yoisharapai cairan, —ishon noco yoiyamua. Un shinain nocon tsain fustihuunoashucai caima. Afin matoqui capaisharai cai.
2CO.8.18	Ascacun no futan Diosin tanamisi futsan yafi Tito non matoqui nichishquin. Nan nocon yorahuan fasi shara. Jesushuunoa arifi yoipaimisi. Ahuunoa nantifi icoinra huafoan shara yoimisifo. 
2CO.8.19	Nan icoinra huafoti ichanancashon nan nocofunu catonnifo no futan nan pui yopaifo non foshonon. Non ato ismapai pui non ato inain cuscan nocon Ifo shararan huanonfo. Non ato shara huapaiyai cuscan tapinonfo.
2CO.8.20+2CO.8.21	Nan ahuuomafo non ato pui fomasharapai. Ascacun nantifi yorafoan ointaifi non ato oinmasharapai nocoqui shinanchacanonfoma. Nan pui paratama non foshosharapai. Ascano noco isca huanonfoma, —Nocon pui atirifi noco onuanforan, —inonfoma. Ascano nocon Ifoan ointaifi nantifi yorafoan ointaifiri non ato oinmapai non cayacafi ica cuscan.
2CO.8.22	Ascacun nan nocon yorahuan Jesús tanamisi futsan non mato ari nichishquin. Man nonfin nan nocofunu oinmisiquin fasi Jesús icoinra huacoinnaiton. Noco futan Jesús yonoshosharamisi. Ascashon matohuunoa nicamisi man Jesús tanasharashon man ahuuomafo inansharaiton. Fasi mato ari capaimisi mato futan ato shara huashquin.
2CO.8.23	Man manfin Tito onancoianquin. Nantonfin u futan mato yonoshosharamisiquin. U fu rafumisi Jesús yonoshosharashquin. Nan Jesús icoinra huaa futsafori afu mato ari focani. Nan Jesús icoinra huafo ichanancashon ato catonnifo mato ari fononfo. Nan futsafoan ato oinquin yoimisifo, —¡Aicho! Nan na yoran ahuu cuscaramain Cristoquin noco oinmana. Atohuunshon man non tapia Cristo fasi shararan, —ishon yoimisifo. 
2CO.8.24	Ascacufin matoqui nocoaifoan man ato ismatiro man atohuun noicoinquin. Man asca huaino un matohuunoa yoisharamisi cuscan iconcoin icoinra huafotifain tapitirofo.
2CO.9.1+2CO.9.2	Mun tapia Jesús icoinra huaa futsafo yopaifo cuscan man ato inanriscapai. Nannori un Macedonian anoafo matohuunoa yoia isca huaquin, —Corinto anoafo fari fusti iquisi itisharafo Jerusalén ano ahuuomafo ato inanshcaquin, —ishon matohuunoa un ato yoia. Man unimayanan ahuuomafo ato inanpaiyaiton nicacaquin arifi ato inanshquicaniquin. Ascacun mancai uhuun cunu fusti yopaima nan pui yopaifo ato fomashquin.
2CO.9.3	Ascafiacun un Tito yafi afu rafuafori matoqui nichishquin un matohuunoa un yoisharamisi cuscan iconcoin tapinonfo. Uncai matohuunoa tapinonfo ipaitsi yoimisima. Un ato yoimisi isca huaquin, —Corinto anoafo man iquisi itisharafo. Man atoqui nocoaiton mato pui inanshcani nan ahuuomafo man foshonon, —ishon un matohuunoa ato yoia. Ascacun itisharacahuun maton pui inantaifoma.
2CO.9.4	Ascan Macedonia anoa futsa ipaishoma ufu focaquin non mato oian man pui ichanan huayamacun un mato icoinra huashon un ato yoita cuscan man pui itishara huacuma un matohuun rafipaiyaino marifi man rafipaitiro. 
2CO.9.5	Nanscacun un shinan Tito yafi afu rafua rafu iquisi rufofo un mato ari ato nichiqui tau huai pui ichanan huashon nan ahuuomafo fomashquin iquisi man itishara huanon. Ascan un chipo uficoin un matoqui nocoshon ufu foafoan tapitiro tsoan curushcai mato yonoama man ato pui inanno ishon. Ascatama man ato inanpaisharaquin man ato inan.
2CO.9.6	Ascacun ointiaquimayamacahuun. Tsoan fimi ushu fustirasi fana fustirasiri ahuun fimi fitiro. Tsoan ushu ichapa fana yono ichapari fitiro. Nanscarifiai tsoan futsafo ichapama inancun nanrifi Diosin ichapama inanshquin. Ascan tsoan unimaquin ichapa futsa inainton ichapari arifi fitiro. 
2CO.9.7	Nantifiton aton nomuran shinainfo cuscan huafain futsafo inantirofo. Ascashocai yoitiroma isca huaquin, —¡Ohua! Un paratama inanpaiyamafiaiton ua yocariaiton un inain.
2CO.9.7	Ascan un inanyamaino uqui shinanchacatiro. Un inain uhuunoa shinanchacanonfomaran, —ishon anori shinanyamacahuun. Asca huatama unimayanan inancahuun. Nan futsafo unimayanan inanmisi nanfin Diosin fasi ahuun noiquin. 
2CO.9.8	Man ascacun nan man yopai cuscan paratama Diosin mato shara futsa futsatapafo inantiro man yopanonma. Futsafo yopaifo cuscan man ato inanon. Diosin nantishon tapiquin mato shara huafafaintiro marifi man ato shara huapanon. 
2CO.9.9	Diospan tsain cunuquin isca huani,
2CO.9.9	“Nocofunu sharapan ahuuomafo ichapa inansharamisi. Atohuun ramapaiyai cuscan huafain nan nocofunuhuucai Diosin ahuun ointiaquimapacunacamaran,”
2CO.9.9	ishon cununi.
2CO.9.10	Diosin nantifi ushu onihuani. Ascacun yoran ushu fanatiro. Chipo Diosin ahuun yonofo foaimashotiro pisharanon. Nanscarifiai man yopai cuscan Diosin mato inanshquin. Paratama mato inantiro man unimaquin futsafori man shara huafafainon. 
2CO.9.11	Icon Diosin mato ichapa inanpacui manri futsafo ichapa inanon. Ascan nan yopaifo man ato inain cuscan non ato fomashquin fasi unimaquin yoiqui isca huashcani, —¡Aicho! Upa Diosin min fasi sharacoinran, —huashcani.
2CO.9.12	Man ato shara huai cuscan nan ahuuomafoan fiishcani. Ficashon unimacai yoishcani, —¡Aicho! Upa Diosin min noco shara huamisiran, —ishon yoishcani. 
2CO.9.13	Man ato shara huaa cuscan nan ahuuomafo fasi unimashcani man ato inansharano. Ascashon yoiquin isca huashcani, —¡Aicho! Upa Diosin nan noco inanfoan min tsain nicasharacoincani. “Jesús nocon Iforan,” mia huamisifo. Min ato yonoa cuscan noco inansharafo. Futsafori nanfoan ato inansharamisifo. Ascancunfin noficoin man non oian iconcoin min Furun Jesús aton Ifocoinran, —ishon nan ahuuomafoan yoishcani.
2CO.9.14	Ascan mato Upa Dios cufishoshcani. Man ato Dioshuunshon shara huaa cuscan. Ascashon yoiqui isca huashcani, —Upa Diosin, minhuunshon nafoan noco shara huaa. ¡Aicho! Upan non fasi atohuun noicoin. Atori shara huahuu, —ishon mato cufishoshcani. 
2CO.9.15	¡Aicho! Upa Diosin ahuun Furun Jesucristo noco inansharacoinni. Ascashon nocoqui nichini no fu rafupacunon. Afin fasi sharacoinquin. Paratamari ahuunoa yoipaisharafia noncai tapiama ahuuscashomain non yoisharatiroquin.
2CO.10.1	Natian un tsain futsari mato yoisharapai. Uhuun yoramishtichin ua nicasharacapun. Cristocai tsain curushpan noco yoima. Nocohuun noishon funainquimashta noco yoisharai non ahuun tsain nicasharanon. Nanscarifi aqui un Cristohuunshon mato funainquimashta yoisharapai man tapinon. Man atirififain yoiquin isca huamisi, —Pablon no fu icun non oinmisi ahuun tsain shacashta noco yoimisi. Ascafia noco cunushomisi cuscan ascaracaima ratutama cayacaficoin noco curushcain cunushomisiran, —ishon uhuunoa yoimisifo. 
2CO.10.2	Un matoqui nocoshocai curushcai mato yoipaima man ua nicanon.
2CO.10.2	Atirififoan shinanqui isca huafo, —Pablonun nan icoinra huamafoan shinainfo cuscan noco yoi. Diosin ahuun shinanpacai noco yoiamaran, —ishon yoiafo. Un matoqui nocoshon un ato ismatiro nan icoinra huamafoan shinain cuscacai un mato yoimisima. Diosin shinain cuscan fusti un mato yoimisi. Nocoshon un ato tsain curushu yoishquin tapinonfo. 
2CO.10.3	Icon nuno non mai ano ica. Ascafiashu icoinra huamafoan futsafo finonmapaiyai cuscan noncai asca huamisima noco noicasmaifo finonshquin. 
2CO.10.4	Nan icoinra huamafo ashi futan piyan rutunancani. Ascan noncai ascara ashi non piya non ahuara futsafoyashon nan noco noicasmaifo yoshin chacafo non unumatiroma. Ascatama Diospan curushhuunshon nan noco chaca shinanmapaiyaifo non ato cuyotiro.
2CO.10.5	Ahuarafoan nocon nomuranshon noco amaquiri shinanmapai non Diospan curushhuunshon non afo potatiro afanan noco anori shinanmanonma. Nanfoanfin Dioshuunoa noco shinanmapaicanima. Non mato yosimisi cuscan nicacasmaifo. Nanscarafo no fu fochishmanantananpaicani. Noco Dios onanmapaicanima. Cacapaimisifoan Dios finonpaifia non Diosin curushhuunshon nanfo non potatiro afanan ascarafo inonma. Non nocon Ifo cufitiro isca huaquin, —Nocon Ifo Criston, nantifi uhuun shinanpan aton ifo ihuun. Un shinain cuscan mirus fusti ua shinanmahuu un mia tanasharanon, —ishon anori nocon Ifo Cristo non yoitiro. 
2CO.10.6	Man Jesucristo nicacoinshon afanan ahua chaca huayamaino un afanan oaitian nan yoitimafo un ato oinmapacushquin. 
2CO.10.7	Un mato muran imisi cuscan shinancahuun. Man futsa yoiqui isca huaa, —Pablocai ahuama. Acai mutsisipamaran, —ishon yoiafo. Yoiafori, —Nonfin Cristo ahuun yorafocoin, —ishon yoia. Iconquin shinantirofo urifi Cristo yoracoinran.
2CO.10.8	Nocon Ifo Jesús ua yononi cuscan un mato yonotiro mato chaca huamatama nocon Ifo un mato tanasharamafain maton ointi fupi huamanon. Un anori mato yoimisifiashucai un cacapaimisi itama un mato shara huamapai. Un mato anori yoicai un rafipaiyama. 
2CO.10.9	Uncai uhuun cunupan mato musumapaima. 
2CO.10.10	Atirififoan uhuunoa yoiquin isca huafo, —Pablonun nocoqui cunua cuscan fasi shafacafi mutsispacoin. Ascafia afincoin no fu icun man non oinmisi aacai ahuama. Ahuun tsain ahuamaran, —ishon uhuunoa yoimisifo.
2CO.10.11	Nannori uhuunoa yoimisifofiano un samamashta mato ari cashon uhuunoa un mato tapimashquin. Un mato cunushomisi cuscan nannoricoin un nocoshon un mato yoishquin.
2CO.10.12	Futsafoan mato yoimisifo isca huaquin, —Unfin fasi ahuara tapicoianquin. Un mato tapimasharatiroran, —ishon yoimisifo. Ascarafo ichanancanashu afi ranan yoinancani, —Tsoa futsacai noco cuscara sharama. Norus fusti non tapisharacoianquin, —ishon nan cacapaimisifo ascamisifo. Nanscashon nanfoan fasi amaquiri chaca shinanmisifo. Uncai yoitiroma un sharacoin. Ascashu un aton cuscara itiroma. 
2CO.10.13	Noncai anori yoipaitiroma. Diosin noco yonoa cuscan nan fusti non mato yoitiro. Noco yononi non mato ahuun tsain shara yoinon. Nan fustisi non shinanmisi. 
2CO.10.14	Non yoia cuscan iconcoin. Noncai cacapaimisima. Diosin noco yonoa cuscan nan fustisi non mato yoitiro. Diosin noco yonoqui tau huani non mato ahuun tsain shara Jesucristohuunoa yoinon.
2CO.10.15	Futsafoan mato yonoa cuscacai, —Non mato yonoaran, —ishon non yoimisima. Nonfin mato yoiaquin nan non mato ashomisi fustihuunoa. Futsafoan mato ashomisihuunoacai non yoimisima. Manmain paratamari Jesús icoinra huapainon. Ascan Diosin noco yonoaiton non mato paratama yositiro. 
2CO.10.16	Man nanscaino nan tsain shara Jesucristohuunoa nan chai icafori yoitiro. Nan chai icafo man futsan ato yoianocai un ato yoiaran un itiroma. Noncai futsa yono shutipaimisima.
2CO.10.17	Ascan Diosin tsain cunuquin isca huani, —Ascan man ratoran futsa mafiri yoisharapaitama nocon Ifo Jesushuunoarocon yoisharacahuun, —huani. 
2CO.10.18	Futsan afiri yoisharaicai acai ahuama. Ascaiton nocon Ifo Jesús ahuunoa yoisharaino non icoinra huatiro na nocofunu shara imisi.
2CO.11.1	Un mato natian yoi. Nan yoran shinansharayamaiton shinantiro cuscan nannori un mato yoifiaquicai nanscaracoin un yoima. Ascacun man ua nicamisi cuscan natianri ua nicasharacapun. 
2CO.11.2	Nocofunun ahuin futsa fu icun fasi fashicointiro. Un Cristo yoiyoni arus fusti maton funu cuscara mato iquinon. Manfin ainfo nocofunu futsa fu imisima cuscaraquin. Cristo fusti mato Ifo itiroran ishon un yoiyoni. Man ascayamaino urifi uhuun ointi nocotiro.
2CO.11.3	Ascacun un matohuun musui Satanás Eva parani cuscan futsafoan matorifi maton nomuran parapaicani man Jesús afanan tanasharayamafain Cristo fusti man noinonma. 
2CO.11.4	¡Ohuashta! Futsafoan samamashta mato parapaicani. Non Jesushuunoa mato yoimisi cuscan futsafoan matoqui nocoshon ahuunoa yoicoianmafiaifoan mancai ato shatumapaitama manrocon ato icoinra huai. Non Diospan Yoshin Sharahuunshon tsain shara Jesushuunoa mato yoimisi cuscan nanfoan yoicoianmafiaifoan manfin ato icoinra huaquin. Jesushuunoa amaquiri mato yosifiaifoan man ato shatumanama. Man ato nicaquin yoimisi, —¡Aicho! Man nocofu ipainon, —man ato huamisi.
2CO.11.5	Ascacufin nanfori afiri yoisharafiai nanfoancai ua finoanfoma. Ascashon mato isca huaquin yoicani, —Diosin noco nichian non mato yosinon, —ishon ifiacashoncai ua finoanfoma. 
2CO.11.6	¿Man shinanmun un mato Diosin tsain yoiquin uhuun tsainman mato yoisharatiroma? Ascanfia unfin Diosin tsain tapisharaquin. Nan un mato yoiai cuscan cayacaficoin. Manfin ua onancoianquin. Man man tapian un mato Diosin tsain shafacafi yoimisi. Nanscara un mato ismafafaini.
2CO.11.7	Un Diosin tsain yoiai chaincai un mato ahuashta yocamisima. Uncai mato ahua fiamisima. Ucai mato pui yocama. Ascan un mato chaca huaraca. Ascafia ascaracaima. Mancai ichananshon nan Diosin tsain yoimisicai man inanqui fuya huamisima. Nanscaracai man tapiataima. Un mato Diospan tsain shara Jesushuunoa yoimisi mato shara huaquin man Diospan facufo inon. Un asca huaquicai un mato ahua yocamisima. ¿Ascan man uhuunoa shinanchacaimun? —Pablocai ahuamaran, —ishon man uhuunoa shinanraca. 
2CO.11.8	Un matofu icai chaincai nan icoinra huafo mani futsa arishon ua inannifo ahuun rafanan un yopai cuscan un finon. Maficairocon man ua inanshara icuana. Ua inanfo rafanan un yopai cuscan un fia aiyashon un mato Diosin tsain yoishquin. 
2CO.11.9	Un matofu ipaoni chaincai un ahuara yopafiaquin un mato fucash huapaonima. Nantianri Macedonian anoa icoinra huafo nocoqui nococashon un yopai cuscan ua inannifo. Un mato ano ica chaincai un tsoa ahua yocamisima. Uncai tsoa ahua yocapacunacama.
2CO.11.10	Ascacufin un mato Cristohuunshon icon fusti yoimisi. Nanscacun ahuun tsain iconcoin uhuun nomuran un nanua. Tsoa Acaya mai anoafoancai un mato yoiai cuscan ua shatumatiroma. 
2CO.11.11	¿Un mato anori yoiquinmun un mato noiama? Ma. Anorimafinquin. Diosin tapian un matohuun noicoin.
2CO.11.12	Nanscacun un mato yonoshonai chaincai un mato ahua fiapaimisima. Natianricai un mato ahua yocaima. Nanscasi huaquin un mato yonoshonicai nan paramisifo afanan man icoinra huanonma. Nan un yonoai cuscan futsafoan yoimisifo isca huaquin, —Norifi non Pablon yonoai cuscan non yonoiran, —ifiamisifo nanfocai un yonoai cuscan tsoan yonomisima.
2CO.11.13	Nanfoan paramisifo. Un icai cuscan apaifiacanicai tsoa ascacoianfoma. —Cristo noco yonoaran, —ishon mato shinanmapaifiacani nanfocai Cristo fu rafumisifoma. 
2CO.11.14	Icon Satanás nocoqui nocotiro nan Diosin ahuun oinmati afu nai muran ica shara ointsa. Ascashon yoitiro, —Unfin mato shafacafi yositiroquin, —ishon noco fuparapaitiro. 
2CO.11.15	Ascacun Satanás yonoshomisifori nan cuscara itirofo. Chacafofiacanashu Diospan yora shara ointsa itirofo. —Norifi non Dios yonosharashomisiran, —ishon noco shinanmapaicani. Ascafiaifoan ahuun unutaquin Diosin ato onaintimaquin finacoinshquin. Nanfoan chaca huacanashu omitsiscapanacafo.
2CO.11.16	Un mato yoia cuscan afanan mato yoinon. —Pablonun ahua tapiamaran, —ishon uhuunoa shinanyamacahuun. Ascafia uhuunoa shinanpaiqui ua nicayocahuun. Nan man yora futsa ahua tapiama man nicatiro cuscan uarifi nicasharayocapun. Ufiri un ichapama yoimusharanon. 
2CO.11.17	Un mato yoiai cuscan ufiri un yoimuishara cuscacai uhuun Ifoan ua yonoama. Un mato yoishquiai cuscan nan ahua tapiamafoan yoimisifo.
2CO.11.18	Icoinra huamafoan afiri yoimuishara cuscan futsafoanri mato yoimisifo. Ascacun nantian un mato yoi ufiri un yoimuisharai cuscan. 
2CO.11.19	Mafi man shinanmun man tapicoian. Nanscashon nan ahua tapiafoma man ato nicatiro. Mato amaquiri yoifiaifoan mancai ato shatumanama.
2CO.11.20	Nan ratoran futsan mato curushcai yonoai cuscan man nicacointiro. Man ahuun oinmatifo cuscaracun mato nanfoan yonoa. Ascashori mato yonocani man ato cushusharanon. Mato fucash huafain mato roamisifo. Mato asca huamisifo. 
2CO.11.21	Mato asca huariaquin shinanfo racafi, —Nofin mutsisipafoquin, —ishon shinanmisifo. ¡Ohua! Uncai anori shinanmisima. Ascan uncai icaifo cuscan ufiri yoimuisharatiroma. Man shinanracafin un mutsisipamaquin. Nanfoan mato aca cuscacai un mato asca huamisima. Ascacun un rafipaitiro. Ascafia nanfo afiri yoimushara cuscarifiai nanfoan mato ahuara yoiafo cuscahuunoari ufin un yoimuisharatiro. ¡Ohua! Nan ahua tapiafoma cuscan afanan un mato yoi.
2CO.11.22	¿Nanfoan yoiafomun, —Non Hebreo sharafo, —ishon? Unrifi un Hebreoquin. ¿Nanfosimun Israelifo? Urifi un Israeliquin. ¿Nanfosimun Abraham ahuun funafo? Urifi un ahuun funaquin. 
2CO.11.23	¿Nanfosimun Cristo ahuun oinmatifo? Uncaifin ahuun oinmati shara finacaiaquin. ¡Ohua! Un asca huaquin yoipaiyamafiaquin un mato yoiai cuscan shinancapon. Nan paramisifoan mato yoiquin isca huacani, —Nonfi fasi curushcai Jesús yonoshonaquin, —ishon mato yoiafo. Uncaifin fasi yonoshoqui finacaiaquin. Nanfoanraca yoiqui isca huamisifo, —Jesushuunshon noco cunu muran iquimanaforan, —ifiamisifo uacaifin cunu muran iquimaquin finacaimisifoquin. Uacaifin fichin coshaquin finacoinmisifoquin. Ua coshafoticai un tanan huatiroma. Mun nari nari cuamisi.
2CO.11.24	Uhuun yora Israelifoanfin ua mucu fustiti coshaqui huafoquin. Nan ua coshaifotifi ua treinta nueve huafain ua coshamisifoquin. 
2CO.11.25	Romanonfoanri ua coshaquin rafu non fusti huaafo. Ascashon uarifi uhuun caifoan toquirinin tsacaquin fusti huanifo. Shashohuanun non pocufainaino man uqui shashohuan cashcui rafu non fustiaino mun asa cuani. Man shashohuan ua ya cashcuano un yamu fusti non shafa fustiri unuhuan naquinoashu un ahuun naoti yatanni asashquima. 
2CO.11.26	Un cahuancacainaichain manifoti Jesushuunoa yoishquin nan unu coshicoiain fasi musucoin muran icain ua yomutsofoan achicashon ua musuni tapifain uhuun caifoncoinchi ua musuni tapifain nanscarifi aquin uhuun caifomafoan ua musuni tapifain. Pushurasifo anoafoanri ua musuni tapifain tsoan istaipama anoafoanri ua musuni tapifain unuhuan musuni muran futsafoan yoiquin isca huafo, —Norifi non Jesús Ifo huaran, —ifiacashon parafo. Nanfoanri ua musuni tapifain. 
2CO.11.27	Un isin mufiain un fasi curushcai yonomisi nan un yamu ichapa osha tunufain un foniyanan nomicain piqui tunufain fasi un matsinacain sahuutiama icain.
2CO.11.28	Ascatarifi nantifi Jesús icoinra huafo ichananti pushu anoshon ahuara ato fucashni huai cuscan urifi un atohuunshon uhuun ointi nocomisi. Shafatifi un ato shinanmisi. 
2CO.11.29	Un nica futsan Jesús tanasharapaifiain ratuaino urifi un atohuun ramapaitiro. Nan futsan chaca huacun un ahuunshon urifi mutiro. Futsan futsa chaca huamacun urifi uhuun ointi atohuunshon un nocotiro.
2CO.11.30	Ascan un mato rama yoia cuscan un afanan yoimuisharainocai, —Un Jesusmaisi ahuara huatiromaran, —ishon man tapinon. Un omitsiscamisi cuscan un mato yoi. 
2CO.11.31	Non isca huanon, —Upa Diosin min shararan, —non huapanon. Nan nocon Ifo Jesucristo ahuun Apa nannori non yoipacunon. Nantofin man tapiaquin. Uncai mato paraima. 
2CO.11.32	Nan pushurasi ahuun anu Damasco ano niaifoncoinnin Aretas ahuun niaifo patashari yononi nan pushurasi Damasco ano cushushon ua achinonfo. 
2CO.11.33	Ascacun nan Jesús icoinra huafoan ua futanmanhuan muran onucashon cunu foman cayashon ua fotomanifo un casharanon.
2CO.12.1	Ufin un yoimuisharai. Ascara tsain uhuunoa un yoimuainocai ahuacoinma. Nanscafiacun nocon Ifo Jesús ua oinmana cuscan un mato yoinon. Ascano namapan cuscara ua oinmana. Tsoan nicayomisima cuscararifi ua tapimana. Nannori un mato yoi. 
2CO.12.2	Catorce fari man finoan Diosin nai muran icano ua ihuiriscatani. Un Cristo fu rafuaiton oinquin ua ihuiriscatani. Uncai tapiama uhuun yoshin fusti nai muran cani iyamarai uhuun cayafoya un caniraca. Diosin fustitofin tapiaquin nan un ini cuscan.
2CO.12.3+2CO.12.4	Diosin nan icano ua ihuiriscatani. Un mato yoia cuscan afananri un mato yoi. Uhuun yora mumacoin iyamarai uhuun yoshin fustisimain caniquin uncai tapiama. Diosin fustitofin tapiaquin nan un ini cuscan Diosin icano ua ahuara nicamani cuscacai un tsoa futsa yoitiroma. Ascashon ua yoiquin isca huani, —Un icano min oian cuscan tsoashta yoiamahuu, —ishon ua Diosin yononi.
2CO.12.5	Un oian cuscan huafain un futsa yoitiro isca huaquin, —Diosifin ua fusti nan icari ua oinmaniquin, —ishon un yoitiro. Ascafiacucai un anori yoipaima. Asca huaquin yoiashu un cacapaimisi itiro. Uncai ufiri yoimuisharapaima. Uruscai un ahua huatiroma. Unfin Diosinhuunshon un ahuara huatiroquin. Nanscacufin nan fusti un yoimisi. 
2CO.12.6	Ufiri un yoimuisharapaifin un yoimuitiroquin. Un anori yoiquicai yora tapiamafoan yoitiro cuscan un yoima. Un iconcoin uhuunoa yoisharatiro. Ascafia uncai ufiri yoimuisharapaima uhuunoa shinanquin finacoinnonfoma.
2CO.12.7	Upa Diosin icari ua ismani cuscan tsoa futsacai oinmisima. Ascano Diosin shinanni ua oinmanihuunoashu ufiri yoimuisharaino un cacapaimisi itiro. Ascacufin Diosin Satanás nitun huamayamaino yoshin chacan uqui nichini ua fucash huariamisi un cacapaimisi inonma.
2CO.12.8	Ascacun un cufinquin isca huani, —Ifon, ua cayahuapun, —ishon un yocaquin rafu non fusti huani. 
2CO.12.9	Un asca huafiaiton nocon Ifoan ua cumaquin isca huani, —Un mihuun noi. Uhuun curushhuunshon nan pau min tunutiro. Un mifu rafucacaini. Nan fusti min yopai. Min mutsispamafiacun un minhuunshon un ato ismatiro un ahuamamishti huatiroran, —ishon ua cumani. Ascacufin unimaquin un yoifafainicai isca huaquin, —Un mutsisipamafiacun uhuun Ifo ahuun curushu ua inantiroran, —ishon un yoishquin. Ascano Cristo ahuun curushu ua inantiro.
2CO.12.10	Ascano un mutsisipamafiashu Cristohuunoashu un unimai. Ascashon ua roafain ahuara chaca finoin omitsiscamafain ahuarafoan ua fucashni huafiaino un unimaquin tunutiro. Un asca huaquifin un mutsisipamafiashon Cristohuunshon un ahuamamishti huatiroquin.
2CO.12.11	Nan yora ahua tapiamafoan yoitiro cuscan un mato rama yoia. Un mato anori yoifiafin matohuun nuaquin. Asca ufiri yoimuisharatama mancairocon uhuunoa yoisharafin shara icuanaquin. Nan futsafoan mato paran. —Nonfin Jesucristo fu rafumisisharaquin, —ishon mato parafiamisifo man ato icoinra huamisi. Ascan uacaifin man icoinra huaquin finacaitiroquin. Un ahuamafiacucai afoan ua finoncoianfoma. 
2CO.12.12	Un Jesucristo fu rafumisicoinshofin un mato ismamisiquin. Un ahuunshon mato ahuara sharafo isma man Jesús icoinra huanon. Un ahuunshon mato isma cuscan yoiafo, —¡Aira! ¡Oincapon! Diosin ahuamamishti huatiroran, —ishon yoimisifo. Ahuunshori ascapainifo un mato isma Diosin ahuamamishti huatiro tapinonfo. Funaquima un afo mato ismacoinmisi.
2CO.12.13	¿Ascan ahuuscaquimun man isca huaquin shinanquin? —Pablonun icoinra huaa futsafo shara huaa cuscacai nocorifi shara huashoanmaran, —ishoncai man uhuunoa yoitiroma. Un icoinra huaa futsafo ato shara huashoan cuscan nanscarifi huaquin un mato shara huafafaini. Uncai mato ahua fianpaimisima. Unricai mato fucash huamisima. —Ua pimafain ua sahuumacahuuncai, —un mato huamisima. Ascacun ua rau huacapun.
2CO.12.14	Munfin mato ano cai rafuaquin. Mun itisharashu natian afanan un mato ari cai. Un amisi cuscacai afanan un mato yocaquin fucash huaima. Uncai matona fipaitama unrocon mato fuchipaicoin. Shinancapon. Facufoancai apa yafi ahua pimamisima. Ascan ahua futan apacaifin aton facufo pimamisiquin. Ascan manfin uhuun facucoinfo cuscaraquin. Ascan uncaifin mato Diospan tsain tapimasharaquin uhuunoashu man isharanon.
2CO.12.15	Ascancunfin nantifi un ahuara ya cuscan un mato inanfain ufiri un inanmui man Jesús tanasharanon. Ascacun un mato noiquin finacoinfiaitocai man ua noiquin finacoinma. 
2CO.12.16	Atirifoan uhuunoa yoiquiraca isca huafo, —Icon Pablon noco ahua yocayamafiaquin noco paran. Noco ahua fianyamafiashon noco fomanran, —ishonraca man yoimisi. 
2CO.12.17	¿Nan nocofunufo un matoqui nichini nanfohuunshon unmun mato paran maton pui fianshquin? 
2CO.12.18	Un Tito yoini isca huaquin, —Corintofo ano catahuun, —un huani. Noco futan icoinra huaa futsafori un matoqui nichian. ¿Titopamun mato paran matona fianshquin? Ma. Man manfin tapiaquin Titopacai matona fianpaimisima. Un matofu imisi cuscan arifi matofu ica. Non nanscara rafu matohuun noiquin. Mato shara huashopai Diospan Yoshin Sharahuunoashu noco rafu non matofu imisi.
2CO.12.19	—Man shinan raca un mato yoiai cuscan man uhuunoa shinansharanon, —ishon un mato yoi. Ma. Anoricaima. Upa Diosin nan un yoiai cuscafin ua nicaquin Cristo ua yoimai cuscan un mato yoiaiton. Uhuun yoramishtichin nan un mato yoia cuscan un mato shara huapai Jesús shinain cuscan huaquin marifi nannorisi man shinanon.
2CO.12.20	Ascacun un matoqui nocoshon oinpai man chaca shatushon Jesús tanasharanon. Un matoqui nocoshon oian man chaca shatuyamacun uhuun nomuran un omitsiscatiro. Un matoqui chipo nocoaitian manraca fochishmanantanancai futsa finonmapai aqui sinacai samamashta sinacucahuanmisifo icai asca huaquiraca, —Norus fusti tapishara. Tsoa futsafoancai non tapishara cuscan tapiafomaran, —icain. Nannori yoitiacanashu chaca huatanancain yoiti huatanancain cacapaimisi icain man nannorisi shinanquima. Man nansca huainofin un ratuicain. Man asca huaquin chaca shatuyamashu man ua oinpaiyai cuscacai un ascatiroma. Man uqui unimaquin ua oinpaifiaquin man chaca huaino un matoqui unimatamarocon un fasi mato shinain omitsiscatiro. Man nanscaiton un mato oinmanaquin.
2CO.12.21	Man asca huainofin un matoqui nocoaitian un ratuicain. Maton nomuran man ahuarafo shinanchacafain maton nomuranshon man chaca huapaiyai cuscan huariaino. Nocofunufoan aton ahuinma fu icaifoanno ainfofori aton funuma fu icaifoanno. Nanscara chaca futsa futsatapafo huafiain man maton chaca shatuashma Diosiqui man afanan nasoyamaino. Un matoqui nocoshon oian man asca huaino un ratutiro. Maton ointaifi uarifi Diosin matohuunshon ua rafimashquin. Man acai cuscahuunoashu un fasi omitsiscatiro. Ascacun un uaiyanan mato oinmai.
2CO.13.1	Mun mato oinqui rafu huaa. Natian un afanan mato oincai. Diospan tsain noco yoiquin isca huani, —Tsoan yoiquin isca huai, “Nanton chaca huaran,” ishon yoiaino. Rafu non fustiton nannorifosi yoiaino iyamarai rafutan nannorisi yoiaino non icoinra huatiro, —ishon Diosin tsain cununi. 
2CO.13.2	Un matofu iyoshon un mato yoini man chaca huanonma. Natianrifi un afanan mato yoi. Un matoqui nasoshon oian tsoan aton chaca shatucunma un ato oinmashquin. Tsoashtacai un finonmashquima.
2CO.13.3	Manraca tapipaicai Criston uhuunshon mato yoiaiton. Iconquifin man tapicai. Man samamashta tapitiro. Un mato shafacafi ismatiro. Uncai mato ipaitsi yoima Cristohuunshon un mato yoi. Cristocai mato fuparanima tapimanama mutsisipacoincain mato tapimai man maton chaca shatunon. 
2CO.13.4	Icon Cristo nocohuunoashu ihui coyan iquinanqui mastaifono nocofunu fupashcoin ini. Nocohuunoashu naicain afin numanima. Nafianishaquin natian Diosin ahuun curushhuunoashu man afanan nia. Nanscarifiai nonricai mutsisipama. Afin omitsiscani norifi omitsiscatirofiashu Cristo mato shara huashoan cuscan norifi Diosin curushhuunshon mato shara huafafaini.
2CO.13.5	Ascacun maton nomuranshon shinancahuun. ¿Iconmun man man Jesús icoinra huaa maton chaca shatucoianshu Upa Dios fu ipashcaquin? ¿Man tapicoianmun Jesucristo matofu rafua? ¿Man mumisimun? ¿Man mafiri fuparamuamun? —¿Unfin Jesús ahuun yoracoinquin, —ishon man yoifiashucai man ahuun yoracoinmamun? 
2CO.13.6	Man manfin ua oinquin tapiaquin un Cristo ahuun yoracoincun. Nan man icoinra huapainon. 
2CO.13.7	Un mato Upa Dios cufishomisi man chaca huanonma. Nocohuunoa shinansharanonfo ishoncai un Upa cufimisima. Isca huaquin futsafoan nocohuunoa shinantirofo, —Pablon yafi afu rafuafoancai ato yonoshosharafomaran, —ishon nocohuunoa yoifiacanashu. Ascacun marifi man Jesús tanasharaino fasi sharacoin itiro.
2CO.13.8	Noncai ahuara iconcoin shatumatiroma. Non asca huapaitamarocon Diospan tsain iconcoin non afohuunoa futsafo yoisharapai. 
2CO.13.9	Ascano non ahuamaran ishon shinanfiacaquin man Jesushuunoashu isharacoiainno non fasi unimacointiro. Ascan non mato Upa Dios mato cufishona man nan cuscara sharacoin inon. 
2CO.13.10	Ascacufin un mato isca huaquin cunushona cuscan. Un matoqui nocoshon oian man Cristo tanasharacoincun un ointoshinon. Uficoin un mato muran cayamaquin un mato cunushoquin isca huai man nicasharanon. Ascan un matoqui nocoshocai Diospan shinanhuunshocai un mato curushcain yoishquima. Diosicai un mato oimanon ua yonoama. Uroco mato Jesushuunoa shinansharamani.
2CO.13.11	Uhuun tsain unutaqui un mato yoisharapai. Jesús cuscara shara fusti ipaicahuun. Ua nicasharacapun. Nannorisi shinancahuun. Isharacahuun. Man ascaino Diosin matohuun noicoincain mato imasharanon. Ascashon maton ointi unimamanon matofu ishon. 
2CO.13.12	Nantifi yoinonansharacahuun. 
2CO.13.13	Nantifi Jesús icoinra huafo ufu icafoan mato yoisharapai. 
2CO.13.14	Nocon Ifo Jesucristo matohuun ramapai. Nocon Diosiri matohuun noicoin. Diospan Yoshin Shara matofu rafupacunon. Nanti.
2CO.13.14	Pablo
GAL.1.1	Unquian Pablo un mato cunu fomai. Unfi Jesucristo fu rafumisi. Un mato ari caitocai nocofunufoan ua nichinifoma Jesucristo futan Apa Diosin ua nichinifo. Man Furun naafiacun Apa Diosin funimani. Nan rafutan ua mato ano nichinifo. 
GAL.1.2	Nan icoinra huafo nuno ufu icafoan nantififain Jesús icoinra huafo Galacia anoafo mato tsain shara fomai. 
GAL.1.3	Un mato fasi shinain. Nocon Upa Diosin futan Furun Jesucristo matohuun ramapai. Maton ointi mato unimamanon. 
GAL.1.4	Ascacun non chaca huamisihuunoashu Jesús nani noco chaca soashoshquin. Nan maifoti ano yora chacafo muran non ica. Upa Diosin afin apaiyai cuscan nan chacafo murannoa natian Jesús noco numai. 
GAL.1.5	Ascacun, —Dios sharacoinran, —huapanonfo. Amen.
GAL.1.6+GAL.1.7	Ascan Cristo matohuun ramapaiyaino Upa Diosin mato catonni. ¿Upa Diosin mato catonfianicun tsain futsa nicaquin ahuuscain man samamashta Upa Dios potaimun? Nancai Jesucristohuunoa cuscarama. Nanscaracai tsain futsa sharama. ¡Ohua! Man ascaiton nicai un matohuunshon ointi nocoi. Un shinanraca futsafoan mato amaquiri yoishonafo mato funomashcaquin. Nan tsain sharacai Cristohuunoa cayacafi mato yosiafoma. 
GAL.1.8	Un nan tsain shara mato cayacafi yosimisi. Ascan tsoan mato amaquiri yosiamun un iyamarai ratoran futsan iyamarai Diospan oinmati afu nai muran icaton amaquiri yosiashu omitsiscapanacafo muran fopainonfo. 
GAL.1.9	Un mato yoimisi cuscan un afanan mato yoi. Un na tsain shara Jesucristohuunoa un mato yoimisi cuscan man man icoinra huaa. Ratoranfoan mato amaquiri yosipaiashu omitsiscapanacafo muran fopainonfo.
GAL.1.10	Uncai ufiri curafia huamupaima. Ascatama un Upa Diosin uhuunoa shinanmasharapai nanton ua amapaiyai cuscan huaashquin. Un yorafo uhuunoa shinanmasharapaiyaino uncai Cristo oinmati itiroma.
GAL.1.11	Uhuun yoramishtichin un mato shafacafi tapimapai. Na tsain shara Jesucristohuunoa un mato yoimisi cuscacai nocofunufoan aton shinanma. 
GAL.1.12	Na tsain shara un mato yoimisi cuscacai nocofunun ua tapimanima. Tsoa futsacain ua yosiama. Ascatamarocon Jesucristo uhuun nomuran ua shinanmana cuscan un mato yoimisi.
GAL.1.13	Nocon shunifoan noco yonopaoni cuscan anunifo Judaismon. Urifi nan un tanacoinyopaoni. Nanfin man man nicamisi. Man man tapia nan Jesús icoinra huafo Dios tanasharapaiyaifo un fasi curushcain ato omitsiscamapaoni. Un ato cuyopaicoinpaoni. 
GAL.1.14	Noco shunifo nan Judaismon noco tapimapaiyai cuscan un fasi finonmafain tapifafainpaoni. Uncaifin fasi finonmafain tapifoanfafainpaoni. Uhuun faritiri un ato finonmacoinpaoni. Un fasi tapiquin finacoinpaipaoni.
GAL.1.15+GAL.1.16+GAL.1.17	Un caiantaima Upa Diosin ua fasi ramapaiquin ua catonni un ahuun yonoshomisi inon. Upa Diosin ua yoimamapaiyai cuscan uhuun caifoma un ato Furun Jesucristohuunoa tapimanon. Uncai nocofunu futsa fu tsainnima ua tapimanon. Upa Diosin afin ua catonnitian un Jesús fu rafumisifo ari catama. Unrocon Arabia mai ano cani. Nannoashu un chipo Damasco pushurasi ano nasoni.
GAL.1.18	Ascano fari rafu non fusti finonyotan un Damasco anoashu ari cani Pedro oinpai. Un quince oshatan un afu iyoni. 
GAL.1.19	Nan Jesús fu rafumisifo docecai un atoqui nocoyonima. Santiago nan noco Ifoan Jesús chipocu fusti un oinni. 
GAL.1.20	Uhuun yoramishtichin ua Diosin oiainno un mato icoinra huamapaifain un mato cunushonai cuscan nan iconcoin. Uncai mato paraima.
GAL.1.21	Tapicahuun un chipo Siria yafi Cilicia mai ano cani. 
GAL.1.22	Nan Cristo icoinra huafo Judea anoafoancai ua oinyomisifoma. 
GAL.1.23	Ua oinyamafiamisishaquin uhuunoa yoiaifoan nicamisifo isca huaquin, —Na nocofunun Pablonun noco omitsiscamapaoni non afanan Jesús icoinra huanonma ishon. Nocorifi cuyopaipaoni. Ascafia natian arifi man Jesús icoinra huaa. Ascashon futsafori icoinra huamapairan, —ishon yoinifo. 
GAL.1.24	Ascashon uhuunoa yoinifo isca huaquin, —Pablonun man Jesús icoinra huaa. ¡Aicho! Diosin fasi sharacoin. Ahuamamishti huatiroran, —ishon yoinifo.
GAL.2.1	Ascano fari catorce finontan afanan un Bernabé fu ari cani. Tito arifi no fu cani. 
GAL.2.2	Diosin uhuun nomuran ua shinanmanai cuscan un atoqui noconi un nocon caifomari nan tsain shara Jesucristohuunoa un ato tapimani. Atirificai un yoinima. Aton niaifofo fusti un ato yoiyoni. Un ato yocani isca huaquin, —¿Un Jesushuunoa yoimisi cuscan man shinan cayacafimun? ¿Unraca ipaitsi yoimisi? Man shinain cuscan ua tapimacahuun, —ishon un ato yoini. 
GAL.2.3	—Shara. Min ato yoia cuscan cayacaficoinran, —ishon ua yoinifo. Tito ufu oaiton Israelicuma, —Foshqui rupa shatuhuu, —tsoan huanima. 
GAL.2.4	Futsafoan nannoshon yoinifo isca huaquin, —Norifi non Jesús icoinra huaran, —ifiacashocai tsoan icoinra huacoinnafo inima. Nanfoanri yoinifo isca huaquin, —Tito arifi foshqui rupa shatutiroran, —ishon yoinifo. Anori yoiyamafoannocai tsoan anori shinan icuanima. Nanfo no fu ichanannifo. —Norifi non mato cuscararan, —ishon noco shinanmapaicani. Ascashon noco fomanpaicani. Non Jesús icoinra huashu noncai ahua futsa yopaima isharashquin. Ascafia nanfoan yoinifo isca huaquin, —Noncai Moisés cununi cuscan ayamashu non Dios fu itiromaran, —ishon noco yonopaicani. Ascashon nanfoan afanan noco oinmati cuscara imapaicani non Jesucristo fustisi tananonma. Moisés yononi cuscan tananonfo ishon. 
GAL.2.5	Nanfoan noco yonopaiyaifo cuscacai non ato tsain fusti non nicayoama man iconcoin Jesucristohuunoa tapiai cuscan funononfoma.
GAL.2.6	Uncai catontan niaifofosi noima ahuamafori nanscari huaquin un noicoin. Nanscarifi huaquin Diosicai nocon fusohuunshon noco onainma noco shafacaficoin onancoin. Ascacun Jesús fu rafumisifoan ua isca huacani, —Min Jesushuunoa yoimisi cuscan shara tsain futsa yopaimaran, —ishon ua yoinifo. 
GAL.2.7	Ascan Diosin Yoshin Sharapan Pedro catonni Jesús fu rafumisi inon. Ascashon nocon caifo Israelifo Jesushuunoa ato tapimanon. Nanscarifi aquin uarifi catonni un afu rafumisi inon. Ascashon uhuun caifoma urifi un ato yoinon.
GAL.2.8	Ascashon Upa Diosin Pedro catonni afu rafumisi inon. Nocon caifo muran nichini. Jesushuunoa ato yoiaiton Upa Diosin Pedro mutsismani ahuun curushhuunshon ato yoinon. Nanscarifi aquin ua catonni afu rafumisi inon. Ascan nocon caifoma muran nichini un ato yoinon. Un ato yoiaiton ua mutsismani ahuun curushhuunshon un ato yoinon. 
GAL.2.9	Ascano Upa Diosihuunshon un nocon caifoma yoiaiton nicaquin nan Santiago non Pedro non Juan atishon ua Bernabé yafi muninifo. Ascashon noco yoiquin isca huanifo, —¡Aicho! Non nocon caifo Jesushuunoa yoimisi cuscan marifi futsafo yoitiro. Nocon Ifo yonoshosharatacahuun. Nonfin nocon caifo fusti ano camisi ato yoishquin. Ascan manfin caifo futsafo ari catiroquin. 
GAL.2.10	Man nunoashu nasoaitian ahuuomafohuun ointiaquimayamacahuun. Nan pui non mucua foshotiroran, —ishon noco yoiafo. Nicai un unimacoian. Untsi nanscari huapaiyamai.
GAL.2.11+GAL.2.12+GAL.2.13+GAL.2.14	Ascanfiashon Pedro Antioquía pushurasi ano nocotan chaca huatishoni. Noco caifoma futan piyoni. Chipo Santiago fu rafuafo Antioquía ariashu nocoqui funifo. Nocotoshiaifoanno Pedronun afanan ahuun caifofosiyashon pini. Pedronun ahuun nomuran shinanquin isca huani, —Uhuun caifo Santiago anoashu funifo. Ascashocai nocon caifoma futan piinifoma. Ascan uhuun caifoma futan un piyaino uqui shinanchacatirofo. Ascano un afanan ato futan pitiromaran, —ishon Pedronun amaquiri shinanni. Ascaiton oinquin un nantifiton ointaifi Pedro yoini isca huaquin. —Mirifi min Israelifiashu nocon shunifoan yonopaoni cuscan man min aquima. Min nocon caifoma cuscara imisi. ¿Ascan ahuuscain natian min nocon shunifoan yonopaoni cuscan min nocon caifomafo min ato tanamapaiyain? —ishon Pablonun Pedro yoini.
GAL.2.15+GAL.2.16	Ascan noncai mani futsa cainnima. Nanfoanfin chaca huamisifo. Nonfin Israelifo cainniquin. Ascafia man man tapia Moisés noco yononi cuscahuunshocai non nocon chaca soatiroma noco Diosin onaintimanonma. Ascatama non Jesucristo icoinra huaiton nocon chaca soashotiro. Non ascaitocai noco onaintimashquima. Moisés yononi cuscan non aitoncai noco chaca soashotiroma. Ascan non Jesucristo fusti icoinra huaiton noco onaintimashquima.
GAL.2.17	Nonfin Cristohuunshon noco chacan soatiroquin noco onaintimanonma. Nanscara man non tapifiashu nofiri non chaca huamisi. ¿Non chaca shatucoinyamacumun Cristo noco chaca huamapaiquin? Ma. Ascara shinanchacapacuyamacahuun. 
GAL.2.18	Moisés noco yononi cuscan man non tapian. Ahuunoashucai non Dios fu nipatiroma. Jesús fustiton nocon chaca soashotiro non afu nipanon. Nan non icoinra huai. Ascano Moisés cununi cuscan afanan nasopaiashu non funotiro Dios fu ipashquin. Non afanan nasoquin non oinmani non noco chaca shatucoinshoma.
GAL.2.19	Ascan Moisés yononi cuscan ayamaquin mun tapini uncai afohuunoashu isharatiroma. Un ascainocai Upa Diosin uqui unimatiroma. Ascacun nanfohuunshon un tapini Cristo fusti un icoinra huaino Upa Diosin uqui unimatiro. Ascashu un ahuun yora itiro. Ascan natiancai un afanan Moisés yononi cuscahuunoa shinanpainacama ua nimapacunon. Afanan ascara shinantama un Dios fusti fu rafui isharashquin.
GAL.2.20	Nocon Ifo Cristo ihui coyan iquinanqui mastafoanno nani cuscan urifi un afu naa cuscaracoin ini. Ascacucai natian un ipaoni cuscan un afanan aima. Un Jesús icoinra huataima un ipaoni cuscacai un afanan aima. Cristo Diospan Furunmun ua noicoin afin ipaiyai cuscan ua nashoni. Ascacun un icoinra huaino natian Cristo unfu rafucacaini a cuscara ua imashquin. 
GAL.2.21	Ascan Upa Diosin Furunhuunshon uhuun chaca ua soashoni un afu nipasharanon. Uncai ahua futsa shinanmisima nipasharashquin. Nan fusti un shinanmisi. Moisés cununihuunshon nocon chaca non shatutiroanocai Dios fu nipanon Cristo noco nashocuanima. Ipaitsi noco nashoncuani.
GAL.3.1	Uhuun yoramishtichin Galacia anoafoan manfin nison cuscarafoquin. ¿Tsoan mato amaquiri yosiamun? ¡Ohua! ¿Tsoan mato paramun man afanan shinansharanonma? Ascan nonfin mato cayacaficoin yoimisi Jesucristo mastafoanno matohuunoashu nani. Non mato tapimasharafiamisicun mancaifin tsain amaquiri shinanmisi.
GAL.3.2	Nan fusti un mato yocapai man ua cumasharanon. ¿Moisés noco cunushoni cuscan tanashon man Diospan Yoshin Shara fia iyamarai nan tsain shara Jesucristohuunoa man icoinra huashon man fiamun? 
GAL.3.3	Man Diospan Yoshin Sharahuunoashu Jesús mato imapaiyai cuscan man ayopaoni. Ascafia natian man shinanqui isca huaa, —Moisés noco yononi cuscan aashu non isharatiroran, —man ica. ¡Ohuashta! ¿Ahuuscain nisofoan shinanmisi cuscan man shinainmun?
GAL.3.4	Man Jesús tanasharaiton mato omitsiscamapaonifo. Ascashon man Diospan Yoshin Sharahuunshon Jesús tanasharamisi. Natian afanan Jesús fusti tanayamaino man ipaitsi Jesushuunoashu man omitsiscapaoni. Ascayamapainon. 
GAL.3.5	Man nicamisi cuscan man man icoinra huaa. Ascacun ahuun Yoshin Shara mato inanfain tsoan oinyonima cuscara shara mato ashomisi. Moisés cununihuunshomaquian.
GAL.3.6	Nocon shuni Abrahamhuunoa shinancapon. Abrahamfin Diosin yoiyoni cuscan icoinra huaniquin. Ascaiton Diosin yoini, —Mian icoinra huacun un min chaca soashona min ufu ipanon, —ishon yoini. 
GAL.3.7	Ascacun tapisharacahuun. Nan icoinra huafoti Abraham facu cuscarafo. 
GAL.3.8	Upa Diosin inonpacoai cuscan tapiyoni nocon caifomafoanrifi Dios icoinra huaifoan aton chaca soashofain ato imasharashquin. Ascaifoanno atoqui fasi unimacoinni. Diosin Abraham yoiyoni isca huaquin, —Un minhuunshon manifoti un ato shara huashquiran, —ishon Diosin tsain cununi. 
GAL.3.9	Ascashon Abraham icoinra huamisicun Upa Diosin a shara huashomisi. Nanscarifi aquin icoinra huafoti ato shara huashomisi.
GAL.3.10	Ascan Diosin tsain cununi isca huaquin, —Moisés cununi cuscan ayamacanashu omitsiscai unupacunacafomaran, —ishon cununi. Tsoacai Moisés cununi cuscacoin amisima. Ascacufin ratoran futsan shinanquin isca huai, —Moisés cununi cuscan un aino Upa Diosin uhuun chaca ua soashotiro un afu ipanon, —ishon anori shinanfiaicai ascacointiroma. 
GAL.3.11	Tsoan Upa Dios icoinra huaitonfin ahuun chaca soashofain imasharatiroquin. Ascan tsoan Moisés yononihuunshon aton chaca soapaiquin shinantiro isca huaquin, —Moisés yononi cuscan non ainton noco imasharatiroran, —ifiaifoancai Upa Diosicai Moisés yononi ahuunshon ato imasharatiroma. 
GAL.3.12	Ascacun man nonfin tapiaquin Jesús fusti non icoinra huashu non Upa Dios fu ipatiro. Ascan Moisés noco yononi cuscahuunoacai ascarama. Moisés noco tapimaquin isca huani, —Nantifi Diosin noco yononi cuscan nantishotapiquin non acacainyamai non Dios fu itiromaran, —ishon cununi.
GAL.3.13	Ascan Moisés noco cunushoni cuscan non ayamaiton Upa Diosin noco onaintimashquiran ishon cunufiani nococairocon finonmacufoantan Furun onaintimani. Nocohuunoashu omitsiscani. Diospan tsain cununi isca huaquin, —Ratoran futsa ihuiqui mastaifo nanrifi Upa Diosin onaintimai omitsiscanon, —ishon cununi. Ascan non chaca huamisiano Cristo nocohuunoashu ihui coyan iquinanqui nani. Noco nashoyamanicun non omitsiscapacuana. 
GAL.3.14	Ascan Upa Diosin Abraham shara huani cuscan Israelimafori Jesucristohuunshon ato shara huashquin. Ascacun nan icoinra huafoti ato yoiyoni cuscan ahuun Yoshin Shara ato ya rafumatiro. Ascan Cristo noco nashoni Apa Dios fu non ipanon. Nantifi Diosin Abraham yoiyoni cuscan icoinra huaa Israelimafori ato inanshquin.
GAL.3.15+GAL.3.16	Ascacun uhuun yoramishtichin natian non amisi cuscahuunoa un mato iscara tapimai man tapinon. Afu nocofunu ahuara yoiyoshocai shinan futsatiroma manmain ahuun anu cunushon. Nanscarifiai Upa Diosin Abraham yafi ahuun funa fusti yoiyoni. Ahuun funa ichapafohuunoacai yoiyonima. Abraham funa Cristo fustihuunoa yoiyoni. 
GAL.3.17	Un mato shafacafi yoinon. Upa Diosin Abraham yoiyoni cuscan cuatro ciento treinta fari finontan Diosin Moisés yononi. Diosin Moisés yonofiani Abraham yoini cuscan ointiaquimama. Nan yoini cuscafin aiquin. Ascashocai Upa Diosin shinan futsanima. Nan yoiyoni cuscafin man amisiquin. 
GAL.3.18	Upa Diosin Abraham yoiyoni cuscan icoinra huaiton chipo Upa Diosin Abrahamhuun noicoinquin cashman ashoni.
GAL.3.19	¿Ascan nanscaracumun ahuuscai Moiséshuunshon Upa Diosin noco yononimun? Un mato tapimanon. Upa Diosin Abraham yoiyoquin tau huani. Ascashon chipo Upa Diosin yononi cuscan Moisés cununi nantififain tapinonfo. Ascafia yononi cuscacai tsoa ascamisima. Ascatama yoitimashunifo. Ascafia nan Moisés yononi cuscafin tanamisifoqui nan Jesús oaitian. Nanhuunoafin Upa Diosin Abraham yoiyoniquin. Ascan Upa Diosifin ahuun oinmati afu nai muran icafo tapimaquin tau huani nanfoanrifi Moisés tapimanon. Nan ato yonopaiyai cuscan anonfo. 
GAL.3.20	Ascafia Upa Diosicai Abraham ascara yoinima. Ahuun nai oinmatifohuunshon yoiyamafain yora futsafohuunshonricai yoinima. Upa Diosicoinin afi Abraham yoipaiyai cuscan yoini.
GAL.3.21	¿Ascan Upa Diosin inonpacoaifo yoiyoni cuscan yafi Moisés yononi cuscan ascaracoin shinainmamun? Ma. Upa Diosin tsaincai rafuma. Upa Diosin Moisés yononi cuscahuunshon noco nimapacutirocun nanfohuunshon nocon chaca soashocuana non a cuscara shara inon. 
GAL.3.22	Ascafia Upa Diospan tsain cununi isca huaquin, —Nantifi manifotifoan man non chaca huamisi. Ascashu nantifi yorafo nocon chacahuunoashu non cunu muran iquia cuscaracoin, —ishon cununi. Jesucristo non icoinra huacun arus fusti noco caimatiro afanan chaca nocon ifo inonma. Nanscaracoinfin cununi.
GAL.3.23	Ascashon noncai icoinra huayonima. Ascacun Cristo oataima Moisés noco yononihuunoashu non cunu muran iquimamua cuscarafo. Ascan nan Cristo oaitian non icoinra huacun noco caimanano afanancai non cunu muran iquia cuscarafo itiroma. 
GAL.3.24	Ascacun non tapitiro Upa Diosin apaiyai cuscan Moisés noco yononi nocon Ifo cuscara iyopaoni. Nanhuunshonri non tapiyoni non icoinra huacun nocon chaca soashofain noco imasharashquin. 
GAL.3.25	Non ascafiapaoniano Cristocoin nocoanocai non afanan Moisés yononi cuscan nocon Ifo itiroma noco iquinon.
GAL.3.26	Natian nantifi Jesús icoinra huafo Diospan facufo. 
GAL.3.27	Man manfin unu muran iquimamuaquin maton chaca shatuashu Jesús cuscara shara iishquin afu ipashquin. 
GAL.3.28	Upa Diosin Cristohuunshon nantifi manifoti anoafo noco nanscarafosi oin. Uhuun caifo Israelifo yafi Israelifoma non yonomatifo yafi yonomatimafori non nocofunu yafi ainfofori nanscarafosi noco oin. Jesucristo noco Ifo icaino non ahuunoashu yora fusti cuscara itiro. Ascan nantifi icoinra huafotifin non ahuun yorafo. 
GAL.3.29	Ascan man Cristo ahuun yorashu marifi man Abraham funafo itiro. Ascaino nantifi Upa Diosin Abraham yoiyoni cuscan matonnari itiro.
GAL.4.1+GAL.4.2	Ascatan un mato afanan ahuara futsa mato tapimanon. Apa naano furunmun nantifi fitiro. Ascafia facu yosiyocuma iyoafofoan yonotirofo. Nantifi apana ahuunarifiacun non facu yonomati cuscara iyotiro iyoafoan yonomayotiro. Apan mai cushumisifoan facu pushco yonoyotirofo nan apan yoini cuscan ahuun fari nocoano pushcoaitian. 
GAL.4.3	Nanscarifi aqui non Cristo Ifo huataima norifi non facu cuscara. Nocon shunifoan noco yonopaiyai cuscan noco yonoyopaoni. Ascashu non aton yonomati cuscara non ipaoni. Nan icoinra huamafoan amisifo cuscan noco nanscarifi huamapaonifo non aton yonomati cuscara inon.
GAL.4.4+GAL.4.5	Ascatan Upa Diosin nan yoinitian Furun nichini noco cuscara cainon. Ainfoan shaqui murannoashu cainni. Moisés nocon yorafo yononi cuscan arifi nicapaoni. Ascafia nanrifi nuno mai ano oni nocon shunifoan noco yonopaoni cuscan non afanan ato yonomatifo cuscara itamarocon Diosin ahuun facu iyoafofo cuscara noco imanon. Nanscacufin mai ano oniquin. 
GAL.4.6	Icon manfin natian Diospan facufoquin. Nanscacun ahuun Yoshin Shara nocoqui nichini ahuunshon nocon nomuranshon Dios yoitiro isca huaquin, —Upashtan minfin uhuun Upacoinquin, —ishon non yoitiro. 
GAL.4.7	Ascacucai man afanan yonomatifo cuscarama. Natianfin man ahuun facufoquin. Ascan Upa Diosin ahuun facufo inain cuscan matorifi inanshquin. Jesucristohuunshon noco inain.
GAL.4.8	Man iscapaoni Diosicoin tapiyoashuma. Ahuarafo diosicoinmafiacun nanfoan aton yonomati man ipaoni. 
GAL.4.9	Man ascafiapaoni natian man man Dioscoin onancoian. Ascan Upa Diosin finacoinquin mato onancoian. Man man Dios onanfiashu ahuuscain afanan man ipaoni cuscan man afanan aton yonomatifo man ipaicain. Nanfoancai mato imasharatiroma. 
GAL.4.10	Maton shunifoan yononi cuscan man man afanan amisi. Ascashu man aton fusiti shafa fusicain fusiti oshuri fusicain fusititian fusicain aton fusiti fari nocoano atofu man fusimisiquin. Man shinanquin isca huaa, —Non fusititi atofu fusiaiton Upa Diosin nocoqui unimatiro nocon chaca noco soashoniran, —ishon man fasi amaquiri shinanmisi. 
GAL.4.11	Ascacun ¡Ai timafin! Un matohuunshon shinancoin. Un mato curushcain yonoshopaoni. Un mato Jesushuunoa tapimafiani unraca ipaitsi mato tapimapaoni.
GAL.4.12	Uhuun yoramishtichin ua nicasharacapun. Uncai Moisés cununi cuscan afanan tanaima uhuun chaca soanon Dios fu ipashquin. Man Jesús icoinra huaitian Moisés cunushoni cuscacai afanan tanatama Jesús icoinra huaa cuscan urifi nansca huaa. Un Jesús tanai cuscan uhuunri caocahuun. Un matofu ipaoni chaincai man uhuunoa shinanchacapaonima manrocon ua shara huafafainpaoni.
GAL.4.13	Un isinin iquin matoqui nocoi tauni. Upa Diosin ua nitun huani un mato Jesushuunoa yoinon. 
GAL.4.14	Un isin chacacoin fuchifianocai man umaquin ipainima. —Pablon ahuun isin suyacoin. Noncai afu ichanainmaran, —mancai anori imisima. Ascatama man ua noicoinmisi. Un mato yoiai cuscan man ua nicasharapaoni. Ascashon nan Diosin oinmati afu nai muran ica nan Jesucristocoin noia huaquin man ua shara huamisi manri ua fasi cushusharapaoni. 
GAL.4.15	Un mato yosini cuscan man fasi unimacoinpaoni. Ascan ahuuscaimun natian man ipaoni cuscan man unimaimacai. Man man shinainmun man ua noipaoni. Un ahuara yopaishta man ua inanpaoni. Asca atisharacun maton furo futsucumutan man ua inancuapaoni. 
GAL.4.16	¿Un mato icon yoifiamisimun non noincasmatanaincai?
GAL.4.17	Moisés cununi cuscan futsafoan mato yosipaicani. Nanfoan amaquiri shinainfo cuscan fasi matori amaquiri shinanmapaicani man ato cuscara inon. Nanfoan apaiyai cuscacai matona sharama. Ascashon nanfoanri noco pashcanan huapaicani man afanan ua nicatamarocon nanfoan mato yosiafo cuscan man fasi ato tananon. 
GAL.4.18	Ratoranfoan mato shara huaifoanno shara itiro. Un matofu iyamafiano mato shara huafori fasi sharacoin itiro. Jesushuunshon mato shara huafori sharacoin itirofo.
GAL.4.19	Uhuun facufoan un fasi mato shinancoin. Ascacun un mato tapimai. Ainfo facu caiantaima isin muyotiro. Ahuun facu caishocai afanan isin mutiroma. Unimai. Nanscarifi aquin man Cristo tanasharacoinyamaiton un matohuunshon isin mutiro. Criston ahuun Yoshin Shara maton nomuran man nanucoianno afanancai un matohuunshon isin mutiroma. 
GAL.4.20	Un tapiama ahuuscaquimain man afanan amaquiri shinaincain. ¡Ohuashta! Un matofu ipainon un mato yoipaiyai cuscan cunun yoitamarocon uficoin un mato yoicoinnon.
GAL.4.21	Moisés cununi cuscan tanapaimisifoan afanan ua nicacahuun un mato yoinon. ¿Moisés noco cunushoni cuscan man tapiamamun? 
GAL.4.22	Isca huaquin cununi. Abraham facu rafuya ini. Futsa ahuun yonomati futan facu ani. Nan futsa ahuincoin futan facu ani. Nan ahuincoincai tsoan yonomati inima. 
GAL.4.23	Nan yonomati ahuun anu Agarcai yoshafoatai inima. Nantifi facu cainmisifo cuscari ahuun facuri caini. Abraham ahuincoin yoshafoshtan facu nanutiroma. Ascafiacun Upa Diosin Abraham yoiyoni isca huaquin, —Min ahuinin chipo furonanfacu nanushquin. Ascashu cainsharashquiran, —ishon inonpacoai cuscan yoiyoni.
GAL.4.24+GAL.4.25	Diosin ainfo rafuhuunoa noco ahuara futsa yosipai. Ato shara huashononpacoai cuscan ato yoiyoni. Nanscarifi aquin yorafoti shara huashopai. Ascano Moiséshuunshon Israelifo yonopaiyai cuscan ato yononi. Ascashon machi ahuun anu Sinain anoshon ato yononi ahuun tsain tanasharanonfo. Moisés yononi cuscan tanasharapaifiacani tsoacai ascacoinmisima. Ascashu ahuun yonomatifo cuscara icafo. Nanfo Agar cuscarafo. Nanrifi yonomati ipaoni. Nan machi ahuun anu Sinain Arabiafoan anu futsa tuqui huanifo Agar huanifo. Agar ari icafo ahuun facufo cuscara. Nanfoan Moisés yononi cuscan tanapaifiaquicai anifoma. Ascashu nanfo ahuun yonomati cuscarafo. Nan pushurasi Jerusalén ano icafoan aton ahua cuscara.
GAL.4.26	Ascafia Upa Diosin icari anuqui futsan Jerusalén funaran ishon anunifo. Nanri Sara cuscara yonomatima. Ahuun facuforicai yonomatima. Nan Jerusalén funafin nocon uhua cuscaraquin. Nonfin ahuun facu cuscaraquin. Non ahuun facufo icainocai non yonomati itiroma. Moisés yononi cuscaricai nocon ifo itiroma. 
GAL.4.27	Nannori Diospan tsain cununi isca huaquin,
GAL.4.27	“Ainfon minfin toosmaquin. Min facuoma. Miacai facu isin huaiton min mumisima. Ascafia natian min unimatiro. Min oi ashcafinin unimaquin min ato yoitiro. Un chipo mato facu ichapa inanshquin. Nan ainfo yonomati facufoyafia mincaifin finacaia facu ichapayacoin ishquiran,”
GAL.4.27	ishon cununi.
GAL.4.28	Ascatan uhuun yoramishtichin manfin Isaac cuscaraquin. Upa Diosin Abraham yoiyoni cuscan ahuun facu Isaac chipo cainni. Nanscarifiai Upa Diosin yoiyoni cuscan man ahuun facufo iishquicai. 
GAL.4.29	Nan yonomati Agar yoshafoataima ahuun facu Ismael cainni. Ascano nan toosma Sarapan chipo yoshafoshtafiashon Diospan Yoshin Sharahuunshon Abraham facu nanumanano Isaac cainni. Ascafia Agar ahuun facu Ismael iyoafiashon Sarapan facu Isaac fucash huaquin omitsisca huapaoni. Nanscarifiai non Diospan Yoshin Sharahuunoashu non Diospan facufo icaino futsafoan Diospan facumafoan noco omitsisca huatirofo.
GAL.4.30	Ascan Diospan tsain cunuquin isca huani, —Min facu Isaac un inanshquiain cuscacai Agarpan facun fitiroma. Ascacun mato anoshon ahua yafi ato nichicahuun afanan matofu inonfoma, —ishon Upa Diosin Abraham yoini. 
GAL.4.31	Ascacun norificai non Moisés yononi cuscahuunoashu non ahuun yonomatima. Noncai nan ainfo ahuun yonomati cuscarama. Nonfin ainfo yonomatima nan Sara ahuun facu cuscara. Non Dios icoinra huashu non tsoa yonomati itiroma. Non ahuun facufo itiro.
GAL.5.1	Ascacun Cristo nocohuunoashu naani afanan Moisés cununi cuscan non tananonma. Ascatacai afanan cununihuunoashu ato yonomatima. Cristo fustihuunoashu non isharatiro. Ascacun Cristo cachiquiri huayamacahuun. Man ipaoni cuscan afanan ayamacahuun. Nocon shunifoan cununi cuscan afanan afoqui nasoyamacahuun ato yonomatifo iishcaquima.
GAL.5.2	Un mato yoiai cuscan ua nicasharacahuun. Manraca shinanquin isca huai, —Un foshqui rupa shatucuma uhuun chaca ua soashotiroma un Upa Dios fu nipanon, —ishonraca man shinan. Man anori shinaintocai Jesús mato chaca soashotiroma Upa Dios fu man nipanon. 
GAL.5.3	Afanan un mato shafacafi yoipai. Ratoran futsa man foshqui rupa shatupaimun Dios fu nipashquin. Tsoan anori shinanquifin nan Moisés cununi cuscan tanacointama onanshta amaquiri shinan tanashucai Dios fu nipatiroma.
GAL.5.4	Moisés cununi cuscan fusti man tanaiton maton chacafo soashotiroma. Ascashu man afanan Cristo fu rafuima. Upa Diosin matohuun ramapaifiaino man man Cristo pota. Ascacucai mato ahuusca huatiroma mato chaca soashona man afu ipanon. 
GAL.5.5	Ascatama. Diospan Yoshin Sharahuunshon man non tapia Cristohuunshon nocon chaca soatiro Diosin nocohuun shinansharanon. Nan non icoinra huamisi. 
GAL.5.6	Non foshqui rupa shatu iyamarai shatuama nanscara rafu. Afoancai nocon numatiroma Cristo cuscara non inon. Non Jesucristo icoinra huashon non futsafo noicointiro. Nan fusti non yopai.
GAL.5.7	Man Jesús tanasharayopaoni. ¿Ascan tsoan mato amaquiri shinanmamun un mato iconcoin tapimapaoni cuscan man afanan nicasharanonma? 
GAL.5.8	Diosincai mato anori yosiama. Diosin mato yoimana Furun man icoinra huanon isharashquin. 
GAL.5.9	Mato muranshon fustiton amaquiri mato yosiaino nan fustihuunshon nantifi mato shinanchacamatiro. 
GAL.5.10	Un Diosin cufifain Jesús icoinra huaiton marifi un shinain cuscan afanan shinanshquicain. Tsoan mato amaquiri yosiquin fucash huaifin Diosin onaintimashquiquin.
GAL.5.11	Uhuun yoramishtichin atirifiton man uhuunoa yoiqui isca huaa, —Nan Pablorifi yosimisiquin non foshqui rupa shatuamashucai Diosin yononi cuscacai non aimaran, —ishon yoiafo. Ma. Ascaracaima. Uncai anori yosimisima. Un anori yoiaiton ua omitsiscamacuanafoma. Ascafia un yoimisi Jesucristo ihui coyan iquinanqui mastanifo. Noco nashonihuunshon nocon chaca soashonon Upa Dios fu nipanon ishon un yoimisi. Atirifi nan nicaquin ua omitsiscamamisifo. 
GAL.5.12	Ascan futsafoan mato yoimisifo isca huaquin, —Man foshqui rupa shatuyamashocai man Dios icoinra huaimaran, —ishon mato shinanchacamamisifo. Nannori yoiqui mato fucash huamisifo. Afanan matofu iyamapainonfo.
GAL.5.13	Uhuun yorafoan Jesucristohuunshon ahuun tsain fusti natian tanacahuun. Ahua futsan mato yonotiroma man yonomatifo inon. Ahua futsan mato yonoyamafiaiton chaca huayamacaquin. Jesús mato numafiano, —Natian nofin apaiyai cuscan non huatiroran, —iyamacahuun. Ascan noinancahuun. Ahuun noiquin shara huacahuun. 
GAL.5.14	Non yorafo ya noinanshu nantifi Diosin noco yononi cuscan non aicai. Diosin noco yononi isca huaquin, —Mafiri man musu huamuai cuscan nantifihuun noicoincahuun, —ishon cununi. Nan man ascaifin nantifi Diosin yononi cuscan man aicai. 
GAL.5.15	Man nantifia noinanyamashu chaca huamisi man iquin. Ascan oinfain. Yoiti huamitsayamacahuun. Chaca huaa tananyamacahuun. Man ascainocai afanan ichananpaitirofoma. Ascashon Jesús cachiquiri huatirofo. Chaca huatanashu man funocointiro omitsiscashquin.
GAL.5.16	Ascan un mato yoi Diospan Yoshin Shara nicacoincahuun ahuunoashu isharashquin. Afin mato yoitiro raqui cacaimain man ahuuscaicain. Nicacoinshocai afanan man apaoni cuscan maton nomuranshon ahuara chaca huapaifiaquicai man aquima. 
GAL.5.17	Non nocon nomuranshon non chaca huapaiyai cuscacai Diosin Yoshin Sharapan anori shinantiroma. Ascashon ahuun Yoshin Sharapan noco amapaiyai cuscan noco nomuranshon non shinanchacafiain noncai ascapaitiroma. Nocon nomuranshon non shinanpaoni cuscaracai Diosin Yoshin Sharapan ahuun shinan cuscarama. Asca nofin non apaiyai cuscacai non huatiroma. Non chaca shinanpaoni cuscan non ayamaquin Diosin Yoshin Sharapan nocon nomuran yoia cuscan non nicacointiro. 
GAL.5.18	Ascafia Diosin Yoshin Shara no fu rafuaino Moisés yononi cuscan afanan nocon ifo itiroma noco yonoshquin.
GAL.5.19	Noco nomuran non shinanchacamisi cuscan nantifi shafacafi ointiro. Nan chacafo non tanashu non chaca huaquin isca huatiro. Furomacoin icain ahuara chacafosi nocon nomuran shinanfafaimisi icain rafitama ahuinma fu icain ainfofori ascarifi ainfono aton funumafo ya imisifo icain 
GAL.5.20	Diosicoinma, —Nan uhuun Diosiran, —ishon yoifain shointi fusti tapifain noincasmamitsacain yoiti huaquisi futsafo pashcaquin futsafain futsafo finonmapaimisi icain ipaitama sinacucahuamisi icai afi apaiyai cuscan fusti shinanmisi icain tsain chipumisi icain tsoa futsacain noco cuscaramaran ishon yoifain futsafo noisharayamafain. 
GAL.5.21	Futsan ahuara fianpaifain, rutumitsamisi icain, paunmisi icain, monoyanan pauncain nanscarafoansifin chaca huacaniquin. Un mato yoiyomisi cuscan oinfain. Ascara chacafocai Upa Diosin nantifi iquina ano nocotiroma afu iishquin.
GAL.5.22	Ascafiacai Diosin Yoshin Shara noco Ifo icaino non chaca huatamarocon non ahuunshon futsafo noicointiro unimacoincain ointi isharacain ahuara ahuuscarafiaino non shinanchacatama tunufain futsafohuun ramapaimisi icain shara huapaimisi icain yoia cuscacoin amisi icain. 
GAL.5.23	Ahuara tapifiashu afiri curanfia huamuyamacai tso fu iquinanpaiyamacai tsain tsii huafain yoimisi icain futsafohuun shinansharafain afin apaiyai cuscan huatama nan Diosin amapaiyai cuscan fusti huamisi. Diosin Yoshin Shara fustihuunshonfin asca huatirofoquin. Tsoa ascaicai afanan tsain futsan yopaima. Nan Diospan Yoshin Sharapan yonoa cuscan man aiquin. Ahuatocai afanan yonotiroma. 
GAL.5.24	Cristo Jesús ahuun yorafoan chaca huapaonifo cuscan ihui coyan iquinanqui man mastanifo aton chaca nantifi cuyonon. Jesús ihui coyan iquinanqui noco nashoni nocon chacafori afu mastai cafisca non a cuscara shara inon. Non chaca huapaoni cuscacai non afanan asca huapaima. 
GAL.5.25	Natian non Diosin Yoshin Shara fu rafuaino nanto noco yoiai cuscan non nicasharatiro. Ascashu noco amapaiyai cuscan non anon.
GAL.5.26	Ascatan non Diospan Yoshin Shara fu rafuashucai non cacapaimisi iyamacain oinmupaimisi iyamacain non itiroma. Man ascaquin futsafo man shinanchacamatiro. Ascara man chacafo shinainno man finononanpaitiro. Ascarafin chacacoinquin.
GAL.6.1	Uhuun yoramishtichin man futsan chaca huaiton oincaquin. Diospan Yoshin Shara tanasharacaquin ahuun ramapaiquin oi tsii huafain yoihuu chaca shatunon. Oinfain. Tsain curushu iyamacahuun. Mafiri man chaca huamutiroquin. 
GAL.6.2	Nantifia noinantanancahuun. Cufishonantanancahuun. Futsan ahuun nomuran omitsiscaiton ahuun ramapaiquin ointi unimamacahuun. Ascashu cushunonancahuun. Futsan omitsiscaiton nan cufishocahuun Jesusquiri shinanmashquin tanasharanon. Man ascaifin nantifi Cristo yononi cuscan man ai cain.
GAL.6.3	Ascano futsan yoiquin —Unfin fasi sharaquin. Uncai tsoa futsa yopaima ua Dios cufishonon, —ishon shinain. Nan cuscara yoracai ahuama. Afiri paramui.
GAL.6.4	Ascafia nofin nocon nomuran non shinantiro non Jesús yonoshosharaimun. Ascan non yonoshosharai tapiashu non fasi unimatiro. Ascaquicai non shinanquin isca huatiroma, —Futsan chaca huai cuscacai un huamisimaran, —ishon non shinantiroma. 
GAL.6.5	Nantififain non chaca huamisi. Ascashori nantififain nocon nomuran non shinantiro non amisi cuscan. Tsoa futsacai Diosin noco amapaiyai cuscan noco huamatiroma. Nofin non atiro.
GAL.6.6	Tsoan mato Diosin tsain yosiaiton nan ahuara yopai cuscan inansharacahuun.
GAL.6.7	Mafiri paramuyamacahuun. Tsoan Diosin tsain potashu, —Diosin ua yoipaiyai cuscan nanscanonquin, —icafin Diosin ato onaintimaiquin. Ahuara non fana nanscaracoin foaicun nan non fitiro. Nanscarifi aquin non Diosin tsain nicasharayamatan non chaca huashu ahuara chaca ahuuscaraino non omitsiscatiro. Ascanfia Diosin noco yoia cuscacoin ashu non isharatiro. 
GAL.6.8	Ascan tsoan ahuun nomuranshon shinanchacafafainquin chipo chaca huatiro. Ascashu omitsiscai finacointiro. Ascano Diosin Yoshin Sharapan amapaiyai cuscan tsoan nan fusti afafainni nanfin Diospan Yoshin Sharahuunoashu nisharapacunaca.
GAL.6.9	Futsafo shara huafafainquin unuyamacahuun. Ascashon isca huaquin shinanyamacahuun, —Mun imafofo shara huayomisi. Natian un ascaima. Afanan un asca huapaima. Nanscanonquin, —ishon anori shinanyamacahuun. Non ascai unuyamacun Diosin afi noco inanpaiyaitian noco inansharashquin. 
GAL.6.10	Ascan ahuuscaraifoan oinquin nantifi shara huafafaincahuun. Finonmafain Jesús icoinra huafo shara huafafaincahuun.
GAL.6.11	Natian uficoin un mato cunushoni. Maficoin oincapon uhuun cunu funupafo. 
GAL.6.12	Futsafoan mato yosipaicani. Nanfoan mato isca huamisifo, —Man foshqui rupa shatuyamashu Diosin yononi cuscan man aimaran, —ishon mato yoimisifo. Nanfoancai yoipaicanima, —Jesucristo ihui coyan iquinanqui mastanifo noco nashonon. Nan fusti non yopairan, —ishoncai yoipaicanima. Ascashon shinanquin isca huacani, —Non yoiquin Jesús fustiton nocon chaca soashotiro. Ascan noncai ahua futsa yopaimaran, —ishon. Non yoiaiton noco omitsiscamatiro. —Ascacucai non anori yoima noco omitsisca huanonfoma, —ishon yoimisifo. 
GAL.6.13	Nanfo man foshqui rupa shatufiashucai Moisés cununi cuscan tsoa ascacoinmisima. Ascafiashon matorifi shatumapaicani ato cuscara man inon. Marifi nan huamisifo cuscan man aiton nanfoan futsafo yoitirofo, —Nafofin nocon tanamisifoquin, —ishon yoitirofo.
GAL.6.14	Unmain anori shinanpacuyamapainon. Unfin tsain shara fustihuunoasi yoipaifafainicain. Nan fusti yoisharapaiqui un isca huai, —¡Aicho! Jesucristo ihui coyan iquinanqui ua nashoni. Ahuunshon fustifi un chaca shinanpaoni cuscan afanan uhuun ifo itiroma. Jesús ua nashoaintian nantianrifi uhuun chaca futsa futsatapafo huapaoni cuscan nantifi nan chacafo afu mastani cuscaracoin. Afanancai ua ahuusca huatiroma, —ishon un shinantiro. 
GAL.6.15	Jesucristo ahuun yorashucai non foshqui rupa shatuyamacai non ai futsutiroma. Ascaracai ahuama. Nonricai sharatiroma. Non Jesushuunoashu fusti non shara itiro. Jesushuunoashu fusti non fiananansharacoin itiro. Nan fustiton noco imasharatiro. 
GAL.6.16	Diosin Yoshin Sharapan Jesushuunoa noco yosia cuscan man acun Upa Diosin mato ointi unimamafain matohuun ramapai. Ascashu man Diospan yoracoin.
GAL.6.17	Ascan uhuun tsain unutaqui un mato yoinon. Uhuun Ifo Jesushuunoashu un omitsiscamisi. Uhuun yoratisho toa ichaparasi oinquin man tapitiro un Jesús yonoshonaiton ua isca huamisifo. Ascacun afanancai tsoan ua fucash huayamacahuun.
GAL.6.18	Uhuun yorafoan nocon Ifo Jesucristo matohuun ramapaiqui mato shara huafafaini. Nanscasi ipanon. Amen. Nanti.
GAL.6.18	Pablo
EPH.1.1	Unquian Pablo, Efeso anoafoan manfin Diospan yorafoquin. Man Cristo Jesús tanasharamisi. Un mato cunu fomai man tapinon. Diosin ua amapaiyai cuscan ua catonni un Cristo Jesús fu rafumisi inon. 
EPH.1.2	Nocon Upa Dios futan nocon Ifo Jesucriston matohuun ramapaiqui matohuunoa shinanquin mato shara huafafaini. Ascashon maton nomuran unimamanon.
EPH.1.3	Non Cristo ahuun yoracun Upa Dios icarishon a cuscara shara noco imano ahuun ahuara sharafoti nocori inanshquin. Ascano nocon Ifo Jesucristo Apa Dios non yoinon, —Upa Diosin min fasi sharacoin. Non mia aicho huairan, —ishon non yoinon. 
EPH.1.4	Mai oni huataima Jesucristohuunshon Upa Diosin noco catonni ahuun yorafo non inon. Ascacun nantifi nocon chaca soashofain nan Furun cuscara shara non inon. 
EPH.1.5	Nocohuun noicoinquin afin apaiyai cuscan noco huani Jesucristohuunoashu norifi non ahuun facufo inon. Nanscara afi fuchipaiyoni. 
EPH.1.6	Diosin Furunhuun noicoincain nocohuunrifi ramapai. Ascashon noco nimasharapacunaca. Ahua futsahuunoashucai nocohuun ramapaima. Aficoin nocohuun ramapai. Ascacufi, —Upan Diosin min sharacoinran, —non huaicai. 
EPH.1.7	Jesús noco nashoni ahuun imi foyanan. Ascan nantorifi nocon chaca soashonano ahuunshon Upa Diosin noco rau huatiro non afu ipanon. Ascacun non tapitiro Upa Diosin fasi nocohuun ramapaicain noco shinanquin finacoinmisi. 
EPH.1.8	Non yopai cuscan onancoian. Ascashon Furunhuunshon noco fasi shara huafafaini.
EPH.1.9+EPH.1.10	Ascano Upa Diosin afi apaiyai cuscacai tsoa tapimayonima. Ascafia noco tapimana nocohuun ramapaiquin nocoqui Cristo nichini. Ascano Upa Diosin afi shinanyoni cuscan Furun Cristo nan nichipaiyaitian afanan nichishquin nantifi ahuun yorafo nai murannoafo yafi mai anoafori ato ichanan huashquin Cristo arus fusti aton Ifo inon.
EPH.1.11	Cristohuunshon Upa Diosin nocorifi catonni non ahuun yorafo inon. Nannori nocohuunoa shinanyoni. Afi apaiyai cuscacoin huashquin. 
EPH.1.12	Ascano non Cristo icoinra huaquin tau huashon non yoiquin isca huanon, —Upa Diosin min fasi sharacoin. Min noco shara huamisi cuscan fasi sharacoin. Tsoa futsacai mia cuscara sharamaran, —ishon non yoinon. 
EPH.1.13	Marifi man Israeliyamafiashon Diospan tsain icocoin nicaquin man man Cristo icoinra huaa. Ascacun maton chaca soashona marifi ahuun yorafo man inon. Upa Diosin yoiyotiani cuscan huafain ahuun Yoshin Shara matoqui nichini mato onanti huaacoinshquin man ahuun yorafocun tapishquin.
EPH.1.14	Ascano nonfin Diosinafoquin. Ahuun Yoshin Shara no fu rafuaiton non tapitiro ahua futsamain noco yoiyotiani cuscan noco inanshquicain. Ratoran shafatafi nan icari noco ihui oshquiquin. Nannoshon ahuara futsa noco yoiyotiani cuscan noco inanshquin. Ascano afanan Upa Dios non yoiquin isca huanon, —Min noco shara huacoinna. Min fasi shara finacoianran, —ishon non yoinon.
EPH.1.15+EPH.1.16	Ascano nan un matohuunoa nicaquin tau huanitian man noco Ifo Jesús icoinra huashon man futsafo noicoinfafainaiton. Ascacun nan un cufiaiti un matohuunshon noco Ifo aicho huafafaini. 
EPH.1.17	Ascan nan nocon Ifo Jesucristo Apa Diosifin nocon Upa Diosiriquin. Afin sharacoinquin. Nanscacun un cufifafainmisi ahuun Yoshin Sharahuunshon man shinansharafain ahuun tsainri man tapisharafain finacoinshon man Jesús onansharanon. 
EPH.1.18	Ascan un mato cufishoquin isca huafafaini, —Upan, aton nomuran cayacaficoin ato shinanmahuu mihuunoa tapisharanonfo. Ato tapimahuun min ato catonniqui mifu ipanonfo. Ascashon min yoiyoni cuscan nan mia icoinra huafoti min icaria tsoan oinyomisima cuscara sharacoin min ato inanshquinran, —ishon un mato cufishomisi.
EPH.1.19+EPH.1.20+EPH.1.21	Diosin ahuun curushhuunshon tsoan oinyomisima cuscara ahuamamishti noco ashotiro. Nan ahuun curushpan Cristo naitian afanan funimani afu nai ariashu niaifocoin inon. Nan Upa Dios icarishon Cristo nantifi niaifofo finoncoian. Nan natian niyoafo yafi inonpacoaifori non nantifi mai anoa icafoti non nai muran icafotiri Jesús ato finoncoianquin.
EPH.1.22+EPH.1.23	Ascan Upa Diosin Furun yononi cuscan nantifi mai anoa manifoti yafi nai murannoafori ato iquinaquin. Ascashon Furun catonni nan icoinra huafoti aton niaifo inon. Nan icoinra huafofin ahuun yoracoin cuscarafoquin. Criston aton mapo cuscaraquin. Nocon mapon non shinantiro. Nan fustiton icoinra huafo yonotiroquin. Noco iquina ahuunshon fusti non atiroquin. Nocon mapomaisicai non nitiroma. Nanscarifi aqui nocon Ifo Jesusmaisicai tsoa nipatiroma. Nantifi icoinra huafo no fu ica. Ascashu no fu rafucacaini noco imapaiyai cuscan non anon.
EPH.2.1	Ascafia mato chacahuunoashucai man Diospan yora ipaonima afu ipashquin. Ascatama maton chaca soashonataima yora naa cuscarafo. Omitsiscapanacafo muran man focuana. 
EPH.2.2	Manfin chaca huapaoniquin. Nan icoinra huamafoan chaca huamisifo cuscan marifi man ato tanapaoni. Yoshin chacafo nai muran icafoan aton niaifo Satanás man tanapaoni. Nanton natian nan nicayosmamisifoan ato nomuran ato shinanchacamamisi. 
EPH.2.3	Nantifi non nicayosmamisi cuscarari ipaoni. Non ahuara chaca huapaiyai cuscan non huapaoni. Non chaca shinanmisi cuscari non huapaoni. Upa Diosin nantifi nicayosmamisifo ato onaintimacoin omitsiscapanonfo. Norifi non ato cuscara chacacaifia nan icaifo cuscan non aiton nocorifi onaintimacuana.
EPH.2.4+EPH.2.5	Non nocon chaca shatuataima non Diosimaqui ifiano Upa Diosin nocohuun fasi noicoincain nocohuun ramapai. Nan Cristo afanan funimani cuscan ahuunshon nocori funimatiro non afu funi cafiscashu non afu nipanon. Non ahuara shara huaa rafanancai noco numaima non omitsiscapanonma. Diosin afin nocohuun ramapaicain noco cashman numa. Ascashon nocon chaca soashona non afu nipanon.
EPH.2.6	Upa Diosin Cristo funimanitian norifi non afu funini cuscaracoin afu nipashquin. Ascacun non afu rafuano Cristo Jesús Diosin icarifia norifi non afu ica cuscaracoin. 
EPH.2.7	Ascan Jesucristohuunshon Upa Diosin nocohuun cashman ramapaicain noco noiquin finacoinshon noco shara huamisi. Ascashon nantifi yorafo ismapacushquin fasi nocohuun noiquin noco shara huamisi.
EPH.2.8+EPH.2.9	Asca afanan un mato yoi. Non ahuara shara huahuu rafanancai noco Diosin numaima non omitsiscapanonma. Diosin afi nocohuun ramapaicoinshon noco cashman numai noco chaca soashoshquin. Ascan tsoacai iscatiroma, —Ufin Dios shara huamisiquin. Ascashufi un Dios fu ipatiroquin, —ishocai tsoan anori yoitiroma. Ascatama non Jesús icoinra huaiton Upa Diosin noco numatiro non afu ipanon. 
EPH.2.10	Diosin noco onihuani non Jesucristohuunshon yonosharashonon. Noco oni huataima noco amapaiyai cuscan shinanyoni non futsafo shara huashonon.
EPH.2.11	Ascan mancai Israelifoma. Uhuun caifoan matohuunoa yoimisifo isca huaquin, —Nafocai nocon caifoma. Nonfin Diospan yorafoquin. Nanfocai Diospan yorafoma. Diosin noco yononi cuscan nantifi furonanfacufo foshqui rupa shatupacunon ishon. Diosin noco yononi cuscan non aiton tapinonfo non Diospan yoracun. Caifo futsafocai foshqui rupa shatupacuafoma. Ascan non tapitiro afocai Diospan yoramaran, —ishon uhuun caifo Israelifoan yoimisifo.
EPH.2.11	Ascan man Jesús icoinra huataima man ipaoni cuscan ointiaquimayamacahuun. 
EPH.2.12	Shinancapon. Ipaoni mancai Cristo fu iyomisima. Upa Diosin Israelifo catonni cuscan huafainricai mato catoantaima man atofu ahuun yorafo inon. Ahuun yorafo yoiyotiani cuscan huafaincai mato yoiataima. Man shinanqui isca huamisi, —¡Ohua! ¿Non ahuuscatiromun noco chaca soashonon non Dios fu ipanon? —ishon man shinanpaoni. Nantianri man icoinra huafoma muran iyopaoni man Dios fu rafuyamacain man onanyopaonima. 
EPH.2.13	Ascashon mancai Diosihuunoa shinanyopaonima. Ascafia Cristo Jesús matohuunoashu naino ahuun imi foni man afu ipanon.
EPH.2.14	Ascashu Cristohuunoashufin non noinantiroquin. Uhuun caifo Israelifo yafi mani futsafo noco nannorifosi shinanmasharatiro non ahuunoashu noinantanancain afanan non noincasmatananonma. Ahuatocai afanan noco amaqui imatiroma. Natianfin non Cristohuunoashu yora fusti cuscarafoquin. 
EPH.2.15	Ascano nocohuunoashu naino noco shunifoan noco yonofain noco cunushoni cuscacai afanan noco yonotiroma non Dios fu ipanon. Ascano Upa Diosin uhuun caifo Israelifo yafi mani futsafori ahuun yorafo noco imashquin non funa cuscaracoinfo non inon. Ascatan afanan non noincasmatananonma. Ascatamarocon natian isharacoinnonfo. Nanscarafi Upa Diosin noco huamapai yora fusti cuscara noco imashquin. 
EPH.2.16	Uhuun caifo Israelifo yafi mani futsafori Jesús ato ihui coyan iquinanqui nashoni. Nanscacun Upa Diosin nan rafu man ato raunan huaa afanan afu isharanonfo. Ascashu noincasmatananyamacai yora fusti cuscara ato imanon.
EPH.2.17	Ascano mani futsafoancai Diosihuunoa tsoan shinanyopaonima. Uhuun caifo Israelifoan Dioshuunoa shinanmisifo. Ascan Jesús nan noco rafuhuunoashu mai ano oni ahuunoashu non Dios fu ipanon. Ato yoipaoni isca huaquin, —Natian Upa Diosin mato rau huatiro man afu ipanon, —ishon ato yoini. 
EPH.2.18	Ascano Jesús noco nashonicun ahuun Yoshin Shara fustihuunoashu Israelifo yafi mani futsafori Upa Diosiqui funonfo afu rafupacushquin.
EPH.2.19	Ascacun mancai afanan yora futsafo cuscarama. Natianricai man afanan Dios onanmisima cuscarama. Natianfin man Diospan yorafoquin. Nan mani futsafori Diospan yorafoquin. Ascacun ahuun facu futsafofin maton yorafoquin. Manfin nanscarafosiquin. 
EPH.2.20+EPH.2.21+EPH.2.22	Upa Diosin ahuun yorafofin nan pushu shara huamua cuscarafoquin. Non pushu tau huaquin quishi mutsisipacoin non yopatiro. Chipo nantifi pushun canofo non ichanan huatiro. Nanscarifi aquin Jesús fu rafumisifo futan Diospan tsain yoimisiforifi nan pushu cano shara cuscarafoquin. Pushu cano shara yamainocai non ahuuscashon fomancayan shara huatiroma. Nanscarifiai Jesús fu rafumisifo non Diospan tsain yoimisifoanri noco yoiyamainocai non ahuuscashon icoinra huacuanama Diospan yorafo iishquin.
EPH.2.20+EPH.2.21+EPH.2.22	Ascano Cristo Jesusfin nocon pushu quishi mutsisipacoin cuscaraquin. Pushu quishi yamainocai non pushu huatiroma. Nanscarifi aquin Cristo yamainocai non Diospan yora icuanama. Ahuunoashufin nan pushu shara huamua cuscara non itiroquin. Nonfin nocon Ifohuunoashu pushu mutsisipacoin cuscaraquin ahuashtacai chaca amuran iquitiroma. Pushu yonomisiton ahuarafo fitiro pushu huashquin. Nanscarifi aquin natian Upa Diosin icoinra huafoti ahuun Furunhuunshon noco nannorisi shinanmaino non ahuun pushu cuscara shara inon ahuun Yoshin Sharahuunoashu non afu iishquin.
EPH.3.1	Uhuun yoramishtichin unquian Pablo un mato yoinon. Mancai uhuun caifo yamafiacun un mato Jesucristohuunoa tapimamisi marifi man Diospan yorafo inon. Ascaiton oinquin Jesús icoinra huamafoan ua cunu muran iquimanifo. Ascan matohuunshon ua iquimanifo. 
EPH.3.2	Upa Diosin mato shinanfain matohuun ramapaicain mato tapimapai. Ascashon ua catonfain matoqui ua nichini un mato yoinon. 
EPH.3.3	Upa Diosin ua tapimayoni cuscacain tsoa futsan tapiyomisima. Matohuun noicoinquin ua nichini marifi man ahuun yorafo inon. Ascan nanfohuunoa un mato ichapama cunushoni. Nan man man nicamisi. 
EPH.3.4	Ascan un mato cunushona cuscan oinquin un Cristohuunoa tapia cuscan huafain marifi man tapitiroquin. Tsoashta tapiyopaonima. 
EPH.3.5	Ascacucai Diosin tsoa tapimayonima. Ascan natian Diospan Yoshin Sharahuunshon nan Jesús fu rafumisi sharafo yafi Diospan tsain yoimisi sharafori man ato tapimana. 
EPH.3.6	Ascan nan tsain sharacai tsoan Jesushuunoa tapiyopaonima. Ascan mani futsafori Upa Diosin yorafo itirofo. Ascacun natian matorifi Diosin tapimai. Israelifo yafi mani futsafo Jesushuunoashu Diospan yora fusti cuscarafo. Ascano Upa Diosin uhuun caifo Israelifo yoiyotiani cuscan Jesucristohuunshon manifoti nanscarifi huaquin inantiro.
EPH.3.7	Upa Diosin uhuun ramapaiquin ua catonni ahuun yonomati un inon ahuun tsain shara Jesushuunoa un ato yoinon. Ascashon ahuun curushu ua inanni manifoti Furunhuunoa un ato yoinon. 
EPH.3.8	Shinancapon. Uncai ahuama. Nantifi Diospan yorafoan ua finoncoianfo. Ascafia Upan Diosin uhuun ramapaiquin ua catonni mani futsafo un tsain shara Cristohuunoa un ato yoinon. Aafi ahuun yorafo inain cuscan fasi sharacapacoin. Tsoancai ascara shara oinyomisima. Cristo noco shara huaquin futsai cuscacai tsoashta tapiyomisifoma. 
EPH.3.9	Upa Diosin nantifi onihuanonpacoai cuscan afin tapiyoni. Tsoashtacai Jesushuunoa tapiataima. Ascacun ua catonni manifoti Furunhuunshon un ato yoinon. Upa Diosin ua tapimani cuscacai atirifi tsoa tapimayoima.
EPH.3.10+EPH.3.11	Upa Diosin shinanquin tau huani cuscan nocon Ifo Jesucristohuunshon ani. Natian Jesús icoinra huafohuunshon niaifofoan nai muran icafo futan ahuun oinmatifo nan a fu nai muran icafoanri ato tapimashquin. Ascan nicacashon yoishquin isca huaquin, —¡Aicho! Nocon Upa Diosin aca cuscan fasi sharacoin. Arus fusti nantifi tapicoian. Nanton ahuamamishti huatiroran, —ishon yoishcani. 
EPH.3.12	Ascashon non Jesús icoinra huashu non ranotama Diosqui otiro afu tsainshquin. Ascashon non tapitiro non aqui oaitocai noco potaima. Ascano ratutama non Dios fu itiro. 
EPH.3.13	Ascatan un matohuunoashu omitsiscaitian shinanchacayamacahuun. Maton nomuran omitsiscayamahuu. Nan un omitsiscai marifi man afu isharanon.
EPH.3.14+EPH.3.15	Ascan Upa Dios cufishquin un ratoconun mai chachimisi. Ascacun nantifi icoinra huafo nai muran icafo futan mai ano icafoan nocon Upaquin. Nonfin ahuun facufoquin. Ascacufin ahuunoashu nan Jesús icoinra huafoti non anu yai futsutiroquin. 
EPH.3.16+EPH.3.17+EPH.3.18+EPH.3.19	Un mato Upa Dios cufishoquin isca huamisi, —Upa Diosin, nan ahuara sharafofin minaquin. Ascan nan mia icoinra huafo Efeso anoafo min Yoshin Sharapan aton nomuran mutsismainifoanhuun min Furun Cristo icoinra huashu mifu rafufafainonfo. Min fasi atohuun noimisi cuscan huafain ato tapimahuun.
EPH.3.16+EPH.3.17+EPH.3.18+EPH.3.19	Ihui tapo sharano fana foaisharatiro cuscan Cristofin Efesofoan aton tapo mutsisipa cuscaraquin. Asca nan min atohuun noia tapicanashu nanforifi isharatirofoquin. Cristofin aton ihui tapo mutsisipacoin cuscaraquin ahuunshon futsafo noicoinonfo. Upa Diosin Efesofo nantifi mia icoinra huafoan aton nomuran ato shinanmasharahuu Cristo atohuun noicoinmisi cuscan tapinonfo. Criston nantifi nocohuun noicoinmisi cuscan non tapifiatiro fasi finacoinquin nocohuun noicoin. Upa Diosin, un mia cufia cuscan nantifi Efesofo tapimahuun. Ascashon min ato imapaiyai cuscan anonfo nantishotapiquin mifu rafucoinonfo, —ishon un mato Upa Dios cufishofafaini.
EPH.3.20	Non Upa Dios nocon nomuranshon shinain cuscan non yocafiamisi atofin fasi finonmafain noco ashotiroquin. Ahuun curushhuunshon nocon nomuran mutsismainifoanna cuscan huafain ahuamamishti noco ashotiro. 
EPH.3.21	Ascacun non Upa Dios yoiquin isca huanon, —Upa Diosin, min fasi sharacoin. Min Furun Jesucristohuunshon min noco shara huamisiran, —ishon nantishotapiquin non yoifafainon. Nantifi icoinra huayopaonifo yafi natian icafo non inonpacoaifoanri Dios yoisharapacunonfo. Nanscasi ipanon. Amen.
EPH.4.1	Ascan un nocon Ifo yonoshonaiton ua cunu muran iquimanifo. Ascacun uhuun yoramishtichin ua nicasharacapun. Un mato cayacafi shinanmapai. Upa Diosin mato catonni man Jesucristo tanasharanon. Ascacun nan mato amapaiyai cuscan acahuun futsafoan mato oinquin nocon Ifohuunoa shinansharanonfo. 
EPH.4.2	Ascashu, —Tsoa futsacai ua cuscaramaran, —ishon shinanyamacahuun. Ascatamarocon icoincain futsafohuun ramapaicahuun tsoa ahuuatama icahuun. Funaquima manasharacahuun. Futsan chaca huamisi cuscan huafiaiton ahuun noiquin ahuun shinanchacayamacahuun. 
EPH.4.3	Diospan Yoshin Sharahuunshon Jesús icoinra huaa futsafo fu isharacahuun. Unimayanan isharatanancahuun. Nantishotapiquin nanscasi huatanancahuun.
EPH.4.4	Ascano Jesús icoinra huafosi Diospan yorafoquin. Ascan nonfin ahuun caya muma cuscarafoquin. Diosin ahuun Yoshin Shara fustiton. Afin noco cuna non Jesús icoinra huacun noco imapaiyai cuscan non tapia. Noco yoiyotiani cuscan Cristo oaitian noco inanshquin. Nan fustifin non manasharamisiquin. 
EPH.4.5	Nanfin nocon Ifo fusti. Nan fusti non icoinra huaiton noco nimapacutiro. Non unu muran iquimamushon non yorafo ismano Upa Dios ahuun furumun Yoshin Shara fustiton noco iquitiro. 
EPH.4.6	Nocon Dios fustifin. Nan icoinra huafoan nocon Upaquin. Arus fustitofin nantifi noco iquimisiquin. Ascashu nantifi non ahuuna inon noco amapaiyai cuscan non anon. Nantishotapiquin nantifi nocofu rafucacaini. Aafin nantifiton nocon niaifo fustiquin. Ahuunoashu fusti nantifi non itiro.
EPH.4.7	Ascafiata Criston nantifi nan non icoinra huafoti afi futsa futsa huaqui noco imapaiyai cuscan huafain noco ima non ahuunshon icoinra huashon futsafo non shara huanon. 
EPH.4.8	Ascano Diosin tsain Cristohuunoa cununi isca huaquin,
EPH.4.8	“Mai anoashu Apa Dios ari nasonitian nan icoinra huafoti ato numani afanan Satanás aton ifo inonma. Ascatama Jesús tanasharanonfo. Nantianri nantifi ahuun yorafo imapaiyai cuscan ato imani ahuunoashu shara huatananonfo,”
EPH.4.8	ishon cununi.
EPH.4.9	Ascashon cunuquin isca huani, —Cristo afanan Apa Diosin icari nasoiran, —ishon aqui cununi. Nannori cununi non tapitiro Apa Diosin ari cataima iquisi na mai ano fotoyoni noco cuscara iishquin. Ascashu fasi omitsiscayoni. 
EPH.4.10	Apa ariashu mai ano fotoyoni. Nanton nai ari icafo yafi mai anoafori ato finoinnifoanna. Ascatan nan nai ariafo futan mai anoafoan ato ifo iishquin.
EPH.4.11	Nantonfin noco catonpacuni noco amapaiyai cuscan ashu non shara huatananon. Ascashon afu rafumisi futsafo ato imafain nocorifi nichini ahuunoa futsafo non ato tapimanon. Futsafori catonni afin yorafo yoipaiyai cuscan afohuunshon ahuun tsain shara ato yoinon. Futsafori catonni nan tsain shara ahuunoa yoinonfo icoinra huashcaquin. Futsafori catonni ahuun tsain shara icoinra huafo tapimafain ato cushusharanon ahuun tsain tanasharanonfo.
EPH.4.12	Nantonfin nantifi ahuun yorafo itisharamanaquin ahuunoashu shara huatananonfo. Ascacufin finonmafain non Jesús tanasharaquin. Nofiri non pimamuaino nocon caya mutsisipa sharacoin itiro. Nanscarifiai non futsafo fu shara huatanaino Dioshuunoashu non mutsisipa sharacoin Jesús cuscara non itiro. 
EPH.4.13	Ascano nannorisi non icoinra huafain non Diospan Furunhuunoa tapinon. Ahuunoa tapitacai non afanan facu cuscara itiroma. Nan nocofunu mapo shara ya Jesús cuscaracoin non itiro. Ascashu nan Cristo noco imapaiyai cuscan sharacoin non itiro.
EPH.4.14	Non ascatacai facufo cuscara afanan non itiroma. Futsan facufo ahuarafo yoiaiton icoinra huatiro. Futsan ato yosiaiton icoinra huafain futsari chipo ahuarafo yoia cuscan nanforifi icoinra huatirofoquin. Ascashon futsa futsatapafo icoinra huatirofo. Ascacun noncai paramisifoan noco yosipaiyaifo cuscan non icoinra huatiroma. Noco yoicaquin, —Un mia icon yosiaran, —ishon noco yoipaifiaifoan Diospan tsain anorimacun noncai ato icoinra huatiroma. Noco fuparapaicani. 
EPH.4.15	Noncai ascarama. Ascatama nan icoinra huaa futsafo noicoinquin non ato icon fustisi yoitiro. Non ascaifin finonmafain nocon Ifo Cristo cuscara non icacainicain. 
EPH.4.16	Ahuunoashu non ahuun caya muma cuscara itiro. Afin catontiro nonmain ahuu cuscaraquin. Ahuun curushhuunshon afin noco amapai cuscan non atiro shara huan tananshquin. Non noinainno non shara huan tanantiro.
EPH.4.17	Ascano nocon Ifohuunshon un mato shafacafi yoinon. Icoinra huamafo icafo cuscan afanan ascayamacahuun. Nanfoanfin ipaitsi chaca shinanmisifoquin. 
EPH.4.18	Ascashu yoitimashunifo. Aton nomuranshocai shinansharatirofoma Diosin ato imapaiyai cuscan aashcaquin. Afocai afu rafumisifoma ato nimapacunon. 
EPH.4.19	Ahuara chacafosi huai fuyacanashucai afanan tsoa rafipaitiroma. Nanscaisiai fuyafo, —Nanscanonquin. Ahuara chaca finonpaiquin finonon, —ishon anori fusti shinanmisifo. Chaca fustisi shinancani. Nocofunufo aton ahuinma fu imisifoquin. Nanscarifi ainfofo aton funumafo fu icaifono. Nanscara chaca futsa futsatapafo huamisifo. Tunuyamacaicani. Fasi finonmafain chaca huapaicani.
EPH.4.20	Nanfoanfin nansca huamisifoquin. Ascafia Cristocai mato anori yosimisima. 
EPH.4.21	Ascatama Jesushuunoa mato ahuun tsain iconcoin yosiaiton man man nicamisi. 
EPH.4.22	Ascano mato yosimisi isca huaquin, —Marifi man man chaca huapaoni. Chaca fustisi man fuchipaipaoni. Nan chacafoan mato parafafaini. Afanan afo fuchipaiyamacahuun. Afo potacoincahuun, —ishon mato yosimisi. 
EPH.4.23	Ascacun man shinanpaoni cuscan afanan shinanyamacahuun. Natian shinansharacoinpacucahuun. Jesús shinain cuscan huafain maton nomuran marifi shinancoincahuun. 
EPH.4.24	Diosin sharacoin fusti cuscara funa shara icahuun. Jesús mato nashoni maton chaca soashonano Upa Dios cuscara shara man inon.
EPH.4.25	Nonfin Cristo ahuun yorafoquin. Ascacun afanan chaniyamacahuun. Mato fu icafo icon fustisi yoifafaincahuun. Non icoinra huafofin Cristo ahuun caya muma cuscaraquin. Ascano noco murannoashu futsa chanicun ahuunshon nantififain non mutiro. 
EPH.4.26	Man mua sinai matsiriscacahuun. Man ascayamaino man chaca huatiroquin. Ascacun fari cataima matsicahuun. 
EPH.4.27	Man sinai unuyamacaiyaiton Satanás mato yonotiro. Man sinafiai matsiriscaitocai mato chaca huamatiroma.
EPH.4.28	Ratoran futsan mato murannoashu yomutsoaiton a yoisharacahuun afanan yomutsononma yonoquinsharacahuun ahuun rafanan fiishcaquin. Ascan nan ahuara futsa yopaitonfin man inantiroquin.
EPH.4.29	Ahua chaca yoitamarocon shara fustisi yoifafaincahuun. Man ato yoiaiton nicacashon futsafoan nan tsain shara nicaquin nocon Ifo finonmafain tanasharatirofo. 
EPH.4.30	Diospan ahuun Yoshin Shara matoqui nichini matofu rafupacunon Jesucristo oaitian afu man ipanon. Ascacun ahuunshon tapitirofo non Diospan yorafocun. Ascano man natian icai cuscan aquin Diospan Yoshin Shara ahuun nomuran omitsiscamayamacahuun.
EPH.4.31	Ascacun futsafohuunoa shinanchacayamacahuun. Tsain isininpaton iyamacahuun. Sinayamacahuun. Sinacani mucayamacahuun. Futsa roayamacahuun. Chaca futsa futsatapafo shinanyamacahuun. 
EPH.4.32	Ascatamarocon mafin ranan noinancahuun. Nantifihuun ramapaicahuun. Upa Diosin Cristohuunshon mato rauhua cuscan huafain nanscarifiai rau huatanancahuun.
EPH.5.1	Manfin Diospan facufoquin. Fasi mato noicoin. Ascacun Upa Diosihuun caocahuun. 
EPH.5.2	Cristo nocohuun noicoinquin noco nashoni nocon chaca soashoshquin. Upa Diosin ahuun facuhuun fasi noicoinfia unimani futsafohuunoashu naiton oin. Ascano Criston noco noimisi cuscan marifi nantifihuun noicoinfafaincahuun.
EPH.5.3	Ascano ahuara chaca shinanyamacahuun. Ainfofoan maton funuma fu iyamacahuun. Nanscarifiai nocofunufoan maton ahuinma fu iyamacahuun. Ascatari yora futsan ahuun ahuara fianpaiyamacahuun. Diospan yorafocai ascatirofoma. Ascaraya tsainyamacahuun. 
EPH.5.4	Ascarifiatan tsain mutsama iyamacahuun. Cashu mutsamayamacahuun. Diospan yorafocai ascaraya tsaintiroma. Ascatama Dios yoisharatirofo isca huaquin, —¡Aicho! Upa Diosin min noco shara huafafainiran, —ishon yoitiro. 
EPH.5.5	Natian un mato yoiai cuscan man icoinra huatiro. Ratoran futsan shinanchacamisiton ahuinma fu icaino ainfofori nanscarifiaifono funuma furi icain yora futsana fipaimisi. Nan yora futsana ahuara fianpaiquin nan Dioscoin fuchipaitama ahuara futsahuunsi nuuquin nancai fuchipaifafaini. Afanan un mato shafacafi yoi. Tsoan chaca huaicai Jesucristo Apa fu icari nocotirofoma. Nan Jesús niaifo icaricai ahua chaca afu itiroma. Ascaran chaca huamisifocai Cristo icari noconacafoma. 
EPH.5.6	¡Oinfain! Atirifoan mato amaquiri yosipaicani isca huaquin, —Nanfoan chaca huafiacanifin Dios niaifo ari afu ipatirofoquin, —ishon mato yoipaicani. Ascacun oinfain mato paracani. Chaca futsa futsatapafo huaquin shatuyamaifoan Upa Diosin atoqui sinai. Yoitimaifoan oinquin. Ato omitsiscapanacafo muran potashquin. 
EPH.5.7	Ascan icaifo cuscan ayamacahuun. Ato fu rafuyamacahuun mato chaca huamatirofoquin.
EPH.5.8	Nan acaifo cuscan marifi man chaca huayopaonifiashon natian man Diospan facufo. Ascashu ahuunoashu shafacafi isharacahuun. 
EPH.5.9	Ascano Cristo matofu rafuaino icoinsharacahuun. Maton nomuranshon cayacafi shinansharacahuun. Diosin ica cuscan marifi icoinsharacahuun. 
EPH.5.10	Diosin fuchipaiyai cuscan huafain tapisharacoincahuun. Nanscacoin acahuun. 
EPH.5.11	Nan Jesús icoinra huamafoan chaca shinainfo cuscan atofu chaca huatananyamacahuun. Ascatamarocon icoinsharaquifin a chaca huaifo man ato oinmacointiro.
EPH.5.12	Ascan chaca huaifo cuscarahuunoa tsainyamacahuun. Nan chaca huaifo cuscan yoiquifin marifi man chaca huatiroquin. Ascashu man rafipaitiro. 
EPH.5.13+EPH.5.14	Faquish muran chashamashon non oinsharatiro. Nanscarifi aquin yoran chaca huashon fomanpaifiaiton Diospan tsainhuunshon aton chaca shafacafi tapitirofo. Ascano Diospan tsain yoini isca huaquin,
EPH.5.13+EPH.5.14	“¡Oinfain! Man Diosihuunoa shinanyamai man naa cuscaracoinfo. Afanan ascayamacahuun. Oshapacui cuscara iyamacahuun. Funinifoancahuun. Maton chaca shatucahuun Diosihuunoa shinashcaquin. Man ascaiton Criston maton chaca soashofain shafacafi mato oinmatiro Dios man tanasharanon.”
EPH.5.15	Ascacun ¡Oinfain! Icoinsharacahuun. Diospan tsain tapiafoma cuscara iyamacahuun. Nan Diospan tsain cununi cuscacoin acahuun. 
EPH.5.16	Ascano natiantan nan icoinra huamafoan fasi ahuara chaca finonquin finacoincani. Ascacun nan man oiainti Dioshuunshon futsafohuun ramapaiquin ato shara huacahuun ato yoisharacoinfafaincahuun. 
EPH.5.17	Ascacun amaquiri shinanyamacahuun. Ascatamarocon Diosin mato amapaiyai cuscan nan fusti tapicahuun.
EPH.5.18	Ascashu paunyamacahuun. Pauncacaini man fasi chacacoin itiro. Pauncaquimarocon Diosin Yoshin Shara fu rafucain yonoshosharafafaincahuun. 
EPH.5.19	Ascatan Diospan tsain shara ichapa yoinonancahuun. Nocon shuni David fanain ini cuscan fanaincahuun. Diosihuunshon futsafo fanainshocahuun. Maton nomuranshon nocon Ifo shinancahuun. 
EPH.5.20	Ahuara ahuuscarafiaiton nocon Ifo Dios yoiquin isca huafafaincahuun, —¡Aicho! Noco Ifo Diosin, min ua shara huafafainiran, —ishon Upa Dios yoifafaincahuun. Nocon Ifo Jesucristohuunshon anori Upa Dios yoifafaincahuun.
EPH.5.21	Cristo nicasharapaifain mafi rananri nicanonancoincahuun. Nantifi icoinra huafo ya asca huatanancahuun. 
EPH.5.22	Ainfofoan man maton Ifon Jesús nicai cuscan huafain maton funuri nicasharacoincahuun. 
EPH.5.23	Nan icoinra huafoan nocon Ifofin Jesucristoquin. Nanton noco iquifain noco cushushara. Nanrifi nocon Numamisi. Nanscarifi aquin Diosin nocofunufo yononi aton ahuinfo iquisharafain ato cushusharanonfo. 
EPH.5.24	Nan icoinra huafoan Cristo nicacoianfo cuscan nanscarifi aquin ahuinfoan aton funufo nicacointirofo.
EPH.5.25+EPH.5.26	Ascan nocofunufoan maton ahuinhuun noicoincahuun. Cristo noco noiai cuscan huafain maton ahuinhuunri noicoincahuun. Non icoinra huafoti nocohuun noicoin Criston omitsiscacain noco nashoni nocon chaca soashoshquin ahuun yorafo non inon. Non ahuun tsain icoinra huaiton noco catonni nan chaca huayomisima cuscara noco imashquin. 
EPH.5.27	Non ascaiton ahuutiaran nocoshon noco oinshquin non ahuun shinanshara cuscaracun. Nantifi noco chaca soashoshquin. Ascano tsoancai noco yoantiroma Jesús noco imasharano. Ascano Diospan yora sharafo Jesús noco oinshquin.
EPH.5.28	Nan mafiri man musuhuamuai cuscan maton ahuinfori cushusharacahuun. Tsoan ahuin noisharashofin afiri noimuaquin. 
EPH.5.29	Shinancapon. Tsoacai afiri chaca huamumisima. Non nofiri musu huamutiro. Fonainquin nofiri non pimai. Nanscarifi aquin Jesús ahuun yorafo cushusharamisi. 
EPH.5.30	Ascan nonfin ahuun yoraquin. Upan Diosin Furun cushua cuscan huafain nocorifi Furunmun cushusharamisi. 
EPH.5.31	Ascano Diosin tsain cunuquin isca huani,
EPH.5.31	“Ascacun nocofunun ainfo fiashucai afanan apa yafi ahua fu itiroma. Apa yafi ahuamaqui pashcatiro ainfo fii. Ascashu nan oshati fusti muran afu itiro. Ascano nan fusti cuscararan,”
EPH.5.31	ishon cununiquin. 
EPH.5.32	Nan na rama un mato Diosin tsain yoia cuscan tsoancai atirifi tapitiroma. Ascafia nan un mato yoia cuscan un Cristo yafi nan icoinra huafohuunoa un yoi. 
EPH.5.33	Ascafiashu funufoan mafiri man noiai cuscan maton ahuinfohuun noicoincahuun. Ainfofoan maton funufohuunoari shinansharacoincahuun. Aqui tsain chipuyamafain ato nicasharacoincahuun.
EPH.6.1	Facufoan maton upa yafi uhua nicasharacoincahuun. Nocon Ifon Diosin yononi cuscan maton upa futan uhuan mato iquina. Ascan man ato nicasharacoianshu marifi man icoinsharatiro. 
EPH.6.2+EPH.6.3	Ascashon Diosin Moisés yononi yorafo cunushoquin isca huanon,
EPH.6.2+EPH.6.3	“Maton upa yafi uhuahuunoa shinansharafain ato nicasharacoincahuun. Atohuunoa yoisharacahuun,”
EPH.6.2+EPH.6.3	ishon cununi. Nan Diosin yonoquin tau huafain yoiyotiani isca huaquin,
EPH.6.2+EPH.6.3	“Upa yafi uhua man shara huacun urifi un mato shara huai. Nuno mai anoashu man unimayopacunon,”
EPH.6.2+EPH.6.3	ishon Diosin yoiyotiani.
EPH.6.4	Natiantan un apafori yoisharapai. Maton facufoqui tsain chipuyamafain curushcain yoiyamacahuun. Man tsain isininpaton ato yoiaino matoqui sinatirofo. Asca huaquimarocon ato tapimasharacahuun chaca huanonfoma. Nocon Ifon Jesús nocohuun noiai cuscan maton facufo yosisharacahuun noco Ifo tanasharanonfo.
EPH.6.5	Yonomatifoan maton ifofo nicasharacoincahuun. Nuno mai anoshon maton ifofoan mato yonotirofo. Maton Ifo Criston fuchipaiyai cuscan man samamashta ashoriscapaitiro. Nanscarifi aqui maton ifon nantori mato yonopaiyai cuscan shara huashoriscacahuun.
EPH.6.6	Maton ifoan mato oiainnosi yonoshonsharaquima matohuunoa shinansharanonfo. Mato oianmafiaifono unimacai ato yonoshosharacahuun. Man ascaiton oin unimanonfo. Man mato ifo yonoshosharaquifin nan noco Ifo Criston yonoshoshara man huaicain. Ascan nan nuno mai anoashu mato ifo fusti man unimana cuscan huafainri noco Ifo Diosin mato amapaiyai cuscan ashocahuun. Ascashu noco Ifo Jesús ahuun yonomati iishcaquin. 
EPH.6.7	Ascan mato ifofo fasi unimacain yonoshoquifin nan noco Ifo Dios man fasi unimacain yonoshoshara cuscan. 
EPH.6.8	Ascan man man tapia yonomatifo iyamarai oinmatifomari nan yonoshosharaifoan nocon Ifo Jesús ato inansharacoinshquin.
EPH.6.9	Nanscarifi aquin ifofoan maton yonomatifo shara huafain ato omismati huayamacahuun. Man man tapia aton Ifon Jesús nai murannoashu nanrifi maton Ifo. Jesús noco oin nanscarafosi yonomatifo yafi ifofori atocai futsa ichapama noifain futsa fasi finonmafain noima. Ascatama nanscarafosi huaquin nantifi nocohuun noiaquin.
EPH.6.10	Ascano uhuun yoramishtichin uhuun tsain unutaquin un mato yoinon. Nocon Ifo fu rafucahuun ahuun curushu mato inannon. Man ascaifi ahuunoashu man mutsisipa shara itiroquin nan tanasharashu. 
EPH.6.11	Un ahuara futsahuunoa un mato yoi man tapisharanon. Ranushumuafo aton niaifoan ato yonotiro itisharanonfo futsafoan ato ahuusca huanonfoma. Ascashon nan yopaifo cuscan ato inantiro. Aton ashi yafi piafo non ahuun cuno maiti inanfain ahuun cuno shofucumuti sahuufain ahuun cuno sapa ponutamucai ashin iquinonma. Nanscarifi aquin Upa Diosin mato inanpaiyai cuscan nantifi ficahuun yoshin chaca Satanás mato chaca huamapaiyai cuscan aashquima. 
EPH.6.12	Non Jesús tanasharaitocai yorafoan noco unumatiroma. Ascatama nan yoshin chaca Satanás yafi yoshin chaca futsafoanri noco curushcain chaca huamapai. Nanfo non oinyamafiatiro noco asca huapaifafaini. Nanfoan icoinra huafoma yonofafaini chaca huanonfo. Nan yoshin chaca ichapafoan.
EPH.6.13	Ascacun Upa Diosin ahuun curushu noco inanpaiyai cuscan ficahuun mutsismashcaquin yoshin chacafoan matoqui nocoshon man itisharashu pacushcaquima. Ascano nan yoshin chacafoan mato chaca huamapaiyaiton Diospan curushhuunshon man finontiro mato chaca huamanofoma. Ascan Diosin mato amapaiyai cuscan nantifi man acoinnashu man isharatiro yoshin chacafo matomaquinoa potashcaquin. Asca Jesús fu rafushon man chaca huashquima.
EPH.6.14	Mato yoia cuscan ranushumuafo itishara cuscan marifi itisharacahuun nan yoshin chacafo matoqui nocoshon mato chaca huamapaiyai cuscan huashquima. Upa Diosin mato imapaiyai cuscan fusti acahuun itisharashcaquin. Iquisi ranushumuafo ato nanushumuti yopacani aton camisa nonoaino pacushcaquima. Nanscarifiai man icocoiaino yoshin chacanun mato pacumatiroma. Ranushumuafoan ahuun cuno sahuuti shofucumua sahuumisifo nan noicasmaifoan aton ashin ahuun ointiqui tsacanonma. Marifi Diosihuunoashu isharacahuun yoshin chacafoan maton ointi chaca huanonma. 
EPH.6.15	Ranushumuafo aton sapato shara sahuutirofo aya ichosharashcaquin ahuashta puamashquima. Nanscarifiai marifi itisharacahuun futsafoqui nocoriscashon Diosin tsain shara man ato yoiaino aton ointi unimanonfo.
EPH.6.16	Ascan ranushumuafo sapa nituhuati pia yafi ashi iquinonma tsomatiro nan noicasmaifoan aton piannonma. Nanscarifiai maton nitumati man yopai. Man noco ifo Jesús icoinra huaiton nan yoshin chacafoan maton nomuran shinanchacamapaiyai cuscacai man atiroma. Ascano non Jesús icoinra huaino nan nocon nituhuati cuscara itiro.
EPH.6.17	Ranushumuafoan ahuun cuno maiti sahuutirofo aton mapo cushusharashcaquin nan noicasmaifoan ato mapoqui ahuusca huanonfoma. Nanscarifiai marifi man Jesús icoinra huashu Upa Dios fu man nipatiro. Man ascaitocai yoshin chacanun mato ahuusca huatiroma. Ranushumuafoanri aton nopu fitirofo nan ato noicasmaifo ahuun rutushcaquin. Nanscarifiai Diospan Yoshin Shara ahuun nopu cuscara ficahuun. Nan nopu cuscarafin Diospan tsainquin. Nanrifi man yopacoin nan yoshin chacafo matoqui nocotima huashcaquin.
EPH.6.18	Ascacun Diospan Yoshin Sharahuunshon Dios unutama cufifafaincahuun. Aqui mutoi futsucaquima. Ahuara futsa ahuuscarai cuscan Upa Dios cuficahuun. Ointiaquimacaquima. Upa Dios cufifafaincahuun. Nantifi Jesús icoinra huafo ato cufishofafaincahuun.
EPH.6.19	Ascashon uarifi cufishocahuun Diospan Yoshin Sharahuunshon ahuun tsain shara ranotama un ato yoifafainon. Nan uhuun caifomafohuunoashuri Jesús ato nashoni un yoinon. 
EPH.6.20	Ascashon nan un mato yoiai cuscan huafain un yoimisi. Ascacun Cristo ua nichini ahuunshon nantifi yorafo un yoifoanfafainon. Ascacun ua cunu muran iquimanifo. Ua Upa Dios cufishocahuun un ranotama Diosin atohuun noiai cuscan huafain un ato yoinon.
EPH.6.21	Ascan nocon yorahuan Tiquicohuun un fasi noicoin. U futan nocon Ifon Jesushuunoa yonoshomisi. Ascacun Tíquico un mato ari nichishquin. Un icai cuscan huafain urimain ahuuscaiquin mato nanto tapimai. 
EPH.6.22	Ascacufin un mato ano nan nichicai nonmain ahuuscaicain matorifi tapimafain maton ointi unimanon.
EPH.6.23	Ascano nocon Upa Diosin futan nocon Ifon Jesucristo maton ointi unimanon Jesús icoinra huashu man nantifi noinain futsutiro. 
EPH.6.24	Man nocon Ifon Jesucristo nantishon tapiquin man ahuun noi unupacuyamaino Upa Diosin nantifi matohuun ramapai. Unquian Pablo un mato cunushoni. Nanscari inon. Nanti.
EPH.6.24	Pablo
PHP.1.1	Uhuun yoramishtichin Filipos anoafoan manfin Diospan yorafoquin. Un mato yafi mato niaifofo non mato cushumisifori cunu fomai man tapinon. Timoteo natian ufu nuno. Nantori mato yoisharapai. Ascan nonfin Cristo Jesús ahuun yonomati rafuquin. 
PHP.1.2	Nocon Upan Dios futan nocon Ifon Jesucristo matohuun ramapaiqui matohuun shinansharaicai mato shara huafafainpainon. Ascashon maton ointi unimamapainon
PHP.1.3+PHP.1.4+PHP.1.5	Un mato fasi shinain. Nan un matohuunoa shinaintifi unimacain un mato Upa Dios cufishomisi isca huaquin. —¡Aicho! Uhuun Upan Diosin, Filiposofoan min Furun icoinra huaquin tauhuanifotian yafi natiantan u futan min Furunhuunoa futsafo tapimapaifafaincaniran, —ishon un matohuunoa Upa Dios cufifafaini. 
PHP.1.6	Ascano un icoinra huai man Jesús Ifo huaquin tau huanitian Upa Diosin maton ointi fianananshara huani cuscan natianrifi shafatifi mato fiananan huariai cuscan nan Jesucristo oaitian man nanscasi anon.
PHP.1.7	Ascacun un fasi matohuun noiquin. Uhuun nomuranshon nannori un mato shinanfafaini. Upa Diosin noco shara huamisi cuscan marifi man man u futan mumisi. Ascacufin ua cunu muran iquimaifotian Upa Diosin ua shara huafain uhuun ointi ua shara huashoni. Nan uhuun ointi ua shara huashoan cuscan marifi man man muumisi. Ascan futsafoan Jesushuunoa amaquiri yoifiaiton un amaquiri aton yositamarocon shafacaficoin un ato yoi tapisharanonfo. Un ato yoimisi isca huaquin, —Jesús noco nashoni nocon chaca soashonano non afu ipanon, —ishon un ato cayacafi yoinon. Upa Diosin ua shinansharamani marifi u futan un muai cuscan man munon. 
PHP.1.8	Jesucristo nocohuun noiai cuscan huafain urifi un matohuun noi. Ascacun un mato fasi shinain. Urifi un matofu ipaicoinquin. Un icon yoiai cuscan Diosin ua onancoian.
PHP.1.9	Ascacun un mato cufishoni man Dios onancoinfain ahuara iconcoin fusti man tapisharaquin finacoinshon futsafo man noicoinnon. 
PHP.1.10	Ascashon man tapitiro ahuamain shara iyamarai chacaquin. Ascano man Jesús fu rafuashu nan cuscara sharacoin man itiro. Tsoanshtacai matohuunoa ahua chaca ointirofoma nan Cristo oaitian. 
PHP.1.11	Nanscashu marifi nan Jesucristo shara huafafainai cuscan man huatiro. Man ascaiton futsafoan mato oinquin yoitirofo isca huaquin, —¡Aicho! Nafo icoinsharamisifo. Upan Diosihuunoashu isharamisifo. Ascan Diosin fasi shararan, —ishon yoishquicani. Un nannori matohuunshon Upa Dios cufifafaini.
PHP.1.12	Uhuun yoramishtichin un afanan mato yoinon. Ua cunu muran iquimanifo un afanan ato Diospan tsain shara Jesucristohuunoa ato yoiamaishafain. Ascafiaino yora paratamafain Jesús icoinra huafafaincani. Nan ua chaca huafiacashon nanfoanri uhuunshon nan tsain shara Jesushuunoa nicacaquin man icoinra huafo. 
PHP.1.13	Ascano nantifi ranushumuafo futan nunoa yorafoanri man tapiafo un Cristohuunoa yoiaiton ua cunu muran iquimanifo. Un ahua chaca huayamafiaiton. 
PHP.1.14	Ascatan ua cunu muran iquimafiafocai un funamisima. Ascatamarocon ranotama futsafo Cristohuunoa un ato yoifafaini. Un ascaiton oincani Jesús icoinra huafo paratamafain ranotama Diospan tsain shara futsafori ato yoifafainonfo.
PHP.1.15+PHP.1.16+PHP.1.17	Ascano atirififain ua noicoinquin uhuunoa shinanmisifo isca huaquin, —Pablon cunu muran iquimafiafocai Upa Diosin tsain yoiai cuscan tsoan shatumanima ato Jesushuunoa yoiai cuscan nicasharanonfo, —ishon uhuunoa shinansharacani. Nannori Jesushuunoa shinainfoan yoimisifo. Icon atirififain nan tsain shara Jesushuunoa un yoiai cuscan yoifiacashon nanfoan ua shutipaicani. Un icai cuscan ranotama Jesushuunoa yoipaicaquin. Nanfoancai Cristo noicoianfoma. Ascashon shinanqui isca huafo, —Pablon cunu muran iquifiashon Jesushuunoa yoimisiran, —ishon non yoiaiton nicaquin, —Ahuun ointi non isinmatiroran, —ishon uhuunoa shinanchacamisifo. 
PHP.1.18	Nannori uhuunoa yoifiaifonocai un shinanchacatamarocon un fasi unimai man futsafo Jesushuunoa yoimisi cuscan. Ascashon futsafoanri shinansharafain cayacafi yoimisifo cuscan man rafucainta Jesushuunoa yoiai cuscan un fasi unimacoinni.
PHP.1.19	Ascacun mun tapian man ua cufishonai cuscan yafi Jesucristo Yoshin Sharapan ua ashoain cuscan un fasi unimai. Ascatan nan ahuara ahuu cuscararan un finonfiashucain un shinanchacaima. Ascatamarocon nan un finon huain cuscan ua shara huashoin. 
PHP.1.20	Upa Diosin ua amapaiyai cuscan un fasi huapaicoincai un rafitiroma. Un rafitamarocon un niyoashu iyamarai un naicain un ratuima. Un ascaiton oinquin futsafoan Jesushuunoa shinansharanonfo. 
PHP.1.21	Cristo fustihuunoashu un afu ipapai. Ascashu un nairifi shara finacoin itiro unmain nanriashu afu fasi unimacoin cayamaifin.
PHP.1.22	Ascafia un nataima iquisi futsafo Jesús icoinra huamayotiro afu ipanonfo. ¿Ascan ratocaimun sharaquin? ¿Niyoashu iyamarai un naamun shara? ¿Ascacun ratomun un catontiroquin? Uncai tapiama. 
PHP.1.23+PHP.1.24	Nan rafu shara. Asca uncai catontiroma. Urifi un Jesús ari capaicoincain afu ishquin. Nan fasi shara finacoinfiashu un shinan man ua fasi yopacoin un mato ahuun tsain shara yoinon. 
PHP.1.25	Ascano man fasi ua yopaifin mun tapiaquin. Ascatari mun tapia un nayoataima un matofu iyoano man Jesús icoinra huaqui finacoianshu man fasi unimacointiro.
PHP.1.26	Ascano un afanan matofu iyoaiton oin Cristo Jesushuunoashu man fasi unimacoinshquin. Ascashon man yoiquin isca huashquin, —¡Aicho! Jesucriston min afanan nocoquin Pablo nichian nocon cayacafi tapimasharanon, —ishon man yoishquin. Ascanshu man uhuunoashu fasi unimai finacoinshquin.
PHP.1.27	Ascacun isharacahuun. Man isharaiton oinqui yoitirofo isca huaquin, —Jesús icoinra huafo isharacoinmisifo. Ascashon nan tsain shara Jesushuunoa iconcoinran, —ishon yoishquicani. Ascan un matofu iyoano iyamarai un chaicushon matohuunoa nicaquin un tapitiro man Jesús tanashara. Man nannorisi shinainton Diospan Yoshin Sharahuunshon futsafo man ato Jesús icoinra huamashquin. 
PHP.1.28	Icoinra huamafoan mato tsain shatumapaifiaino mancai atoqui ratushquima. Rahuinmafain man ato Jesushuunoa yoifafainshquin. Ascashu man atoqui ratuyamaiton oinquin tapitirofo mato Upa Diosin numa. Ascashu nanfo funofiainocai man funotama man Dios fu ipanaca.
PHP.1.29	Upa Diosin mato shara huashoan man Cristo icoinra huafain marifi man ahuunoashu omitsiscanon. 
PHP.1.30	Un nocon Ifo Jesushuunoashu un omitsiscamisi. Man man maficoin ua oinpaoni natianri man ua nica ahuunoashu un omitsiscaiton. Un ahuunoashu omitsiscai cuscan marifi nanscarifiai man omitsiscai.
PHP.2.1	¿Man Cristo fu rafuaiton mato unimamaimun? ¿Matohuun noiquin maton ointi isharamamun? ¿Diospan Yoshin Shara matofu rafuimun? ¿Cristo matohuun shinaincain matohuunri ramapaiyaiton man man mumisimun? Icon nanfo man man mumisi. 
PHP.2.2	Nanscacun ua unimamaquin finai cuscari Cristo maton nanscarifi huaquin shinanmapaiyai cuscan nannorifosi mato nomuran shinancahuun. Ascashu noinancahuun Jesús mato amapaiyai cuscan fusti aashcaquin.
PHP.2.3	—Ufin un apaiyai cuscan fustifin un huaicain. Ascan futsafoan apaiaifo cuscacai un shinanpaima. Ascano un acai cuscamun futsafoan uhuunoa shinansharapainonforan, —icashu cacapaimisi iyamacahuun. Anori itamarocon futsafohuunoa shinansharacahuun. Ascashon atohuunoa yoiquin isca huacahuun, —Nanfoanfin ua finontirofoquin. Ascan uncai ahuama. Jesús fustiton ua imasharatiroran, —ishon futsafo finonmapaiyamacahuun. 
PHP.2.4	Ascashon mafin man apaiyai cuscan fusti shinanyamacahuun. Futsafoan apaiaifo cuscari shinanshocahuun. 
PHP.2.5	Ascashon nocon Ifon Jesucristo shinain cuscan marifi nannori shinancahuun. 
PHP.2.6	Aafin Dioscoinquin. Apa Dios imisi cuscan arifi onihuafiacun. Ascashocai yoiquin isca huapaonima,
PHP.2.6	—Urifi un Diosquin. Nantifi uhuun Upanari uhuuna. Ascano uhuun Upan nai murannoashu ica cuscariai un nuno mai ano itiroquin. Un ascaitocai ahuaton ua chaca huatiromaran, —ishoncai Jesús anori shinanpaonima. 
PHP.2.7	Arifi Dioscoinfiashon nan Apa Diosin ahuun curushu yafi ahuun ahuamamishti potayoni mai ano oshquin. Ascashu nocofunucoin noco cuscara ipaoni. Arifi nocofunu caintiro cuscan cainni yorafoan aton oinmati cuscara iishquin mai ano fotoni. 
PHP.2.8	Ascano nocofunucoin cainfianishaquin nancaifin fasi omitsiscai finacoiniquin. Nanscaiton Apa yoini isca huaquin,
PHP.2.8	—Nantifi yorafohuunoashu min ato nashoshquiran, —ishon Apa yoini. Ascashon Apa nicacoianshu ihui coyan iquinanhuunoashu noco nashoni. Ahuashta chaca huayamafiamisishaquin nai nan chaca huamisi ointsacai omitsiscacaini naani. 
PHP.2.9	Ascafiacun Upan Diosin Furun afanan funimani afu niaifocoin inon. Ascacun tsoa futsacai Jesús finontiroma. Asca Upa Diosin Furun yoiquin isca huani,
PHP.2.9	—Mirus fustifi min ua cuscara. Nantifiton aton Ifo. Ascan minfin uhuun Facu Jesucristoquin. Tsoa futsancai mia finontiromaran, —ishon Apa yoini. 
PHP.2.10+PHP.2.11	Ascanishaquin natian Jesús nantifi finoncoian. Nai muran icafo yafi mai ano icafo non naamisifo non yoshinfoanri. Aqui oshon nantififain ratoconun mai chachishon yoishquicani isca huaquin,
PHP.2.10+PHP.2.11	—Jesucristo minfin nantifiton noco Ifoquin, —ishon yoishquicani. Nannori Furunhuunoa yoicaquin nantianri Apa Diosihuunoa yoisharashquicani.
PHP.2.12	Ascacufin uhuun yoramishtichin un matofu iyoshon un mato yoiyopaoni cuscan man nanscasi huaquin nicacoinmisi. Natianri un matofu iyamafiashon nan un mato yosipaoni cuscan unutama finacoinquin nicasharafafaincahuun cachiquiri huacaquima. Jesús mato numafain maton chaca soashona man afu nipanon. Ascashon nunori shinancahuun, —Nan ua yonopaiyai cuscan un ayamaifin musuquin. Ascashu un funotiroran, —ishon shinancahuun. 
PHP.2.13	Diosin maton nomuran mato shinansharamafafaini mato amapaiyai cuscan man anon. Afin apaiyai cuscan huafain matorifi nannori shinanmatiro.
PHP.2.14	Ascacun Diosin mato amapaiyai cuscan fusti huacahuun. Nantifi man acai cuscan huaquin tsain chipufain fochishmanantananyamacahuun. 
PHP.2.15+PHP.2.16	Man ascaiton oinquicai Jesús tanamafoan matohuunoa yoitirofoma isca huaquin, —Nan Jesús tanamisifofiashon tsain chaca yoimisiforan, —ishocai matohuunoa yoitirofoma. Man ascaitocai mato tsoan ahuashta rafantiroma. Ascatamarocon man isharaiton ointirofo man Diospan facucoinfoshon. Man ahua chaca huamisima. Nan Jesús icoinra huamafoanfin ahuara chaca huamisifoquin. Ascashon shinanchaca fustimisifo. Ascasi acani man funoafo. Ascashu faquish muran icafo shinantsaafo. Mancai ato cuscarama. Ato cuscara itamarocon Dioshuunoasi ato yoifafaincahuun icoinra huacanashu Jesús fu nipanonfo. Ascan manfin ato muranshon nan chashamatinin chasha huaiquin ato ismashcaquin a chaca huamisifoan mato oinnonfo. Man ascaino Jesús afanan oaitian unfi unimashquicain. Ascashon uncai ipaitsi mato Diosin tsain yoimisimaran, un nantifi yoitiro.
PHP.2.17+PHP.2.18	Un mato yoisharamisi man Jesús icoinra huacoinnon. Asca Upa Dios un yoitiro isca huaquin, —Upa Diosin, mian yononi cuscan un Filiposofo min Furun Jesushuunoa yoimisi. Nan icoinra huanonfo min ato yoiai cuscan acoinonfo. Un ato mia icoinra huamahuunshon ua rutushquicaniran, —ishon un Upa Dios yoitiro. Ascano ua rutufiafo uhuunshon man Jesús icoinra huano un unimatiro. Ascacun marifi ufu unimacahuun Diosin ua shara huaino un matohuunoashu natiro.
PHP.2.19	Jesucristo apaiyaiton un matoqui Timoteo samamashta nichipai. Chipo u ano nasoaitian matohuunoa ua tapimanon. Nocoshon matohuunoa ua yoiaiton nicai un fasi unimacointiro. 
PHP.2.20	Timoteo mato noicoinquin matohuunoa tapipai man isharacaimain man Jesús tanasharaquin. Asca tsoa futsacai Timoteo cuscarama. Ascashu un matohuun noiai cuscari arifi matohuun noicoin. 
PHP.2.21	Nantififain afin apaiaifo cuscan fusti shinanmisifo. Jesucristo ato yonomapaiyai cuscacai shinanmisifoma.
PHP.2.22	Ascan Timoteocai ascarama. Maficoin man man onan. Nan uhuun facu cuscaracoinshofin. Timoteo u futan Jesushuunoa yoimisiquin. 
PHP.2.23	Ascacufin un Timoteo mato ano nichiriscapaicain. Unmain ahuuscaicain un tapiataima. Ascan nan un tapiaintian un mato ari Timoteo nichiriscatiro uhuunoa mato tapimanon. 
PHP.2.24	Un nocon Ifon icoinra huai uatsi mato ari nichiyamaiton. Ua nichiaino un samamashta un mato ari caicain.
PHP.2.25	Ascano manfin uqui Epafrodito nichiniquin un yopai cuscan ua ashonon. Ascacun nanfin uhuun ushto cuscaracoinquin. U futan Diosin tsain yoifafaini. Afin fasi mato shinain. Ascan un shinanracafin afanan un mato ari nichishquin. 
PHP.2.26	Epafrodito isinincai mato tapimapaiyamafiano man man tapian nicaquin matohuunshon shinanqui ahuun ointi nocoita. Ascashon yoiyamua isca huaquin. —Tapianmapainonforan aton ointisin ihuutirofoquin, —ishon matohuunoa yoiyamua. Ascashu natian matofu fasi ipaicoin. 
PHP.2.27	Iconfinquin Epafrodito fasi isininqui man naqui rashquiyamua. Ascafia Diosin ahuun ramapaicain uhuunri ramapaiyaino man cayayamua. Ascan naanofin un fasi shinain omitsiscai finacuanitaquin.
PHP.2.28	Ascacufin un mato ari nichipaicain. Matoqui nocoaino man aqui unimanon. Man ascaino urifi un unimashquin. Mato ari Epafrodito nocoanocai un afanan shinain omitsiscashquima. Muma sharamain matoqui nocoyamaiton. 
PHP.2.29+PHP.2.30	Cristo yonoshoni man naqui rashquiyamua. Ascan man chai icashucai uqui man oyamaino matohuun rafanan Epafrodito uqui oyamua. Ascafia matoqui nocoaiton fasi unimacain nocon Ifohuunshon ihui sharafain ahuun noiquin a ismasharacahuun.
PHP.3.1	Uhuun yoramishtichin uhuun tsain unutaqui un mato yoi. Manfin nocon Ifon Jesucristo ahuun yorafoquin ascacun unimacahuun. Un mato cunushoni cuscan afanan un mato yoi. Man poshtutanonma nicafafainaifin sharaquin. Nan tsain shara man tanacucai yora futsafoan mato amaquiri yositirofoma.
PHP.3.2	Ascacun ¡Oinfain! A yora chaca huaifo fishtayamacahuun. Pashna pofu cuscarafoquin. Nan yora chacafoan mato amaquiri yosipaicani isca huaquin, —Man foshqui rupa shatuyamashucain man Dios ari nocotiromaran, —mato huamisifo. 
PHP.3.3	Asca non foshqui rupa shatuahuunshocai nocon chaca non soatiroma. Jesucristo noco nashoni nocon chaca soashoshquin. Arus fustifin nocon chaca soashotiroquin. Nan Furuhuunshori Diosin noco ahuun facufo imatiro. Ahuun Yoshin Sharahuunshon non Dios yoitiro isca huaquin, —Non mia fasi noi. Min sharacoinran, —ishon non yoitiro. Jesucristo noco nashoni nocon chaca soashoshquin. Ascacun non aqui unimacoinni. Arus fusti noco numatiro. Man non tapia non foshqui rupa shatuahuunshocai noco ahuusca huatiroma.
PHP.3.4	Futsafoan yoiquiraca isca huafo, —Unfi shara fustisi huamisiquin. Ascashufin un Dios fu ipatiroquin, —ishon shinanfiaifono urifi un nannori shinanpaiquin un nannori shinanquin finacuana. 
PHP.3.5	Un caintan ocho oshatan ua foshqui rupa shatunifo. Asca unfin Israelifoan caifoquin. Urifi un Benjamín nami. Uncai osiama. Unfin Israelicoinquin. Diosin Moisés yoini cuscan urifi un nicacoianquin. Ascatarifi unfin Fariseoquin. 
PHP.3.6	Diosin tsain tanasharapaicoinquin nan Jesús tanamisifo un ato chaca huapaoni. Unfi nantifi Moisés tsain tanasharapaoniquin. Tsoancai uhuunoa yoiqui isca huatiroma, —Pablonuncai Moisés tsain nicacoinpaonimaran, —ishocai tsoan yoitiroma. Ascashon un shinanquin isca huapaoni —Nanfoan ua imasharatiroran, —ishon un fasi amaquiri shinanpaoni.
PHP.3.7	Ascafia natian mun tapia afocai ahuama. Afoancai ua imasharatiroma. Nanfo mun potacoian Jesús fusti icoinra huashu afu ipashquin. 
PHP.3.8+PHP.3.9	Ascano uncai afanan un ipaoni cuscan apaima. Nantifi un ipaoni cuscan mun potacoinni. Un ascai un funocoinpaoni. Ascacun natian un shinancai nanfo ahuama. Nan ahuara chaca potamua cuscarafo. Natian uhuun Ifo Jesucristo fusti un onanpaicoin. Nancaifin shara finacaiaquin. Arus fusti ua imasharatiro. Moisés tsain yonopaoni cuscacai un afanan ascatiroma ua imasharanon. Ascatamarocon un Cristo icoinra huaino Upa Diosin Furunhuunshon ua imasharatiro a cuscara shara un inon. Ascan un Diosiqui nocoaitian uqui unimatiro un Cristo fusti icoinra huacun ua imasharanon.
PHP.3.10	Un Cristo onanpaisharacoin afu rafushquin. Diosin ahuun curushpan Cristo afanan funimani cuscan urifi nan curushu un mupai a cuscara shara ua imanon. Cristo omitsiscapaoni cuscan urifi afu rafushon un mutiro. Unrifi ascapai nan cuscara ishquin. Ascashon ua nashoni un chaca huapaoni cuscan ua soashoshquin. Ascacufin un ipaoni cuscacai afanan ascapaima. Ascafia un nan Cristo fu naa cafiscapaoni. Ascashu natian a cuscara shara iishquin. 
PHP.3.11	Ascano unrifi nan funini cuscan un funipai. Cristo naafiashu afanan funini. Ascanishaquin afanan nanacama. Nanscarifiai urifi un afu funi cafiscapai. Nuno mai ano niyoshon afanan chaca huatama nan cuscara shara iishquin.
PHP.3.12	Un ipaiyai cuscacai un acoinnataima. Un Jesús cuscaracoin ipaifiaicai un icataima. Jesucristo uhuun ointi fiananan huani a cuscaracoin ua imashquin. Ascacun un Jesús tanasharafafaini a cuscarasharacoin ishquin. 
PHP.3.13	Uhuun yoramishtichin un Jesús cuscaracoin icataiyamafiaicai un ipaoni cuscan afanan un shinainma. Un Jesús cuscara ipaiyai cuscan nan fusti un shinain. 
PHP.3.14	Ascashon uncai ahua futsa shinainma. Nan Jesucristo fusti un tanapaicoin. Nan fusti un shinanfafaini. Ascano Diosin ua catonni un afu ipanon. Jesucristohuunoashu Upa Dios ari un nocotiro. Nocoashu a cuscarasharacoin un itiro.
PHP.3.15	Man Jesús tanasharai nan un mato yoia cuscan marifi nannori shinancahuun. Un shinain cuscan futsan shinanyamaiton afincoin Diosin ato cayacafi tapimatiro. 
PHP.3.16	Ascashu Cristohuunoa man tapia cuscan nanscacoincahuun.
PHP.3.17	Uhuun yoramishtichin un Jesús tana cuscan marifi uhuun caocahuun. Non icai cuscainfori oincatan nanfohuuri caocahuun. 
PHP.3.18	Un mato yoimisi cuscan nannoricoin natiantan afanan uhuun nomuran uaiyanan un mato yoi. Jesucristo noco nashoni nocon chaca soashoshquin non ipaoni cuscan afanan non shinanonma. Futsafoancai nan na un mato yoiai cuscan nicapaicanima. Ato chaca shatucasmacani. Ascaifin Jesús noicasmafain icafoquin. 
PHP.3.19	Jesús ato amapaiyai cuscacai shinantama nan afin apaiaifo cuscan fusti shinancani. Pifain ayafain huacaquin. Nan fusti shinancani. Ascashon nan nocofunufoan ainfofohuunoa fusti shinancani. Nanscarifi ainfofo aifono nocofunu futsafo yasi icaifoanno. Nanscara chacafosi huacani. Nanscaisi tapiafo. Non chacaforan itama noncaifin sharaquin icafo. Afanancai tsoa rafipaitirofoma. Nanscarafo nacanashu omitsiscapanacafo muran focani.
PHP.3.20+PHP.3.21	Ascafia noncai ascarama. Ascatamarocon nonfin Diospan yorafoquin. Nonfin nai muran afu ipanacaquin. Nocon numamisi Jesucristo nanno ica. Nanfin non fasi manaicai. Unimayanan afanan Jesús nocoqui oaitian nocoqui nocoshon ahuun curushpan a cuscara sharacoin noco imashquin. Ascashu non nacun nocon caya chacanafiaino Jesús nocon caya fiananan huashotiro non afanan ahuuscatama isharacain funa sharacoin ahuun caya cuscara non inon. Nanscarifi aqui ahuun curushpan nantifi noco iquina.
PHP.4.1	Ascacun uhuun yoramishtichin un fasi matohuun noicoin. Un mato fasi oinpaisharai. Nan un matohuunoa shinaintian un mua fasi unimacoinna. Un mato Jesushuunoa yoimisi cuscan natian man man icoinra huasharacoian. Man ascaino un fasi unimacoinni uhuun yonoricai funoima. Ascacun uhuun facufoshtan Jesús cachiquiri huacaquima tanasharacahuun. 
PHP.4.2	Ascatari un nica Evodia yafi Síntique fochishmanantananfafainaifoan. Ascacun un ato yoi achishta rafutan, Evodia yafi Síntique un mato yoisharapai. Ahuuscai man fochishmanantananfafainai. Cristohuunshon nannori rafu shinansharacahuun. Afanan ascayamacapun. 
PHP.4.3	Uhuun yorashtan min u futan Dios yonoshomisicun un mia yoi. Nan ainfo rafu ato yosisharapun. Afanan rau huatananshu yorahuan tananonfo. Nan rafutafin u futan Jesushuunoa futsafo yoipaonifoquin. Ascano Clemente arifi u futan Jesushuunoa yoipaoni. Ascan natian yora futsanfoanrifi u futan Jesús yonoshonafo. Ascacun nanfofin Diosin ahuun libroqui nai muranshon aton anufo man cunuaquin afu nipashquinonfo. Nantifi ahuun yorafo Diosin aton anu cunua afu nipanonfo.
PHP.4.4	Ascacun Jesús mato Ifoquin unimacahuun. Afanan un mato yoi futsai unimacahuun. 
PHP.4.5	Nocon Ifo oti chaimaquin. Ascacufin isharacahuun. Futsafohuun noicoincahuun. Man ascaiton yorafoan mato oincaquin, —Isharaforan, —ishon matohuunoa yoinonfo. 
PHP.4.6	Ascano shinanchacayamacahuun. Ascatamarocon ahuara ahuuscarafiaino Upa Dios cuficahuun. Man yopai cuscari a yoicahuun. Man cufiaino Upa Dios yoicahuun isca huaquin, —¡Aicho! Upa, min ua nicasharamisi un yopai cuscan min tapishon min ua ashosharamisiran, —ishon cuficahuun.
PHP.4.7	Man ascaitofin maton nomuran Diosin maton ratufo potafain mato ointi isharamaiquin. Ahuara ahuuscarafiaino Diosin nocon ointi isharamatiroqui. Ascan noncai tapitiroma ahuuscashomain nocon ointi noco shinansharamatiroquin. Ascafia Jesucristo non icoinra huacun nocon ointi yafi nocon nomuran noco shinanmasharafafaini.
PHP.4.8	Ascano uhuun yoramishtichin mun cunuquin anaiticuana. Un afanan mato yoi futsapai. Ahuara icon fusti shinanfain ahuara sharafosi shinanfain ahuara cayacafi fusti shinanfain ahuara noco shinanmasharatiro nan fustiri shinanfain ahuara yorafoan shara huaifo cuscan shinanfain Diosin noco ashoain cuscan nanfo fusti shinansharafafaincahuun. Ascashon nocon Ifo —¡Aichoran! —huacahuun. 
PHP.4.9	Ahuara un mato yoia cuscan huafain un mato tapimana cuscan huacahuun. Ascashon ahuara futsan un acaiton man oian cuscan macafiri acahuun. Man ascaiton oinquin Diosin maton nomuran isharamatiro. Ascashu matofu ipashquin.
PHP.4.10	Un unimacoin man ua shinanfiaquicai man ua pui fumayomisima. Man ua pui inanfiapaonishaquicai afanan man ua fumayomisima. Ua pui fumapaimisifiashucai ahuuscashuco ua fumatiroma. Ascafia natian man man afanan ua fuma. Ascacun natian un nocon Ifo, —¡Aicho! —huai. Uarifi afanan man ua cushusharamisi. 
PHP.4.11	—Ascano un ahuara yopafiaquicai man ua ahua inanmaran, —un mato huamisima. Ahuarafo ahuuscarafiainocai shinanchacatamarocon un unimacointiro. Diosifin nannori ua tapimanaquin. Ascashu un ahuara ichapaya iyamarai un ichapama ayafiashuri un unimatiro.
PHP.4.12	Ascano mun tapiarifi ahuuscashumain ahuuoma non isharatiroquin. Nanri mun mumisi. Ascatan ahuuscashumain ahuara ichapayashuri non isharatiroquin. Nanrifi mun mumisi. Ascatan ahuara ahuuscarafiainori un unimacointiro. Ascacun uncai shinanchacamisima. Un pii manyashu iyamarai foniquiri nanscara un mutiro. Raniran futsanoashu ahuara ahuuscarafiainoricai un shinanchacatiroma. Ascatamarocon un unimacointiro. 
PHP.4.13	Cristo ahuun curushu ua inainton nan curushhuunshon ahuara ahuu cuscararan futsan un atiroquin.
PHP.4.14	Ascafiacufin nan shara man uhuun ramapaicain ua shinan. Ascan manfin ua shara huaquin un omitsisca cuscan marifi man ua shinanquin ua shara huaa.
PHP.4.15	Man Filipos anoafoan man rama Jesucristohuunoa nicaquin tau huanitian Macedonia anoashu un caiton un yopai cuscan marus fusti man ua inanni. Ascan nan icoinra huaa futsafoancai tsoan ua pui yafi ahuara futsa fumanifoma. Nan man man tapia. 
PHP.4.16	Un Tesalónica ano icun un yopai cuscan man ua fumafafainpaoni. 
PHP.4.17	Ascafia uficain un maton pui fianfafainmisima. Man ua inanshara cuscan Upa Diosin oinquin matorifi ahuun rafanan shara huafafainshquin. Mato shara huaino urifi unimacoinshquin.
PHP.4.18	Ascano natiancai afanan un ahua yopaima. Munmain ayashufin. Epafrodito uqui nocoshon man ua fuma cuscan ua inantoshiyamua. Un yopai cuscan finonmafain man ua fumayamua. Nan man Diosihuun noiai cuscan huafain uhuunrifi noiquin man ua fumayamua. Man ua inainton oian cuscan Diosin matoqui unimacoinni. 
PHP.4.19	Uhuun Diosin man yopaiti mato inanshquin. Upa Diosin ahuun ahuara sharacoinfo aya cuscacai ichapa cuyopacunacama. Furun Jesucristohuunshon mato inanshquin. 
PHP.4.20	Ascacun nan nocon Diosifin nocon Upaquin. Nan fasi sharacoin. Arus fustifin sharacoinquin. Tsoancai a finontiroma. Nan, —Nocon Ifocoinran, —non huapanaca. Nanscari inon.
PHP.4.21	Nantifi Jesucristo icoinra huafo ua yoisharashocahuun. Nan icoinra huafo ufu icafoanri mato yoisharapaicani. 
PHP.4.22	Nunoa nantifi Jesús icoinra huafoan mato yoisharapaicani. Nan niaifocoin Cesar ahuun pushu anoa yonomisifoanri mato yoisharapaicani.
PHP.4.23	Nocon Ifo Jesucristo matohuun ramapaicain maton nomuran mato shara huapanon. Nanscasi ipanon. Amen. Nanti.
PHP.4.23	Pablo
COL.1.1+COL.1.2	Uquian Pablo Diosin afin apaiyai cuscan ua catonni Jesucristo fu rafushon ahuun tsain un yoifoanfafainon. Timoteo futan un mato cunu fomai. Arifi Cristo ahuun yora. Colosas anoafoan manfin Cristo tanacoianshu Diospan yorafoquin. Nocon Upa Diosin matohuun ramapaiqui matohuunoa shinanquin mato shara huashofafainpainon. Ascashon maton nomuran maton imasharapainon.
COL.1.3+COL.1.4	Un mato fasi ichapa shinain. Nan nocon Ifo Jesucristo Apa Dios non mato cufishofafaini. Ascan man non nica man Jesús icoinra huacoincun. Ascashon nan Jesús icoinra huaa futsafohuun man noicoianri man non nicamisi. Ascacun non nocon Upa Diosin yoiquin isca huamisi, —¡Aicho! Upa Diosin Colosas anoafoan min Furun Jesús man tanasharaforan, —ishon mato cufishofafaini. 
COL.1.5	Nan tsain shara iconcoin Jesushuunoa cayacaficoin man man nicamisi. —Jesucristo icoinra huashu Dios icari man afu ipasharatiroran, —ica man man nicamisi. Nan tsain icoinra huashu man futsafohuun noicoinmisi. 
COL.1.6	Nan tsain shara Jesushuunoa nicaquin tau huaquin man icoinra huani. Ascashon nicaquin man tapini nan iconcoin. Diosin matohuun ramapaiquin Jesucristohuunshon maton chaca soashoni man icoinra huanon. Ascacufin nan tsain sharahuunoashu man fiananan. Nicacani arifi manifoti nanscarifi amisifo. 
COL.1.7	Nan Epafras nocofunu fasi shara. Un ahuun noicoin. Arifi no futan Cristo yonosharashomisi. Noncai matofu itiro ipaonima. Ascacun afincoin mato Jesushuunoa tapimayopaoni. 
COL.1.8	—Colosasfoan Diospan Yoshin Sharahuunshon futsafo noicoinran, —ishon matohuunoa Epafras noco tapimana.
COL.1.9	Ascacufin nan un matohuunoa nicaquin tau huaitian natianri un mato Upa Dios cufishoquicai unumisima. Ascacun un mato cufishoquin isca huafafaini, —¡Aicho! Upan Diosin, Colosas anoafo min Yoshin Sharahuunshon min ato tapimapaiyai cuscan huafain ato tapimahuu. Min ato tapimanai cuscan aton nomuranshon tapicoinfain mia tanasharanonfo, —ishon un mato cufishomisi. 
COL.1.10	Ascashon nan mato amapaiyai cuscan man aiton oin Dios matoqui unimacoinshquin. Ascatan nan mato yonomapaiyai cuscan acai man isharashu ahuun facu cuscaracoin man itiro. Ascano man futsafo shara huashofafainquin. Man Dios onanquin finacoinfafaintiro. 
COL.1.11	Ascan Upa Diosin ahuamamishti shara huatiroquin. Ahuun curush mutsisipacoin mato inantiro ahuara ahuuscarafiaino marifi ahuunshon man tunucoinnon. Nanscafiaquin man tunutiro funaquima unimasharacain.
COL.1.12	Ascano unimacain man Upa Dios aicho huatiro. Nantofin noco imasharafain ahuun yorafo inanpaiyai cuscan huafain nocorifi inain. Norifi non ahuun yorafocun noco inanshquin. A icano shafa fusti faquishicai imisima. 
COL.1.13	Ascacun noco numa non afanan faquish muran inonma. Ascan nan Satanás icanofin fasi faquishcoinquin. Nannoashu funocani. Upa Diosin nannoa noco numa ahuun Furun shara fu non ipanon. Nanto Furun fasi noicoin. 
COL.1.14	Nocon chaca soashona ahuunshon Upa Diosin noco rau huatiro afu non ipanon.
COL.1.15	Ascan noncai Upa Dios non ointiromafiano Furun Jesús mai ano oni. Ascashon Furunmun noco tapimani ahuu cuscaramain Apa Diosiquin. Ascan Furun Jesusfin nan Apa cuscaracoin. Ahuun ointi cuscarari. Ahuashtacai oniataima Apa Dios fu nai muran iyopaoni. 
COL.1.16	Ascan Criston nantifi onihuani. Nai murannoafo yafi mai anoafori ato onihuapacuni. Nan non oinmisifo yafi non ointiromafori ascashon nantifi onihuani. Ahuun oinmatifo nan afu icafo onihuafain yoshinfoan aton niaifofori onihuani Upa Dios Furun Cristohuunshon nantifi onihuani. 
COL.1.17	Ahuashtacai oniataima Cristo iyopaoni. Ahuun curushpan nantifi cushusharamisi. Ascashon fishifo cushufain fari cushufain oshuri cushufain nocon mai cushufain. Ascan nantifi cushuyamaino cuyoi futsucuanafo. Nai yafi mai choquiqui futsucuanafo. 
COL.1.18	Tsoancai Jesús finontiroma. Ahuashta oniataima nantifi finonyopaonishaquin. Natianrifi nantifi finoncoian. Aafin ahuun yorafo nan icoinra huafo ato Ifocoinquin.
COL.1.19	Ascacun Upan Diosin yoiquin isca huani, —Un imisi cuscacoin nanscarifi uhuun facu imisiquin. Ascashu arifi ufu Dioscoin. Nonfin nanscara rafuquin, —ishon unimacain Upa Diosin yoini. 
COL.1.20	Jesús ihui coyan quinanqui mastafoanno ahuun imi focain noco nashoni nocon chaca soashoshquin. Ascacufin ahuunoashu non Upa Dios fu afanan isharatiro. Ahuunoashu nantifi mai anoafo yafi nai murannoafori afu isharatirofo.
COL.1.21	Maton nomuranshon man Dios noicasmafain man fasi chaca huapaoniquin. Ascashucai man Dios fu rafuyamacai marificai man ahuun yorafo ipaonima. 
COL.1.22	Ascafiacun Furun Jesucristo nai muranshon mai ano nichini nocofunucoin iquiyonon. Ascashu ihui coyan iquinanhuunoashu noco nashoni. Ahuunoashu natian Diosin matofu rafucain maton chaca soashotiro a cuscara shara man inon. Ascano man aqui nocoaitian matohuunoacai ahuashta chaca shinantiroma. Ascashocai mato yoitiroma isca huaquin, —Min chaca huamisiran, —ishoncai mato yoipacunacama. 
COL.1.23	Ascano nan tsain shara Jesucristohuunoa icoinra huashon man ahuara futsa shinanyamaitocai Upa Diosin matohuunoa yoipacunacama isca huaquin, —Min fasi chaca huamisiran, —ishoncai yoipacunacama. Ascatamarocon man icoinra huaaquin unuyamaiton oinquin nan mato yoiyotiani cuscaino mato ihuishquin man afu ipanon. Man Jesushuunoa tsain shara nicaquin tau huani cuscan nannoricoin un manifoti ato tapimani. Ascacun unquian Pablo un Upa Diosin tsain yoifoanfafainmisi Jesushuunoa ato yoishquin.
COL.1.24	Ascacun un fasi unimai un matohuunoashu omitsiscamisi marifi man ahuara ahuuscarafiaino Cristo tanasharanon. Cristo nocohuunoashu omitsiscani cuscan urifi afu rafumisifo nan Diospan yorafohuunoashu omitsiscamisi. Un matohuunoashu omitsiscaifin nantianri un Cristohuunoashu omitsiscaiquin.
COL.1.25	Ascacun Diosin ua catonni maton oinmati cuscara un inon. Ahuun tsain shara un mato yoinon. Ascashon ua yonoquin isca huani, —Nan manifoti anoa yorafo uhuun tsain shara Jesucristohuunoa ato yoifoanfafainhuun, —ishon ua yononi. Ascashon nan uhuun caifomafo muran ua nichini. 
COL.1.26	Nan tsain Jesucristohuunoacai noco shunifoan tapiyopaonifoma. Diosin tsoa tapimayopaonima. Natiantan Diosin rama shara noco tapimani. Non ahuun yorafocun. 
COL.1.27	Upa Diosin Cristohuunoa yoiyotiani cuscan nantifi matori tapimashquin. Uhuun caifo fustisicai tapimanima nan uhuun caifomaforifi ato tapimai isca huaquin, —Uhuun Facu Cristo matofu rafucacaini. Ascacufin man icoinra huatiroquin un icano man unfu iishquin. Ascashu Cristo shara fustisi ica cuscai urifi un mato nanscara imashquinran, —ishon mato tapimai.
COL.1.28	Ascano Jesucristohuunoa non yoifoanfafainmisi. Diosin ahuun shinanpan un ato yosifoanfafainmisi. —Ascacun Diosin tsain nicasharacoincahuun man funoshcaquimaran, —ishon un ato yoimisi isharanonfo. Ascan nan non Cristo icoinra huamisifo nantififain Diosin ointaifi non oinmapai a cuscara shara iishquin. 
COL.1.29	Ascacufin un Dios fasi yonoshofafainicain. Ahuun Yoshin Sharapan uhuun nomuran ua yosiain cuscan huafain un mato yonoshofafaini. Man Cristo cuscaracoin icai Upa Dios ari man nocoshquinon.
COL.2.1	Uhuun yoramishtichin, un mato tapimapai. Matohuunshonfin curushcain un mato Upa Dios cufishofafaini Laodicea anoafo futan futsafoanri ua oianmafiamisifoan nanfori un ato Upa Dios cufishofafaini. 
COL.2.2	Ascashon un mato cufishomisi mato nomuranshon man shinansharafain mafiranan man noinancoinon. Asca huatananshu man Upa Dioshuunoa shafacafi tapisharatiro. Ipaoni tsoancai Cristohuunoa tapiyopaonima. Ascacun natian ahuunoa mato shafacafi tapimapai man onancoinsharanon. 
COL.2.3	Nantofin nantifi onancoinfain tapicoianquin. Apa Diosin tapia cuscan arifi ahuun nomuranshon tapicoianquin. Ascan Upa Dios ahuarafo shara aya cuscan Cristohuunshon marifi man tapitiroquin.
COL.2.4	Un mato nannori yoi futsafoan mato paranonfoma. Isca huaquin, —Non mato shafacafi tapimaniran, —ifiacanashu nanfocaifin chanimisifoquin. Ascashon mato shafacafi yoicafiscamisifoquin fasi amaquiri mato yosipaicani. 
COL.2.5	Ascacun un matofu iyamafiashon shafatifi fasi un mato shinain. Mun nica matohuunoa man nannorifosi Jesushuunoa cayacafi shinanfain man Jesús icoinra huafafainaiton nicai un fasi unimacoinni.
COL.2.6	Man Jesucristo icoinra huaquin tau huashon man Ifo huacoinna. Ascacun shafatifi afu rafufafaincahuun. Ahuun tsain nicacoincahuun. 
COL.2.7	Ahuara fimi fanano ahuun tapo chaicoin foanno cai fana tucuitiroma. Mutsisipacoin itiro. Nanscarifiai Jesusfin nan tapo cuscara sharaquin. Ascacun afu rafufafaincahuun chaca huatamarocon a cuscara shara ishcaquin. Epafras mato tapimamisi cuscan shafatifi finacoinquin Jesús icoinra huafafaincahuun. Ascashon shafatifiri Upa Dios aicho huacahuun.
COL.2.8	Oinfain futsafoan mato paranonfoma. Amaquiri mato tapimashcaquin. Man cayacafi Jesús icoinra huai cuscacai mato ascara tapimapaicanima. Ascashon nan mato yosipaiyaifo cuscan man ato nicashu ipaitsicoin man icoinra huatiro. Ascan nanfoancai Diospan tsain Cristohuunoa yoicoianfoma. Ascashon nan aton fuyamisi cuscan mato tapimapaifain nan icoinra huamafoan shinainfo cuscan fustisi mato icoinra huamapaicani.
COL.2.9	Ascano Cristo yafi Apa Dios nanscara rafu. Cristo noco cuscara nocofunucoinfiashu Dios imisi cuscan arifi nanscamisi. 
COL.2.10	Aafin nantifiton aton niaifocoinquin. Nantifi niaifofo yafi yoshinfori ato finoncoian. Ascashon ato iquimisi. Ascacufin man Jesús fu rafushocai man ahua futsa yopaima. Nan isharamisi cuscan marifi man nanscatiro. 
COL.2.11	Man Cristo Ifo huaitian maton nomuran mato fiananan huashoni man chaca huapaoni cuscan afanan man ascanonma. Ascan nocofunufoan aton fuyamisi ipaoni. Ascafia man cunotinin foshqui rupa shatutocai maton chacan soashotiroma. Cristo fustitofin maton ointi fiananan huashotiroquin. Ahua futsanmaquia. Nan fustitofin maton chaca soashotiro afanan man chaca huapaoni cuscan man atama nan cuscara shara man inon.
COL.2.12	Ascano man unu muran iquimamuaitian maton chacafo man chaca huapaoni cuscan nanfo mai huamua shinantsai. Ascan non Jesús mainitian man chaca huapaoni cuscan nan chacafori mai huamua shinantsatiro. Man unu muran iquimamuashu funinaca huanni man Jesús fu funi cafiscatiro a cuscara funa shara iishquin. Diosin ahuun curushhuunoashu Jesús afanan funini nan non icoinra huaa. Ascano Jesús mai murannoashu funinitian marifi man afu funi cafiscatiro a cuscara funa shara iishcaquin.
COL.2.13	Man Jesús Ifoataima nan yora naa shinantsa man apaoni. Ascashon man chaca huapaoni. Ascafia Upa Diosin Cristo funimani afu nipanon. Nanscarifi aqui matorifi ahuunshon nimapacutiro. Ascashon nantifi nocon chacafo man rau huaa. 
COL.2.14	Shinancapon. Nantifi non chaca huamisi cuscan noco chacafo Upa Diosin noco soashoni. Afanan afohuunoa Diosin shinanonma. Ascano Diosin yononi cuscan nicatama ahuara futsa non chaca huapaoni. Nanfo nantifi non chaca huamisifo cuscari cunupacua. Ascafia nan cunupacui cuscan ihui coyan iquinan ano Jesús mastanihuunshon nanfo noco soashoni. 
COL.2.15	Ascano Jesús ihui coyan iquinanhuunoashu noco nashonishaquin Satanás yafi nantifi yoshin chacafo finoncoian. Ascacucai afanan noco ahuusca huatirofoma. Nanforicai afanan noco ifo iyamacain noco iquitirofoma. Ascacufin Jesús ihui coyan iquinanhuunoashu naiton Diosin manifoti ismani nan yoshin chacafocai afanan ahuashta ahuun curushu ayamaran ishon ato ismani.
COL.2.16	Ascacufin ratoran futsan mato yosipai isca huaquin, —Nocon shunifoan yononi cuscan nantifi nanscacoincahuun. Ahua futsa piyamafain ahua futsari ayayamacahuun. Fuusititian fuusiyamashu man chaca huai. Ascan nan oshu ina funatianri fuusicahuun. Tunutitian fusti noco shunifoan yononi cuscan man atiroran, —ishon mato amaquiri yonopaiyaifo cuscan ato nicayamacahuun. 
COL.2.17	Cristo nocoataima nanfohuunoa noco tapimayopaonifo. Ascafia afincoin mai ano oanocai non afanan nanfo yopaima. Nan Cristo fusti non yopai.
COL.2.18	Oinfain. Futsafoan mato shinanmapaiyaifo cuscan man ato nicashu nan Upa Diosin mato inansharapaiyai cuscan man funotiro. Ascacun ato nicayamacahuun. Mato amaquiri yoipaiquin isca huacani, —Uhuun namapan cuscara Diosin ua isma cuscan fasi sharacoin. Uncai ahuayamafiacun Diosin ua isma cuscan tsoa futsacai oinyomisima. Ascan un oian cuscan miarifi Diosin oinmanaino shara itiroran, —ishon cacapaimisiton mato amaquiri yoipaicani. Mato yoipairi isca huaquin, —Non Diospan oinmati afu nai muran icafo cufitiroran, —ishon mato parapaicani. Nanfoan aton nomuranshon futsa futsa huaquin shinainfo cuscan fusti matorifi yosipaicani ato cuscara cacapaimisifori man inon. Diosin shinan cuscacain shinantama afin shinantirofo cuscan fusti shinancani. Nanscashu nanfo curafiapaimisifo.
COL.2.19	Nanfocai Cristo fu rafuyamacai aton ifomari. Cristofin nan nocon mapo cuscarariquin. Nonfin ahuun caya nato cuscarariquin. Nocon caya nofiri non cushumusharashu non mutsisipacoin itiro. Ascan nocon nami pono uhuapafo yafi nami pono futsafo nocon cayahuu nannorasi ichanatirofo. Nanscarifi aquin Criston ahuun yorafo cushusharacoinmisi. Ahuuscayamacain isharacain mutsisipa non inon. Noco nannorifosi shara noco shinanmamisi. Non Cristo fu rafucoincun Upa Diosin finacoinquin Furunhuunshon ahuu curushu noco inantiro a cuscara non inon. Nanscarafin noco Diosin ashopaiquin.
COL.2.20	Cristo mato nashonitian marifi man afu naa shinantsapaoni. Ascan natiancai man chaca huapaoni cuscan afanan man ascaima. Ascatamarocon man isharacoinmisi. Man ascanocai nan icoinra huamafoan mato yonotirofoma. ¿Ascacufin ahuuscai man ato nicamun mato yonopaiyaifo cuscan aashcaquin? Ascacun ato nicayamacahuun. 
COL.2.21	Ascashon nanfoan mato yonoquin isca huapaicani, —Mato tushu inainfo cuscan fiyamafain nanrifi piyamacahuun, —ishon mato yonopai. 
COL.2.22	Ascano nanfoan mato yosipaiyaifo cuscacai Diosin ato yonoama. Nan nocofunufoan shinainfo cuscan fusti mato yonopaicani. Ascan nan mato yonopaiyaifo cuscan nanfo cuyoi futsushqui afanancai ascashquima. Ascacun ato nicayamacahuun. 
COL.2.23	Icon yorafoan shinanquin isca huacaquin, —Nanfoan ato yosiainfo cuscan shararan. Ascano nanfoan fasi tapicoianfo. Diosin noco yononi cuscari fasi tapicoianfo. Ascashon Diospan nai oinmatifo cufifafaincani. Ascacanashu tsoashtacai raquiri huamisima cuscarafo. Ascataricai aton caya afiri musu huamuafoma. Ascashu nanfo fasi sharacoinran, —ishon atohuunoa shinanmapaicani. Ascafia afocai isharacoinmisifoma. Ahuarafo chaca huaifo cuscacai shatutirofoma. Icon nanfofin cacapaimisi shunifo.
COL.3.1	Upa Diosin Furun Cristo funimani cuscan nanscarifi matori afu funimani cafisca huai man funa shara icain a cuscara shara icashu man afu rafunon. Cristo natian Apa fu ica a futan nantifi iquina. Ascacun ahuunoa shinanfain mato amapaiyai cuscan nanfohuunoari shinancahuun. 
COL.3.2	Ascacun Diosin fuchipaiyai cuscan nan fusti shinancahuun. Nanscacoinshcaquin. Ascan nuno mai ano yorafoan chaca huapaiyaifo cuscan marifi asca huapaiyamacahuun.
COL.3.3	Afanan un mato yoi Cristo noco nashoni. Ascan manfin afu naa shinantsayoniquin. Natianfin man Cristo fu rafucain Upa Dios furi man icacaini. Nanscarifiai mato furi Upa Dios icacaini. Man ascafiaitocai tsoanshta ointirofoma man Cristo fu rafuai cuscan afu isharashcaquin. 
COL.3.4	Ascano Cristo afanan mai ano oaitian nantifiton ointirofo non afu rafumisifo noco nimapacunaca. Ascashu Cristo shara fusti ica cuscain norifi non a cuscara sharacoin iishquin nantifi yorafoan oinshquicani.
COL.3.5	Ascacun man chaca huapaoni cuscan afanan asca huayamacahuun. Ascarafo shinanyamacahuun. Ascatari maton ahuinma furi iyamacahuun. Nanscarifiaiyainfofoan maton funuma furi iyamacahuun. Ascashon shinanchacayamacahuun. Nocofunufoan maton ahuinma fuchipaiyamacahuun. Ainfofoan maton funumari fuchipaiyamacahuun. Ahuara chacafo fuchipaiyamacahuun. Mafin man fuchipaiyai cuscan fusti fuchipaiyamacahuun. Man ascaquicain Dios man noicoinma ahuara futsa fusti man noicoin. 
COL.3.6	Nanscara chacafocai Diosin oinpaima. Ascacun nanscara chacafoqui Diosin fasi sinacoin. Nan yoitimamisifo ato onaintimashqui. 
COL.3.7	Ascano marifi man Dios nicacoiantaima man nanscara chacafo huapaoni.
COL.3.8	Man nansca huapaonifiashon natian nan chacafo shatucoincahuun. Ascatari afanan sinayamacahuun. Tsain fushnuicamitsamisi iyamacahuun. Futsafo noicasmacani aqui sinayamacahuun. Ascashon futsafori roayamacahuun. Tsain mutsama yoiyamacahuun. 
COL.3.9	Man chaca huapaoni cuscan man man potacoian. Ascashu paranonanyamacahuun. 
COL.3.10	Man ipaoni cuscan afanan atanma natian man Jesucristo catoan a cuscara shara iishquin. Ascan Upa Diosin mato nomuran onihua funa. A cuscara shara finacoinquin mato imafafainshquin ahuunoa finonmafain onansharanon. 
COL.3.11	Non Cristo ifoacun Diosin nantifi nanscarasi huaquin noco oin. Israelifo yafi Israelifoma cunu tapiafo yafi cunu tapiamafori onicoinfo yafi nahuafo non yonomatifo yafi yonomatifomari Diosin nanscarafosi noco oin. Nantifi non Jesucristo ahuun yorafocun. Nan fusti non yopai.
COL.3.12	Ascashon matohuun fasi noiquin mato catonni ahuun yorafo man inon. A cuscara shara mato imashquin. Ascacun futsafohuun ramapaicain ato shara huafafaincahuun. Iquisi futsafohuunoa shinanfain nan mafi man apaiyai cuscan shinantamarocon futsafoan apaiyaifo cuscari shinanshocahuun ato oi tsii huafainri yoifafaincahuun. 
COL.3.13	Futsan mato chaca huafiaiton ato copitamarocon yoisharafain rau huariscahuun. Nocon Ifoan mato rau huaa cuscan huafain futsafo ya rau huatanancahuun. 
COL.3.14	Ascano un mato yoia cuscacoin acahuun. Nanfo sharafiashu non nantifihuun noiainofin fasi shara finacayaquin. Ascatan non noinanshu non isharacointiro. Ahuara futsa sharafori nocon Ifoan yononi cuscan non noinanshu non nanscacointiro.
COL.3.15	Ascacun Cristo nicacoinsharacahuun maton ointi sharamanocai man fochishmanantanantiroma. Ascatamarocon ahuunoashu isharacoincain ahuun yora fusti cuscara man itiroquin. Ascacun Upa Diosin mato catonni ahuunoashu isharacain futsafoqui man shinanchacanonma. Ascaquin man Upa Dios yoitiro isca huaquin, —¡Aicho! Upa Diosin min uhuun ointi shara huashoran, —ishon yoifafaincahuun.
COL.3.16	Cristo noco tapimani cuscan huafain maton nomuran nanucoincahuun. Nantofin mato iquinaquin. Ascan ahuun tsain tapisharashon futsafo yari tapimatanancahuun isharashcaquin. Mato nomuranshon Diosin aicho huafain David fanainni cuscan fanain ishocain ahuun tsainhuunoari fanaincahuun. 
COL.3.17	Manfin nocon Ifo Jesús ahuun yorafoquin. Ascano nantifi man yoiai cuscan huafain man acai cuscan nantifiri yorafo ato ismacahuun matohuun caononfo. Ahuunshon Upa Dios yoinonfo isca huaquin, —¡Aicho! Min ua shara huashomisiran, —ishon yoifafaincahuun.
COL.3.18	Ainfofoan nocon Ifoan mato yononi cuscan maton funufoan maton yoiai cuscacoin acahuun.
COL.3.19	Nocofunufoan maton ahuinfohuun noicoincahuun. Ato tsain curushcain yoiyamacahuun.
COL.3.20	Facufoan maton upa yafi uhua nicasharacoinfafaincahuun. Man ascaino Diosin matoqui unimacoinon.
COL.3.21	Upafo yafi uhuafoan maton facufo tsain isininpaton yoiyamacahuun. Ascan maton facu man tsain isininpaton afafainnaino shinanquin isca huatiro, —¡Ohua! Uncai ahuuscatiroma uhuun upa yafi uhuun uhua uqui unimanon. Ua tsain isininpaton afafainnaino, —ishon facu shinantiro. Ascano upafo futan uhuafoan asca huaquifin mato facufo man aton ointi ihuumatiroquin.
COL.3.22	Ascano yonomatifoan maton ifofo nicasharafain atori parayamacahuun. Ascan mato oiainfono fusti ato yonoshocaquima. Mato oianmafiaifono ato yonoshosharacahuun. Nan maton Ifocoin Jesucristohuun man noiaino matoqui unimanon ato yonoshosharacahuun. 
COL.3.23	Ahuarashta yonocaquin nocon Ifoan curushhuushon yonoshosharacahuun. Nocofunufo fustihuunoashucai man yonoima. Nocon Ifo Jesús nantifi noco oin. Ascan nocon Ifo yonoshosharacahuun. Anori shinanfain yonosharacahuun. 
COL.3.24	Ascashu ointiaquimayamacahuun nocon Ifo Cristo man yonoshosharaino afin chipo nocoqui nocoaitian mato inansharashquin. Nan aya cuscan huafain mato inain. Aafin maton Ifocoinquin. Ascan manfin nan yonoshoniquin. 
COL.3.25	Man chaca huaiton Diosin mato onaintimai. Diosin nanscarafosi noco oin. Ascan ratofoanmain chaca huaiquin nanfo ato onaintimai.
COL.4.1	Ascan ifofoan maton yonomatifo inansharafain ato parayamacahuun. Man man tapia marifi man ifoya. Maton Ifoan nai muranshon matori oinfafainni.
COL.4.2	Ascacun Upa Dios cufinquin unuyamacahuun. Cufinquin ahuara futsa shinancaquima. Upa Dios iconcoin fusti cufinquin isca huafafaincahuun, —¡Aicho! Upa Diosin min ua shara huafafainiran, —ishon cuficahuun. 
COL.4.3	Ascashori nocori cufishocahuun Upa Diosin mani futsafoanri noco nichiano non Cristohuunoa ato yoinon. Nannoa icafoancai tsoan Cristohuunoa nicayomisima. Ascan un Cristohuunoa tsain shara un yoiaiton ua futsafoan cunu muran iquimanifo. 
COL.4.4	Ua fasi cufishofafaincahuun Jesucristohuunoa shafacaficoin un yorafo ato yoinon.
COL.4.5	Ascashon Jesús icoinra huamafo fu icaquin ato ismasharacahuun man ishara cuscan. Ascashon man atoqui nocoaitifi Jesushuunoa yoisharafafaincahuun. 
COL.4.6	Ato fu tsaincaquin shara fusti ato yoifafaincahuun. Cayacaficoin ato yoicahuun aton nomuranshon shinanchacanonfoma. Man ascaquifin nantifi yorafo cayacaficoin man cumasharatiro.
COL.4.7+COL.4.8	Ascano nocon yorahuan Tiquicohuun un fasi ahuun noicoin. Nanton u futan nocon Ifo Jesús yonoshomisiquin. Ascacun un Tíquico mato ari nichicain un icai cuscan mato tapimafain urimain ahuuscaiquin mato tapimanon. Ascashon mato yoiaino shinansharafain maton ointi man unimanon. 
COL.4.9	Ascan uhuun yorahuan futsarifi Onésimo nanrifi mato ari nichi. Nanfin matofu ipaoniquin. Ahuunrifi un fasi noi. No futan nocon Ifo Jesús yonoshoquicai unumisima. Nan rafu matoqui nococashon nonmain nunoashu ahuuscaiquin mato tapimanonfo.
COL.4.10	Ascano noco yora Aristarco yafi ua cunu muran iquimanifo. Nantonrifi mato tsain shara fomai. Ascan Marcos arifi mato yoisharapai. Nanfin Bernabé ahuun chaiquin. Ascacun nan Marcos matoqui nocoaiton un mato yoia cuscan ihuisharafain cushusharacahuun. 
COL.4.11	Ascan nocon yorahua futsan ahuun anu Jesús nanrifi ahuun anu futsa Justo atorifi mato yoisharapai. Nanfoan uhuun caifo Israelifo u futan Dioshuunoa yoimisifo. Nanfoanri ua unimamamisifo. Ascan uhuun caifo futsafoancai u futan nunoshon Dios yonoshomisifo. Nan un mato yoiaifo futan Dioshuunoa un yoimisi.
COL.4.12	Epafras matofu iyopaoniton arifi mato yoisharapai. Nanrifi nocon ifo Jesucristo ahuun oinmati. Ascashon nanton mato Upa Dios cufishoqui isca huafafaini, —Upa Diosin min ato amapaiyai cuscan nantifi ato amahuu ahua futsa shinanonfoma. Ascashu min Furun Jesús ointi cuscara shara inonfo, —ishon nannori un mato Upa Dios cufishoquin huafafaini. 
COL.4.13	Ascacun un mato yoiai cuscan man icoinra huatiro. Epafras matofo yafi Laodicea anoafo non Hierápolis anoaforifi mato fasi Upa Dios cufishofafaini. 
COL.4.14	Ascano nan nocon yorahuan Lucaspan yorafo cayahuamamisi. Nanhuunrifi un fasi noicoin. Nan Lucas futan Demaspan mato yoisharapaicani.
COL.4.15	Jesús icoinra huafo Laodicea anoafo ua ato yoisharashocahuun. Ascashon nan icoinra huaa futsafo Ninfapan pushu muran ichananmisifori ua ato yoisharashocahuun.
COL.4.16	Ascan un na cunu mato fomai cuscan oinqui tau huashon nan icoinra huaa Laodicea anoafori ato fomacahuun arifi oinonfo. Ascan nan un ato cunushona cuscari marifi oincahuun.
COL.4.17	Ascashon Arquipo ua yoiquin isca huaquin, —Upa Diosin mia yonoa cuscan acoinhuun, —ishon nannori ua yoishocahuun.
COL.4.18	Unquian Pablo un mato cunu fomai. Futsan ua cunushofiamisi natian uficoin ahuun unutaquin un mato cunushoni. Ascacun uhuun ointiaquimayamacahuun. Man man tapia ua cunu muran iquimanifo. Diosin matohuun ramapaicain matohuunoa shinansharapainon. Nanti.
COL.4.18	Pablo
1TH.1.1	Uhuun yoramishtichin Tesalónica anoafoan unquian Pablon un mato cunu fomai. Manfin Upa Diosin ahuun facufoquin Jesucristo maton Ifo. Ascan nuno Silas yafi Timoteo ufu icafo nan rafutan mato tsain shara fomai. Ascashon nocon Upa Diosin matohuun ramapaicain maton ointi shara huashonon.
1TH.1.2+1TH.1.3	Un matohuunoa shinaintifi Upa Dios cufinquin un isca huafafaini, —¡Aicho! Upa Diosin Tesalónica anoafo min ato shinanmashara. Ascan mia icoinra huacashon mia fasi noicoianfo. Ascashon mia yonosharashomisifo. Ascatan nocon Ifo Jesús funaquima manasharamisifo nocoqui afanan nasoshquiran, —ishon un shafatifi un mato Dios cufishofafaini. 
1TH.1.4	Uhuun yoramishtichin Diosin matohuun fasi noicoinquin mato catonni man ahuun facufo inon. 
1TH.1.5	Ascan noncai nocon tsain ipaitsi mato yoimisima. Ascatamarocon Diospan Yoshin Shara futan ahuun curushhuunshon non mato Jesushuunoa tsain yoimisi. Ascacun man man icoinra huacoinni. Ascashon marifi man man tapian non mato muran matofu isharapaoni. Ascaiton marifi man Jesús icoinra huacoinni.
1TH.1.6	Asca noco Ifohuun nocohuunri man caomisi. Mato futsafoan fasi omitsiscamafiaino non mato nan tsain shara Jesushuunoa yoiaiton Diospan Yoshin Sharahuunshon man unimacoincain nicasharapaipaoni.
1TH.1.7	Asca huacanashu nantifi icoinra huafo Macedonian anoafo non Acaya anoafori man ato oinmashara matohuun caotiro nocon Ifo Jesús tanasharanonfo. 
1TH.1.8+1TH.1.9	Macedonia anoafo futan Acaya anoafoan matohuunshon nocon Ifoan tsain nicaquin tau huanifo. Non matohuunoa ato yoiataima noco yoimisifo isca huacaquin, —Tesalónica anoafoan nocon Ifo Jesús fasi icoinra huacoinafo. Ascan Pablo yafi afu rafuafo fasi ato shara huafain yoiaifo cuscan ato nicasharapaicani. Ascashocai afanan ahuara futsa rami huacashon cufitirofoma. Nan Dios natian niacoin icoinra huafain man manayanan yonoshosharatiro. 
1TH.1.10	Ascan nantian Apa Diosin nan chaca huamisifo manifoti ato onaintimaitiancai nan chaca huamisifo acai cuscan noco asca huaima. Ascatamarocon nocon numai norificai non atofu omitsiscaimaran, —ishon matohuunoa nantififain yoiafo.
1TH.2.1	Uhuun yoramishtichin man man tapia noncai ipaitsi matofu ipaonima. Non mato Jesushuunoa tapimasharapaoni. 
1TH.2.2	Man man tapia non matoqui nocoataima Filipos anoafoan noco omitsisca huafain noco roapaonifo. Ascashon noco shatumapaifiaquicai Upa Diosin ahuun curush noco inanno non ranotiroma nan tsain shara Jesushuunoa un mato yoini cuscan noco tsoan shatumanama. 
1TH.2.3	Ascano man man tapia un mato iconcoin Diospan tsain yoiquicai un mato fuparamisima. Ascashon unricai mato yoimisima isca huaquin, —Uhuunshon Tesalónica anoafoan shinansharaforan, —ishocai un yoimisima.
1TH.2.4	Ascatamarocon Upa Diosin ua catonni un ahuun tsain shara Jesushuunoa mato yoinon. Ascacun noncai yorafo nocohuunoa shinansharamapaitiroma. Ascatamarocon Dios fusti nocohuunoa non unimamapai. Nan fustiton nocon nomuranshon non shinain cuscan nantifi tapicoian. 
1TH.2.5	Man man tapia uncai matohuunoa tsain shara yoimisima marifi man uhuunoa shinansharanon. Unricai mato fuparamisima ua ahuara inansharanonfo ishon. Un mato iconcoin yoimisi cuscan Upa Diosin tapicoian. Nanto ua oinfafainni.
1TH.2.6	Noncai tsoa futsafo curafia huamapaipacunacama. 
1TH.2.7	Ascafia non Cristo fu rafumisicun noco nichini ahuun tsain mato yoinon. Ascacufin non mato yonopaiquin non mato yono cuamisi man noco nicasharafain non yopai cuscan man noco inanon. Ascafiacai non asca huapaipaonima. Non matofu ipaoni nan facu yomushta ahuan cushusharatiro cuscan nanscarifi non mato huapaoni. 
1TH.2.8	Non mato fasi noicoinquin unimacain non mato Diosin tsain shara yoifiai nan fusti non mato inanmusharapaoni fasi matohuun noiquin. 
1TH.2.9	Uhuun yoramishtichin manmun ointiaquimamanmun un mato murannoashu curushcain yonopaoni. Ascafiaqui un ahuara yopaifiaquicai cashman un mato yocaquin fucash huapaonima. Ascatamarocon mato Diosin tsain shara yoiyanan shafatifi yafi yamuri un yonopaoni un yopai cuscan fiishquin.
1TH.2.10	Ascano man Jesús icoinra huaa muran un matofu icai chain man man oinyopaoni. Jesús cuscara isharacain unricai ahua chaca huapaonima. Un ascaiton maficoin uhuunoa man man oinpaoni. 
1TH.2.11+1TH.2.12	Apan ahuun facufo noicoinquin ato yoisharatiro isharanonfo. Nanscarifi aquin un mato yoisharapaoni man isharacain maton ointi man unimanon. Ascashon Upa Diosin mato imapaiyai cuscan a cuscara man inon. Nantorifi mato catonni afu man Jesús cuscara shara ipanon.
1TH.2.13	Un mato Diospan tsain yoiaino man yoini isca huaquin, —Nan tsain shara min noco yoiai cuscacai nocofunun tsainma. Nan Diospan tsainran, —ishon man yoini. Icon non mato Diospan tsaincoin yoimisi. Ascaiton ahuun tsain nicaquin man icoinra huaiton mato fiananan huaa Jesús cuscara man inon. 
1TH.2.14	Uhuun yoramishtichin Diospan yorafo nan Dios fu tsainti pushu anoafo ichananmisifoti Judea anoafohuun man man caoa. Ascano matorifi maton caifoan mato omitsisca huamisifo cuscan nanfoanrifi Jesucristo icoinra huaifoan oinquin aton caifo Israelifoan ato omitsisca huamisifo. 
1TH.2.15+1TH.2.16	Ascashon nocon Ifo Jesús rutufain ahuun tsain yoimisifori rutunifo. Ascano nocorifi atomaquishon potanifo. Noco asca huaifoan oincai Upa Diosin atoqui unimaima. Nantifi yorafo chaca huapaicani. Nocori shatumapaicani non nocon caifoma Jesushuunoa yoinonma ato numapaiquin Dios fu ipanonfo. Ascashocai Dios chaca huaquin unumisifoma. Ascaifoan oinquin Diosin afanan tunuyamacaiquin ato fasi onaintimai.
1TH.2.17	Uhuun yoramishtichin non matomaquinoashu canishaquin non mato fasi shinanfafaini. Afanan matofu ipaiquin. Ascan afanan non mato oincapaifiain non catiroma. 
1TH.2.18	Un mato ari fasi capaicacaifiain Satanás noco catima huamisi. 
1TH.2.19	Non mato yosimisi Jesús cuscara shara man inon. Ascano Jesucristo nocoaitian nantififain tapitirofo man Jesús tanacoinmisi. Nantian Jesús ahuun ointaifi non matohuunoashu unimacoinshquin non mato yosipaoni cuscan man nicacoinmisi. 
1TH.2.20	Icon nocohuunshon man Jesús icoinra huacoincun non unimai. Ascano Upa Diosin arifi noco aicho huatiro.
1TH.3.1+1TH.3.2+1TH.3.3	Un fasi matohuun noi. Mato ari fasi capaifiaquicai un tapinima ahuuscashumain un mato ari catiroquin. Fasi un mato ari capaifiaquicai afanan un tunutiroma matohuunoa tapipai. Ascan un shinan uficoin Atenas ano un nituyoi. Ascashon Timoteo un matoqui nichishquin. Arifi no fu Diospan facu. Ascashon no futan Upa Dios yonoshoquin tsain shara Cristohuunoa yoifoanfafainmisi. Ascacun un Timoteo matoqui nichini mato yoisharanon man Jesús tanasharaquin finacoianshu man omitsiscafiaquin man tunucoinnon.
1TH.3.4	Asca tsoa futsan omitsisca huataima non mato yoini isca huaquin, —Non Jesús tanasharaiton nan Jesús noicasmaifoan noco omitsisca huashquiran, —ishon non mato yoiyoni. Non mato yoifafainpaoni cuscan man nanscacoian. Nantian man man tapia non icocoin Jesushuushon noco omitsisca huamisifo. 
1TH.3.5	Ascacun un matohuunoa fasi tapipaifain. Un mato fasi shinancoinpaoni. Ascashon un Timoteo mato ari nichini man Jesús icoinra huapaoni cuscan nantianrifi man nansca huamun ua tapimashquin. Uhuun nomuran un ratuni Satanás mato chaca huamapaiyai cuscan man nansca huaimainquin. Ascashon man Satanás tanaino non mato ipaitsi yosipaoni itiro.
1TH.3.6	Ascafia ascarama. Timoteo afanan mato anoashu nocoqui nocotoshishon matohuunoa tsain shara noco yoia. Man Jesús icoinra huafain man nantifihuun noicoin. Ascatan nocohuunoari man shinansharafain fasi nocorifi man oinpaicoian. Nanscarifi aquin norifi non mato fasi oinpaicoin. 
1TH.3.7	Ascacufin uhuun yoramishtichin noco Jesushuunshon omitsisca huafain ahuara futsafoanri noco fucash huapaifiaifono man Jesús icoinra huacoinnaino non shinansharatiro. 
1TH.3.8	Ascan man manfin Jesús tanasharaquin. Mancai ahua futsan afanan shinainma. Nan non tapiaitian non fasi unimacoincain non isharatiro. Ahuara ahuuscarafiaino non tunutiro. 
1TH.3.9	Non matohuunoa shinanquin non Upa Dios cufiaitian nocon nomuran non fasi unimacoincai. Non matohuunshon Dios cufinquin aicho huafafaini. 
1TH.3.10	Shafatifi yafi yamutifi non mato Dios cufishofafaini noco mato ari nichiano non mato afanan oinon. Ascano man ahuarafo tapisharatayamaiton un mato tapimashquin man Jesús icoinra huaquin finacoinon.
1TH.3.11	Asca nocon Upa Dios futan nocon Ifo Jesucriston matoqui afanan noco nichipainon. 
1TH.3.12	Nocon Ifoan mato shinanmasharaino man noinain finacoinshcaquin. Futsafo man noisharanon. Non matohuun noicoian cuscan marifi nantifi yorafo man finacoinquin noisharapainon. Non mato noiai cuscan man nantifiri noicoinnon. 
1TH.3.13	Man ascaiton Diosin maton nomuran mato mutsismai Jesús tanasharafain man ahua chaca huanonma. Ascaino nocon Ifo Jesús ahuun yorafoya oaitian marifi man a cuscara shara Upa Dios ointaifi man ishquin.
1TH.4.1	Uhuun yoramishtichin uhuun tsain unutaqui un mato yoinon. Non mato yosipaoni ahuuscashumain man itiroquin Diosin matoqui unimanon. Nan non mato yosipaoni cuscan man man nanscacoian. Ascacun afanan non mato yoi noco nicacoincapun. Man Dios tanashara cuscan nocon Ifo Jesushuunshon fasi finacoinquin tanasharacahuun.
1TH.4.2	Man man tapian nocon Ifo Jesús noco yononi cuscan nannoricoin non mato tapimapaoni. 
1TH.4.3+1TH.4.4+1TH.4.5	Ascano noco Upa Diosin mato a cuscara shara imapaia man maton ahuinma fu iyamacain ainfofori aton funuma fu inonfoma. Ascan man ascaino nan Jesús icoinra huayamafain Dios onanmisimafoan chaca huamisifo cuscacai huatamarocon nan Diosin yononi cuscan maton ahuin fusti fu man isharatiro. 
1TH.4.6	Nannori Upa Diosin yononi, —Futsafoan aton ahuin fu ipaiyamacahuun. Tsoa fomanyamacahuun futsan ahuin fu ishquin, —ishon Diosin yononi. Ascan non mato yosini cuscan tsoa ascayamaquin chaca huaiton Upa Diosin ato onaintimacoin. 
1TH.4.7	Upa Diosicai noco catonnima non furoma inon. Ascatamarocon noco catonni non a cuscara shara inon. 
1TH.4.8	Ascacufin tsoan un mato yosimisi cuscan nicayamai atocai nocofunu fustisi nicacasmaima. Dioscoinrifi nicacasmamisi. Nanton ahuun Yoshin Shara mato inan mato amapaiyai cuscan man tapinon.
1TH.4.9	Uhuun tsaincai man yopaima noinanshquin. Upa Diosifin afin mato tapimaicain man noinanon. 
1TH.4.10	Man non tapia man nantifi icoinra huafo Macedonia anoshon man noicoian. Ascacufin non mato yoisharapaicain fasi finacoinquin man ato noicoinnon. 
1TH.4.11	Ascacun isharacahuun maton nomuran ahuaton fucash huanonma. Futsan acai cuscahuunoa shinanchacashoyamacahuun. Diosin mato amapaiyai cuscan fustisi acahuun. Nannori non mato yoimisi. 
1TH.4.12	Man asca huaiton icoinra huamafoan mato oinquin matohuunoa shinansharatirofo. Man yopai cuscan mafi man fitiroquin. Ascan mancai futsafona ato yocaima.
1TH.4.13	Uhuun yoramishtichin, un mato yosiain cuscan huafain nicasharacahuun. Jesús icoinra huafo naashumain ahuuscacanimainquin un mato tapimai icoinra huamafoan ahuun yora naacun manoaifo cuscan marifi man ato cuscara iquima. Afoan shinancani ato yora naacun non afanan ato oinnacamaran icashu. 
1TH.4.14	Jesús nafiashu afanan funini. Nan non icoinra huai. Ascan Jesús afanan oaitian icoinra huafo nan namisifo Upa Diosin atorifi funimashquin afu inonfo.
1TH.4.15	Non mato yoia cuscan nan Diosin tsaincoin. Nocon Ifo nai ariashu oaitian nan niyoafocai nocon Ifoqui nocoi tau canima. Ascafia Jesús icoinra huacanashu nan niyoafo yafi namisifo nannoranan nocon Ifoqui nocoshcani. Nanscafin anonpacoiquin. 
1TH.4.16	Ascashon noco nai muran ichanan huashquin. Tau huaquin Diosin ahuun manuti fasi chaan chaan aashquin. Chaan chaan acaino Diospan oinmatifo nan a fu imisifo aton niaifoan oi ashcafinin cunashquin isca huaquin, —Nan man Jesús icoinra huafoti nan namisifo yafi niyoafori fucahuun. Jesús fu nai muran ichananshquin, —ishon ato yonoshquin. Nanscatapaiyaino nocon Ifo Jesús nai murannoashu fotoriscashquin. Ascano nan Jesús icoinra huashu namisifo funitaushcani.
1TH.4.17	Ascan non nuno mai ano niyoafori non atofu funi caishqui nai coin muran nocon Ifo Jesús fu ichananshquin. Ascashu nantishotapiquin non afu ipanaca. 
1TH.4.18	Ascacun nan tsain shara futsafo ya yoinancahuun maton nomuran unimashcaquin.
1TH.5.1+1TH.5.2+1TH.5.3	Uhuun yoramishtichin ahuutianmain Jesús oshquicain tsoashtacai tapiama. Ascacun nanfohuunoa un mato tapimayoi. Man man tapia yomutson pushu muran iquiataimacain pushu muran icafo ato tapimayotiroma. Rato yamumain iquiriscatoshinicai tsoancai tapitiroma. Nanscarifiai nocon Ifo Jesús mai ano oaitiancai tsoan tapiyotiroma. Nocoti chaima icoinra huamafoan isca huashcani, —Nonfin isharacoianquin. Ahuatocai noco ahuusca huatiromaran, —ishon yoishquicani. Anori yoiaifono nantianri samamashtacoin omitsiscariscatashcani. Ascan ainfoan facu nanuashu caiyaintian isin muriscatiro. Nanscarifiai omitsiscai nocoaitian tsoan futsancai nan omitsiscai finontiroma. Raquiricai onutiroma omitsiscashquima.
1TH.5.4	Ascafia uhuun yoramishtichin mancai icoinra huamafo cuscarama. Man man shafacafi tapia nocon Ifo nocoriscai cuscan. Ascacun man iquisi itisharatiro. Ascashucai nan nocoaitian man mustairitiroma. 
1TH.5.5	Icoinra huamafo faquish muran icafo cafiscai. Ascashon ahuarafo chipo iishquiai cuscacai tapiafoma. Ascan mancai ato cuscarama. Marificai man faquish muran icafo cafiscaima. Ascatamarocon manfin nan shafa muran iqui cafiscaiquin. Jesús inonpacoai noco yoipaoni cuscan man man tapia.
1TH.5.6	Ascacun noncai itisharafoma cuscarama. Nanfoan niyoashu nan oshan muran cuscarafo. Jesús oaitianhuunoacai shinanfoma itisharashquin. Ato cuscara iyamacahuun. Nantishotapiquin Diospan tsain nicasharacahuun Jesús oaitian man itisharashcaquin. Ahua chaca shinantamarocon afin mato amapaiyai cuscan fusti shinancahuun. 
1TH.5.7	Icoinra huamisimafoan yamu ifafainaifo cuscara. Nan oshamisifo yamu pauncani. 
1TH.5.8	Ascafia noncai nan cuscarafoma. Nonfin yora nan shafatoca ishara cuscarafoquin. Ascano Diosin mato amapaiyai cuscan shinanfafaicahuun. Jesús icoinra huacoincahuun. Futsafohuun noicoincahuun. Man ascainocai yoshin chacafoan mato chaca huamatiroma. Jesús noco numani afanan chaca nocon Ifo itamarocon afin noco Ifo inon non afu ipaishquin. Nanfo man tapicoian cuscan huafain shinancahuun. 
1TH.5.9+1TH.5.10	Diosicai noco catonnima nocoqui sinaquin omitsiscapanacafo muran noco potashquin. Ascatamarocon noco catonni Jesucristohuunshon nocon chaca soashoshquin non afu nipanon. Ascano nan noco nashoni oaitian non niashu iyamarai naashu non afu ipanon. 
1TH.5.11	Ascacufin futsafoan aton nomuran unimamacahuun. Mun tapian manfin nanscacoinmisiquin. Ascashon nanscasi huariacahuun. Jesús tanamatanacahuun.
1TH.5.12	Uhuun yoramishtichin un mato yosisharapai. Ua nicasharacapun. Upa Diosin nan tapimamisifo catonni ahuun tsain mato yosinonfo. Nanfoan mato curushcain yonosharashomisifo nocon Ifo man tanasharanon. Ascan atohuunoa shinansharafain ato nicasharacahuun. 
1TH.5.13	Nocon Ifohuunshon mato yonosharashomisifo. Ascacun atohuunoa shinansharafain ato noicoincahuun mafiranan fochishmanantananyamacain isharacoincahuun.
1TH.5.14	Uhuun yoramishtichin ua nicasharacapun. Nan shanimisifo yoicahuun shaninonfoma yonosharashcaquin. Aqui tushcuimisifori yoisharacahuun nocon Ifo mutsisipa tanasharanonfo. Nan samamashta chaca shinanmisifo ato oinmasharacahuun man atohuun noiquin man ato cufishotiro chaca huanonfoma. Nantifihuun noicoincaquin ato oitsii huasho yoisharacahuun. Ascatan ahuara ahuuscarafiaino atohuun patsicain ato yoisharacahuun.
1TH.5.15	Futsan mato chaca huaiton ato copiyamacahuun. Ascatamarocon nantishotapiquin shara huatanancahuun. Nantifi yorafo shara huacahuun.
1TH.5.16	Unimafafaincahuun. 
1TH.5.17	Dios fu tsainfafaincahuun. 
1TH.5.18	Ahuara ahuuscarafiaino yoiquin isca huacahuun, —¡Aicho! Upa Diosin, min ufu icacainiran, —ishon yoicahuun. Manfin Cristo Jesús icoinra huamisiquin. Ascan Upa Diosin nannori mato shinanmapai. Man asca huaiton Diosin fuchipai.
1TH.5.19	Diosin Yoshin Sharapan mato amapaiyai cuscan shatuyamacahuun. 
1TH.5.20	Futsafoan Dioshuunshon mato yoiaiton, —Nanton yoiai cuscacai ahuamaran, —ishon shinanyamacahuun. 
1TH.5.21	Ahuara futsan mato yosipaiyaiton Diospan Yoshin Sharahuunshon a yocacahuun nan tsain yoiai cuscamain icon iyamarai iconmaquin. Ascano nan tsain icon fusti tanasharacahuun. Tsain iconma icoinra huayamacahuun. 
1TH.5.22	Ahuara chaca fishtayamacahuun.
1TH.5.23	Diosin fustiton nocon nomuran isharamatiro noco fucashhuanonma. Nantofin mato imasharacoinquin ahuun ointi cuscara man inon. Ascashon maton cushusharafain maton nomuranri cushushara ahuara shara fusti man shinanon. Upa Diosin mato nanscacoin huaino nocon Ifo Jesucristo afanan oaitian matoqui shinansharashquin. 
1TH.5.24	Diosin mato catonni man icoinra huanon. Diosin noco ahuara yoiai cuscacai noco paratiroma. Noco ashoshquin.
1TH.5.25	Uhuun yoramishtichin noco Upa Dios cufishocahuun.
1TH.5.26	Nantifi yoinonansharacahuun.
1TH.5.27	Ascashon Upa Diosin mato yonoa cuscan nicasharacahuun. Nan man icoinra huafoti un mato cunu fomaicai ato nicamacahuun.
1TH.5.28	Nocon Ifo Jesucriston mato shara huamayai cuscan mato asca huamapainon. Nanti.
1TH.5.28	Pablo
2TH.1.1	Unquian Pablo un mato cunu fomaino Silvano futan Timoteo mato yoisharapaicani. Nan rafu nuno ufu icafo. Ascacun uhuun yoramishtichin Tesalónica anoafoan manfin Diospan facufoquin. Ascano Furun Jesucristo mato Ifocoin. Man ichananmisi ahuunoa shinanshcaquin. 
2TH.1.2	Apa futan man yopai cuscan mato inantiro ahuun Yoshin Sharapan matohuun ramapaiqui mato nomuran mato shinansharamatiro. Mato asca huanon.
2TH.1.3	Uhuun yoramishtichin man Jesús icoinra huaquin tau huani cuscan natian man fasi finacoinquin icoinra huashu fasi man noinancoinna. Ascan un mato Dios cufishonaitian un cufinquin isca huafafaini, —¡Aicho! Upa Diosin min yorafo Tesalónica anoafoan fasi mia tanasharacoianforan, —ishon un mato cufishomisi. 
2TH.1.4	Ascacun un mai futsafo ari cashu nan icoinra huafo fu un ichanaintian matohuunoa un ato yoisharamisi isca huaquin, —Nan icoinra huafo Tesalónica anoafo ahuun caifo futsafoan ato omitsisca huamisifo. Ascafia ahuara chaca futsa finonfiacaquicai aton nomuranshon shinanchacatamarocon Jesús icoinra huacashon tunucoianfo, —un yoimisi. 
2TH.1.5	Ascacufin Jesushuunoashu omitsiscaquin man tapitiro Diosin cayacafi shinanquin mato itishara huaa afu man ipanon. Ascashu natian man omitsiscafiashu chipo man afu isharapacunaca.
2TH.1.6	Diosin iconcoin fustisi. Ascacufin ahuunoashu man omitsiscaiquin nan mato omitsisca huaifofin aafin aton chipo onaintimaquin omitsiscamacoinshquin. 
2TH.1.7+2TH.1.8+2TH.1.9+2TH.1.10	Ascashu nocon Ifo Jesús mai ano nasoaitian noco numai oshquin non afanan omitsiscapanonma. Nan oaitianri ahuun oinmati mutsisipafori nai ariashu afu fotoshcani. Ascaino nantifi ahuun yora nan cuscara sharacoinfo aqui unimacaquin ahuunoa non yoiquin isca huashquin, —¡Aicho! Nocon Ifo Jesús tsoa futsacai mia cuscarama. Min nantifi finoncoian. Min sharacoin. Non mia noiran, —ishon non yoishquin. Ascan non mato Jesushuunoa yoipaoni cuscan man man icoinra huaa. Ascashu nan Jesús nocoaitian marifi man noco futan yoisharashquin. Ascan nantianri Apa Dios icoinra huayamafain ahuun tsain shara ahuunoa yoiaifo cuscan nicacasmamisifo omitsiscapanacafo muran ato potashquin. Anoashucai tsoa raqui fopanacama. Nocon Ifo Jesús icanoricai nocopacunacafoma. Ahuun curush shararicai tsoan oinnacama.
2TH.1.11	Ascacufin non mato cufishoquin isca huafafaini, —Upa Diosin min ato imapaiyai cuscan ato imahuu. Mia icoinra huashon futsafori shara huapaiyaifo cuscan min curush ato inanhuun, —ishon Upa Dios un nantishon tapiquin mato cufishomisi. 
2TH.1.12	Non mato nannori Upa Dios cufimisi futsafoan mato oinquin arifi nocon Ifo Jesushuunoa yoisharanonfo isca huacaquin, —Jesús ahuamamishti huatiro. Ascashon ahuun yorafo nan cuscara sharacoinfo ato imaran, —ishon ahuunoa yoisharanonfo. Ascano Upa Dios futan noco Ifo Jesucriston matohuun ramapaiyaino mato nanscara shara huatiroquin.
2TH.2.1+2TH.2.2	Ascan nocon Ifo Jesucristo afanan oaitian nantian nan icoinra huafoti non aqui noconain futsui afu ipashquin. Ascafia futsafoan maton parapaicani isca huaquin, —Jesús man oshon inonpacoai cuscan ua tapimanaran, —ishon futsan mato yoiaraca. Ascan futsanriracan mato yoi isca huaquin, —Man non nica Jesús man oaran, —ishon futsan yoiaino futsanri yoi Pablonun noco cunu fuma, —Jesús man oaran, —ishon mato yoifiashucai icoinma. Ascacun mustairiyamacahuun. Un mato yoinon. Jesús mai ano nocoaino nantifi icoinra huafo afu ichananshquin. Ascashu afu ipanaca. Mato yoisharapaiyaiton nicasharacahuun. 
2TH.2.3	Nan chanimisifo icoinra huayamacahuun. Jesús oataima iquisi nan manifoti anoshon Upa Diosin tsain potacani afanan nicapaicanima. Fasi finacaia yoitima ishcaquin. Nantianri nocofunun chaca finacoian yorafoan ointirofo. Nantocaifin Diosin yononi cuscan nicacasmacoinquin. Nanfin Satanás yoraquin. Ascafia chipo omitsiscapanacafo muran caashquin. 
2TH.2.4	Ascan niyoshon nan nocofunun chaca yoishquin isca huaquin, —Un nantifi finoncoian. Nan man yoia, “Nocon Diosiran,” ishon cufimisifo. Ascan nancai Diosimaran, —ishon ato yoishquin. Ascatan Dios fu tsainti pushu muran iquishon ato yoishquin isca huaquin, —Ahuara futsa cufiyamafain ahuara futsari noiyamacahuun. Unfin Diosiquin, —ishon ato paranshquin.
2TH.2.5	¿Man ointiaquimanamanmun un matofu iyoshon nanfohuunoa un mato yoipaoni? 
2TH.2.6	¿Ascan man shinanmamun un mato yoini isca huaquin, —Nan nocofunu chacacoin Upa Diosin nitumayoi. Ascashon nan Upa Diosin nitun huayamaino caashquin yorafoan oinonfo, —ishon un mato yoini? 
2TH.2.7	Nan noicasmamisi nitumayoicai oataima. Chipo Upa Diosin afanan nan nocofunu Satanashuunshon chaca huamisi nitun huayamaino nocoshquin. Acai nocoataimafia nan Satanashuunshon natianri chaca huafiacaquin fomanpaicani. 
2TH.2.8	Chipo nan nocofunu chacacoin Satanashuunoashu yonomisi nocoshquin. Ascaiton nocon Ifo Jesús ahuun tsainman rutushon omitsiscapanacafo muran potashquin. 
2TH.2.9	Nan rutuataima Satanás curushhuunshon nan nocofunu chacacoinni tsoan oinyomisima cuscara Satanás yonopan nanscarafo huashquin yorafo parashquin. 
2TH.2.10	Nan nocofunun icoinra huamafo aton parashquin. Ascashon chaca futsa futsatapafo huaiton oinquin nan icoinra huacanashu arifi nanfo omitsiscapanacafo muran foshquicani. Nanfoancai Diosin tsain iconcoin nicapaiyamafain tsoanricai nan tsain shara noimisifoma Dios fu ipashcaquin. Ascashu omitsiscapanacafo muran foshcani. 
2TH.2.11	Ascacufin Diosicai afanan aton nomuran nitun huaima nan paramisifoan ato yoiafo cuscan icoinra huanonfo. 
2TH.2.12	Ascashon nanfoanricai Diospan tsain iconcoin fusti icoinra huayamafain tsoanri noipaimisima. Ascatamarocon chaca fustisi fuchipaiyaifoan Upa Diosin ato omitsiscapanacafo muran potashquin nan paramisi futsafo fu ipanonfo.
2TH.2.13	Ascafia uhuun yoramishtichin mancai ascarama. Nocon Ifo matohuun noicoinquin Upa Diosin mato catonni. Ascano mancai omitsiscapanacafo muran catamarocon ahuun Yoshin Sharapan ahuun tsain iconcoin man man icoinra huaa. 
2TH.2.14	Ascano ahuun tsain shara Jesucristohuunoa non mato yoiai cuscan nocohuunshon man man tapian. Ascashon marifi man icoinra huaiton Furun Jesucristo funimani cuscan matorifi funimashquin a icano man afu ipanon.
2TH.2.15	Ascacufin uhuun yoramishtichin, non mato iconcoin yosimisi cuscan nan fusti tanasharacoincahuun. Ascan man oian ahua futsa ascarayamacun afo tanayamacahuun. Non mato yoipaoni cuscan nan fusti icoinra huafain non mato cunushoni cuscari nanrifi shinancahuun. 
2TH.2.16	Nocon Ifo Jesucriston futan nocon Upa Diosinri nocohuun noifain nocohuun ramapaiquin. Nocon nomuran noco unimapacunaca. Ascacun non tapitiro nococai potapacunacama non afu ipanon. 
2TH.2.17	Ascacun maton nomuran unimafain ahuun curush mato inanpainon ahuara ahuuscarafiaino man yorafo yoisharafain ahuara man ato ashosharafafainon.
2TH.3.1	Ascan uhuun yoramishtichin uhuun tsain unutaqui un mato yoinon. Ascano noco Upa Dios yocashocahuun nocon Ifoan tsain shara man nica cuscan huafain noco Ifohuunoa nantifi futsafori yoicahuun arifi onihuafoanricai futsafori samamashta yoiaifoan icoinra huanonfo. 
2TH.3.2	Ascano atifitocai nocon Ifo Jesús icoinra huacanima. Ascacun noco Upa cufishocahuun noco numanon nan yora shinanchacamisifo futan nan isharamisifoanmari noco ahuusca huanonma. Ascashon Jesushuunoa non tsain shara yoiai cuscan noco shatumanonfoma.
2TH.3.3	Ascafia nocon Ifo no fu icacaini. Ascashon nocon yoimisi cuscan noco huashoshquin. Nan yoshin chaca Satanás noco omitsiscamapaifiaiton nocon Ifoan noco mutsismafain noco cushusharafafaini. 
2TH.3.4	Non matohuunoa shinansharamisi cuscan non icoinra huai. Ascashon non mato yononi cuscan man nanscasi amisi. Natianrifi man nanscasiariai. Nan non icoinra huai. 
2TH.3.5	Upa Diosin fasi matohuun noiai nocon Ifoan mato tapimapainon. Cristo ahuara ahuuscarafiaino tunucoinni cuscan marifi ahuunshon man tapisharapainon.
2TH.3.6	Uhuun yoramishtichin nocon Ifo Jesucristohuunshon un mato yonoi. Icoinra huaa futsanfoan noco nicacasmatan yonocasmai shanimisifo fu rafuyamacahuun. 
2TH.3.7	Man man tapishara non maton muran icashu non shanitamarocon non yonosharapaoni. Non yonoai cuscan marifi nocon fu yonosharacahuun. Nocohuun caoncahuun. 
2TH.3.8	Non matofu icai chaincai maton tushu non cashman mato pianpaonima. Ascatamarocon nantishotapiquin curushcain non yonopaoni ahuun rafanan pui fishon norifi piishquin. Ascano marifi marus fusti maton pui man ichapa potanonma. Non yonoi nanscapaoni.
2TH.3.9	Diospan tsain yononi isca huaquin, —Nan mato Diosin tsain yoimisifo yopaifo cuscan ato inancahuun, —ishon cununi. Ascan un mato yocapaiquin iconcoin un mato yocacuana. Ascafia non mato oinmasharapaiquicai non mato ahua cashman yocamisima. 
2TH.3.10	Man man shinainmun non mato muran ishon non mato yoini isca huaquin, —Tsoan yonoshomacai pitiromaran, —ishon mato yoini.
2TH.3.11	Ascashon matohuunoa noco yoiafo isca huaquin, —Atirifi onihuanifoti yonocasmacani. Ascashu cahuascaquin chani fusti yoifoanfafaincaniran, —ishon matohuunoa noco tapimanafo. 
2TH.3.12	Ascano nocon Ifo Jesucristohuunshon non mato na cuscarafo non yoi man afanan ascanonma. Uncai uhuun tsain fustiton un ato yoi fustima. Unrifi mato yonoi. Ascacun afanan ascayamacahuun. Afanan foanfafainyamacahuun. Ascatamarocon yonosharacahuun ahuun rafanan pui fishon man yopai cuscan fishcaquin.
2TH.3.13	Ascacun uhuun yoramishtichin nan man yonosharamisifo un mato yoisharapai. Man futsafo shara huamisi cuscan unupaiyamacahuun. 
2TH.3.14	Ascan tsoan un mato yonoa cuscan nicacasmaiton oin afu rafuyamacahuun. Man ascaino rafipainon Diosin tsain nicacasmashu. 
2TH.3.15	Nanscara yora fucai tsoan rafutiroma. Ascafia shinanqui isca huayamacahuun, —Un noicasma cuscararan, —ishon anori shinanyamacahuun. Ascashon nan mato yoracoinhuun man shinain cuscan atohuurifi shinancahuun.
2TH.3.16	Nocon Ifoan arus fusti nocon ointi unimamatiro. Shafatifi ahuara ahuuscarafiaino maton ointi mato unimapainon. Nocon Ifo nantifi matofu isharanon.
2TH.3.17	Unquian Pablo nantian uficoin uhuun mucupan un mato cunushoni. Ascano oinquin man tapitiro uficoin un mato cunushoni. Ascan nan un cunuaiti un nansca huamisi. 
2TH.3.18	Nocon Ifo Jesucriston nantifihuun matohuun ramapai. Nanti.
2TH.3.18	Pablo
1TI.1.1	Unquian Pablo un mia cunu fomai min tapinon. Upan Diosin ua catonni Furu fu rafunon ahuun tsain Cristo Jesushuunoa un yoifafainon. Nan nocon Numamisi Jesucristo futan ua yononi manifoti isca huaquin un yoinon, —Jesucriston noco nashonishaquin arus fusti noco Upa Dios ari iyoshquinran, —ishon un ato yoinon. 
1TI.1.2	Ascano un mia Jesucristohuunoa yoiaiton min icoinra huani. Ascacun min icoinra huahuunshon min uhuun facu cuscaracoin. Un mihuun fasi noi. Nocon Upa Diosin futan nocon Ifo Cristo Jesús mia noiquin mia cushusharafain mihuunrifi ramapaia. Ascashon min ointi mia main huamanon.
1TI.1.3	Ascan un Macedonia ano caquin un mia yoini isca huaquin, —Efeso anoashu cariyamahuun. Anoa futsafoan ato Diospan tsain amaquiri yosimisifo. Ato yoihuu afanan asca huaquin yosinonfoma, —ishon mia yoini. 
1TI.1.4	Non Diosin tsain yosiquin futsafo non yoitiro Jesús icoinra huanonfo. Ascan nan amaquiri yosimisifoan asca huatamarocon shunipafo yafi aton shunifohuunoari yoiafo. Non yosiqui asca huaitocai Diosin noco icoinra huamapaiyai cuscan tsoan tapitiroma. Nicafiacani afohuunoa fochishmanantanantirofo. Ascashon ato yoihuu afanan shunipafo yoinonfoma. Aton tsain shatumahuu.
1TI.1.5	Un nannori yonoa noinanfo. Ascashucai non nocon ointi muran ahuashta shinanchacatamarocon shinanshara fustifain nocon nomuranshori non nocohuunoa ahuacai chaca shinanyamafain non Jesús icoinra huacoinnai cuscan non futsafo noicointiro. 
1TI.1.6	Atirififaincai asca huacanima. Ascatamarocon Diosin yonoa cuscan man cachiquiri huaafo. Ascashon tsain ahuama ipaitsi yoimisifo. 
1TI.1.7	Ascashon Moisés nocon yononi cuscan futsafo tapimapaicaqui nanfoan yoimisifo isca huaquin, —Moisés yononi cuscan man non fasi tapicoinran, —ishon yoifiamisishacaquicai yosipaiyaifo cuscan tapicoianfoma.
1TI.1.8	Man non tapia Moisés yononi cuscan shara yosimainquin cayacaficoin futsafoan nicasharatiro isharashcaquin. 
1TI.1.9	Man non tapia tsoa isharamisi Diospan tsain fusti tanasharashucai Moisés yononi cuscan yopacanima isharashquin. Ascan nan Diosin yononi cuscan nicacasmamisifo tapimapai chaca huamisifo cuscan shatuyamaifoan ato onaintimashqui.
1TI.1.9	Ascashu nanfo isca huamisifo. Diosin yononi cuscan nicacasmamisifo icain Diosin ato shinanmapaiyai cuscan shinancasmafain chaca futsa futsatapafo huamisi icain aton apa yafi ahua chaca huafain rutumitsamisi icain. 
1TI.1.10+1TI.1.11	Aton ahuinma non aton funuma fu icain nocofunufo yafi ainfofo chaca huatananmisi icain futsa curushcain aton yonomati imafain chanimisifo. Ascacanashu ahuara futsa Diosin noco sharacoin yononi cuscan nicacasmacani. Nanscarafo Diosin ato nicamapai nan yononi cuscacoin anonfo. Ascafia chaca huamisifo cuscan shatuyamaifoan ato onaintimashqui tapinonfo. Upa Diosin ua yononi cuscan ahuun tsain sharacoin nantifi yorafo un ato yoinon. Nocon Dios fasi sharacoincun.
1TI.1.12+1TI.1.13+1TI.1.14	Noncai Diospan Furun onanyopaonima. Ascashon un yoipaoni isca huaquin, —Jesuscai Diospan facuma. Aafin chanimisicoinquin, —un huapaoni. Ascashon ahuun yorafori un fasi ato omitsisca huapaoni. Un nocofunu fasi musucoin ipaoni. Un tapipaonima un Diospan Furucoin chaca huafiaquin. Un asca huafiaiton uhuun ramapaiquicai ua onaintimanima. Cristo Jesús ua noiquin ua shara huashofain ua tapimani ahuuscashomain un icoinra huatiroquin.
1TI.1.15	Un natian mato icon yoiai cuscan man icoinra huatiro. Cristo Jesús nai ariashu mai ano fotoni yora chacafo numashqui afu ipanonfo. Ascan unfi chaca huaqui finacaimisiquin. Tsoa futsacai asca huamisima. 
1TI.1.16	Ascacun uhuunshon Upa Diosin nantifi yora ismatiro nan chaca finacaia ahuun chaca soashotiro afu ipanon. Isca huaquin shinantirofo, —Shinancapon, Pablonun fasi chaca huapaonifiacun Jesucristo fasi Pablo noiquin. Jesús uarifi noitiro. Pablo numaquifin uarifi numatiroquin un afu nipanon, —icashon shinantirofo. 
1TI.1.17	Ascano nocon Dios Niaifocoin nipanaca. Arus fusti Dios futsa yamai. Tsoancai Dios ointiroma. Nantififain non ahuunoa yoisharapacunaca isca huaquin, —Mirusu fustiton nantifi tapicoian. ¡Aicho! —ishon non yoipacunon.
1TI.1.18	Timoteon min uhuun facushtan. Un mia yoiai cuscan nicasharahuu. Min Dios yonoshonataima mihuunoa iquisi inonpacoai cuscan yoisharayoni. Ascan natian afanan un mia yoisharai. Mihuunoa yoisharani cuscan nanscasi huafafainhuun. Satanás noco chaca huamapaifiaiton a nicatamarocon Dios fusti tanasharafafainhuun chaca huashquima.
1TI.1.19	Min Jesús icoinra huacoinmisi cuscan unuyamahuu. Ahuunoa shinanfafaihuun. Ahuara chaca huashon Upa Dios yoiriscahuun min nomuranshon ahua chaca afanan shinanshquima. Atirifiton chaca huafiacashon Upa Dios yoimisifoma arus fusti shinanfiacaquin shafacafi cainmacasmacaquin. Ascashon tsoan Dios yoipaimisima aton chaca soashonon. Asca chaca huariaifoan afanan icoinra huacanima. ¡Ohua! Afanancai aton nomuran shinansharamisifoma. 
1TI.1.20	Noco yora rafu nanscara rafuquin. Himeneo yafi Alejandro un ato Satanás inan ato onaintimanon. Ascashon tapinonfo afanan noco Ifo Jesús chaca huanonfoma.
1TI.2.1	Natian tsain futsa un mia yoinon. Ua nicasharapun. Upa Dios cufifafaihuun. Nanfin fasi shara finacoianquin. Ahua futsacai ascarama. Nantifi yorafohuunshon Upa Dios cufihuun ahuun Yoshin Shara yopaifo cuscan ato cufishohuun. Diosin atohuun ramapainon cufishofain Diosin ato amapaiyai cuscan cufihuun nanscasi huanonfo. Atohuunoa Upa Dios yoihuu isca huaquin, —¡Aicho! Upa Diosin min na yorafo shara huashoshquiran, —ishon cufinquin nannori yoihuu. 
1TI.2.2	Nannoricoin nan niaifocoin yafi ahuun niaifo patasharinoafori ato Upa cufishohuun noco iquisharanonfo ahuaraton noco fucash huanonma. Ascano Dioshuunoa non shinanfafaitiro a cuscara sharacoin iishquin.
1TI.2.3	Ascacun nan nocon Numamisi Dios noco oian non isharaiton oin unimacointiro. Nanscara fuchipai. 
1TI.2.4	Nantofin nantifi yorafo numapaiquin. Ascashon aton chaca soashona afu ipanonfo. Cristohuunoa iconcoin tapisharanonfo. 
1TI.2.5+1TI.2.6	Iconcoin Diosifin fustiquin. Futsa yamai. Afin sharacoinquin. Yorafocai a cuscarafoma. Nantififain man non chaca huamisi. Ahuara chacacai Dios fu itiroma. Nan Jesús nocon cuscara nocofunuquin. Arus fustitofin noco nashoniquin nocon chaca soashoshquin non Dios fu ipanon. Nantifi yorafo numapaiquin noco nashoni. Upa Diosin yorafo tapimapaiquin Furun Jesús mai ano nichini noco nashoshquinon. 
1TI.2.7	Ascacun Upa Diosin ua catonni Jesús fu rafucain ahuunoa uhuun caifomafo un yoinon. Atorifi un Jesushuunoa icon yoiaiton icoinra huanon. Ascan uncai mia paraima. Icon fustisi mia yoi.
1TI.2.8	Ascano nantifi manifotifainmain Upa Dios cufipainonfo. Ahuara chaca yoicani fochishmanantananyamacain sinatamari Jesús tanasharaquin mushainacahuan Dios cufipainonfo.
1TI.2.9	Ainfofori un yoisharapai non ichanaintian isca huaquin shinanonfoma, —Uhuun saya sharashtacoin sahuufain fusoqui cunucain uhuun foo shara huafain nantififain ua oinonforan, —ishon ascacaquin man icai cuscan matohuunoa futsafo shinansharamapaiyamacahuun. 
1TI.2.10	Ascatamarocon ato futan ahua futsa shinancaquima Upa Dios fusti shinancoincahuun. Man yoimisi isca huaquin, —Non Dios noicoinran, —ishon. Manmain icoincain futsafo shara huashofafaincahuun. Un ainfofo anori yoisharapai.
1TI.2.11+1TI.2.12	Ascano Diospan tsain nicashquin man ichanantiro. Ascacun mun yoimisi ainfofoancai nocofunufo yonotiroma. Diospan tsain yoimisiton yoiaiton puusiquima ainfoan nicasharatiro yoiai cuscacoin tapifain nan yoiai cuscacoin aashquin. 
1TI.2.13	Diosin Adán onihuaquin tau huani. Chipo Evari onihuani. 
1TI.2.14	Ascacufin Satanascai Adán parayonima. Eva paraquin tau huani. Nanto chaca huaquin tau huani. Diosin ato yononi cuscacai nicanima. Ascano ichanainfotian ainfofoan nica fustitirofo. 
1TI.2.15	Ascafiacun ainfofoan facu caiyaintian isin muyotiro. Ascafiashon Jesús icoinra huashon noifain a cuscara shara icanashu Dios fu ipatirofo.
1TI.3.1	Icon tsoan Diospan yorafo cushumisi ipaiquin yonoshosharafafainpaitiro. 
1TI.3.2	Nan nocofunu cushumisi shara fusti itiro.
1TI.3.2	Ascano ahuara chaca ahuunoa shinainfocain cushumisi itiroma.
1TI.3.2	Ahuin fusti ya icain
1TI.3.2	pau fuchipaimisi iyamacain
1TI.3.2	ahuara ahuuscarafiaino shinansharamisi icain
1TI.3.2	ahuara shara fustisi shinanpaimisi icain
1TI.3.2	ahuun pushu muran yora iquimasharamisi icain
1TI.3.2	futsafo Diospan tsain tapimasharatiro icain.
1TI.3.3	Paumisi iyamacain
1TI.3.3	sutumitsapaimisiri iyamacain
1TI.3.3	futsafo yoisharapaimisi icain.
1TI.3.3	Ascataricai fochishmanantananpaimisi iyamacain
1TI.3.3	pui noipaimisiri iyamacain.
1TI.3.3	Nan cuscara nocofunu catonhuun icoinra huafo ato cushumisi inon.
1TI.3.4	Ahuin yafi ahuun facufori ato ismasharaiton
1TI.3.4	ahuun facufoan ahuunoa shinansharafain nicasharanonfo. 
1TI.3.5	Ascano ahuin yafi ahuun facufo nicamasharayamaino ahuuscashomun nan Diospan yorafo ichananmisifo ato nicamasharatiroquin.
1TI.3.6	Ascacun nocofunun rama Jesús Ifoatocai ichananmisifo cushumisi itiroma. Nan cuscara man catoanfin shinanqui isca huatiroquin, —¡Aicho! Unfin fasi sharaquin. Ascan ua samamashta catoanfo un ato cushumisi inon. Ascan uncai futsafo cuscarama. Un ato finoncoianran, —icashon cacapaimisi itiro. Nannori Satanás noco shinanchacamapai.
1TI.3.7	Ascacun isharaiton oinmisishacaquin nan icoinra huamafoanri ahuunoa shinansharacashon catontirofo nan ichananmisifo cushumisi inon. Nanscara iyamaiton Satanás ahuun nomuran shinanmatiro nan chaca huamisi cuscan. Ascashon nan chaca huamisifohuunoa shinanquicai a ichananmisifo tapimasharatiroma.
1TI.3.8	Nanscarifiai ichananfo aton shara huashomisifo isharamisifo
1TI.3.8	futsafoan atohuunoa shinansharafain
1TI.3.8	icon fustisi yoimisifo. Nan cuscarafo ichananfo aton shara huashomisifo itiroquin. Iscarari itirofo.
1TI.3.8	Paumisi iyamacain
1TI.3.8	pui noimisiforicai itiroma. 
1TI.3.9	Ascashon tsoancai Jesushuunoa tapiyopaonima.
1TI.3.9	Natian ahuunoa Diosin noco tapimanai cuscan tsoan nan icoinra huafoan shara huashomisi itiroquin. Ascano fasi finacaiquin Jesushuunoa tapipaicoian nan cuscarafin ichananfo aton shara huashomisi itiroquin.
1TI.3.10	Tsoan ichananfo ato shara huashomisi ipaiyaiton iquisi oinsharayotirofo. Isharacoincaimain ahua chaca huamaquin. Ascan oianfo isharacoincacainaiton nan cuscara ichananfo shara huashomisi itiroquin.
1TI.3.11	Aton ahuinfori isharacoinmisi icain yoiti huamitsapaimisi iyamacain paunmisiricai itiroma. Ahuara shara futsa aquifin Jesushuunshon asharamisi itiroquin.
1TI.3.12	Nan ichananfo aton shara huamisifori
1TI.3.12	ahuin fustiyafo itirofo.
1TI.3.12	Ascashon ahuin yafi ahuun facuforifi onihuaniti. Nanfoanri Jesús tanasharanonfo.
1TI.3.13	Nanscara shara huashomisi ichananfoan ahuunoa yoisharatirofo. Ascashon nanton nocon Ifo Jesucristo icoinra huaquin finacointiro.
1TI.3.14+1TI.3.15	Uhuun facushtan Timoteo un mi ari cariscapaifiai un funa caiyamaquin un mia tapimai ahuuscashumain ichananmisifo isharatirofoquin. Uhuun cunuhuunshon un mia tapimayoi. Jesús icoinra huafo ichananmisifo nanfofin Diospan yorafoquin. Ascan nan Dios ipanaca. Ahuun tsain iconcoin ahuun yorafo nan ichananmisifohuunshon futsafori tapimaiquin. 
1TI.3.16	Icon atirifitocai tsoan Diospan tsain tapiataima isharashcaquin. Ascafia Jesushuunoashu non isharatiro.
1TI.3.16	Aafin Apa Dios icariashu mai ano fotoni nocon cuscara yoracoin iishquin.
1TI.3.16	Ascatarifi Diosin Yoshin Sharapan ismapaoni Jesuscai ahua chaca huamisima icon fustisi imisi.
1TI.3.16	Diospan oinmati afu nai muran icafoanri oinnifo.
1TI.3.16	Ahuunoashu manifoti futsafoan yoiqui isca huamisifo, —Jesús Upa Diosin facu. Ascashon arus fusti maton chaca soashotiroran, —ishon yoifoanfafainmisifo.
1TI.3.16	Yoiaifoan nicacanashu atirifi manifoti anoshon icoinra huacani.
1TI.3.16	Ascashu Jesús naafiashu mai murannoashu funini.
1TI.3.16	Chipo afanan Apa icano nuinacahuani arifi nantifiton aton niaifocoin iishquin.
1TI.4.1	Diosin Yoshin Sharapan noco cayacafi tapimayoni atirifiton Jesús potaifo cuscan. Ascashocai afanan icoinra huapaitama nan yoshin chacafohuunshon ato yoipaiyaifo ato tanacani funoshcaquin. 
1TI.4.2	Nan paramisifoan chanihuunoasi shinanfafaimisifo cuscan nannorifi futsafori tapimashcani. Nanfoan chani fustisi yoifafaincaquicai afanan ahuara iconcoin shinantirofoma. Chani fustisi tapiafo.
1TI.4.3	Ascashon fasi amaquiri futsafo yosicaquin isca huacani, —Mancai fianantiroma. Atirifi tushu man pitiromaran, —ishon ato parapaicani. Anori yosipaifiaifoan Upa Diosin nantifi tushu onihuani cuscan non nanfo unimacain pitiro. Ascashon piquin non Upa Dios, —¡Aicho! —huatiro. Ascan non Diospan tsain icoinra huashon ahuara iconcoin non tapitiro.
1TI.4.4	Ascan nantifi Diosin onihuani cuscan sharacoin. Non ahuara potatiroma. Nantifi Diosin onihuafo non piquin, —¡Aicho! —huatiro. 
1TI.4.5	Diospan tsainhuunshon non Upa cufiaino nantifi Diosin onihuani cuscan sharacoin itiro.
1TI.4.6	Uhuun facushtan Timoteo un mia tapimanai cuscan min icoinra huaa futsafo mirifi min ato tapimashu min Jesucristo yonomati shara itiro. Nan tsain shara Jesushuunoa min icoinra huamisi. Facushon min Diospan tsain icon nicamisi cuscan nanscacoin min tanasharacoinmisi. Shafatifi nan tsain shara min nomuran nanuhuun futsafori tapimasharashquin.
1TI.4.7	Ascafia futsafoan shunipafo cuscara ato tapimapaicani. Ascan nanfocai Diospan tsainma. Ascacun ato nicayamahuu. Aton nicatamarocon Diospan tsain fusti oinsharahuu a cuscara shara iishquin. 
1TI.4.8	Non ejercicio huaino noco caya non shara huatiro mutsisipa iishquin. Nanscarifiai non Dios cuscara ipaiquin ahuun tsain nocon nomuran non nanuaiton ahuun curushu noco inanshquin. Nancaifin shara finacoianquin. Natian noco shara huatiro. Ascashon non Jesusqui nocoaiton noco imasharapacunaca. 
1TI.4.9	Nancaifin min icoinra huatiroquin. 
1TI.4.10	Ascano non fasi curushu yonoshofafainicain man non omitsiscamisi futsafo nan tsain shara icoinra huanonfo. Nonfin tapia nocon Dios nipanacaton nocori nimapacutiroquin. Afin nantifi yorafo nashoniquin. Ascafia icoinra huafoti afu nipatirofo.
1TI.4.11	Nanfo un mia tapimanai cuscan huafain un mia yonoai cuscari futsaforifi tapimafain ato yonohuun Diospan tsain icoinra huanonfo. 
1TI.4.12	Timoteo icoinra huaa futsafo ato ismahuu min Jesushuunshon ato yoisharafain mirifi isharacain min Jesús icoinra huashon atohuun min noitiro. Ascacun ahua chaca huapaitama Jesús cuscara isharahuu. Pushcofiashu min ascaitocai mihuunoa tsoa ahua chaca yoitirofoma. 
1TI.4.13	Un miqui nocoaitian atofu min ichananshon Diospan tsain yoia cuscan ato anushoquin yoisharafain yosisharahuu. 
1TI.4.14	Ichananfo ato cushumisifoan mia manmanshon cufishonaifono nantianri Diosin mia amapaiyai cuscan mia ashoni min icoinra huaa futsafo tapimasharafain min ato cushusharanon. Ascan Upa Diosin mia cashman tapimani cuscan huafain futsafori shara huashofafainquin shatuyamahuu.
1TI.4.15	Un mia yonoa cuscan nantifi huafafainhuun ato ashosharashquin. Ascaifin min shafatifi itisharatiroqui. Ascaquin ahua futsa shinantaquima nan min acai fustisi asharafafainhuun. Min ascaiton oinquin yoitirofo man min fasi itisharacoian. 
1TI.4.16	Ascacun oinfain. Nantishotapiquin min isharacain min ato cayacafi Diospan tsain tapimasharanon. Min ascaiton Diosin mihuunshon ato numatiro afu ipanonfo chaca huashcaquima. Mirifi min Jesús fu rafucacaintiro. Ascaquin min nomuran unimashquin.
1TI.5.1	Ascashon nocofunu iyoafo tsain curushu yoiyamahuu. Ascatama min upa min yoisharatiro cuscan huafain iyoafo futsafo yoihuu. Min ushtocoinfo min yoisharatiro cuscan huafain nanscarifi chipocu futsafo yoihuu. 
1TI.5.2	Ainfo mustufori min uhuacoin min shara huatiro cuscan huafain atorifi shara huahuun. Ascashon min chico yafi chipi min shara huamisi cuscan huafain shomayafori shara huahuun. Ato furi ipaiyamahuun. Ascatama atohuunoa shinansharahuun.
1TI.5.3	Ainfo funuomacoin facuomacain fafaomacai nan icoinra huafo ichananfoan cushusharatirofo. 
1TI.5.4	Ascafiacun funuoma futsan facufo ya iyamarai fafayashon nanfoan cushusharatirofo. Jesús tanasharapaiyaifoan nansca huatirofo. Diosin nanscara fuchipai. 
1TI.5.5	Ainfo funuoma ahuun yoraomashon Dios fusti shinanquin. Isca huaquin cufitiro, —Upa Diosin ua cushusharahuu, —ishon cufitiro. Shafatifi yafi yamutifiri Upa Dios cufifafaintiro.
1TI.5.6	Ascafia funuoma futsafocai ascatiroma. A futsan shinain cuscan huaquin shinantiroma. Futsa afin apaiyai cuscan fusti shinanfafaitiro. Ascaquicai Dioshuunoa shinansharatiroma. Ascashon pushuti chani yoifoanfafaitiro. Nan cuscarafoan chaca huafafainicai Dios fu nipatirofoma. Ascashu nifiashu man naa shinantsaafo. 
1TI.5.7	Timoteon nanti un mia yoiai cuscan funuomafohuunoa ichananmisifori tapimahuu. Min ato tapimanai cuscan icoinnaifoan tsoancai atohuunoa yoitiroma isca huaquin, —Timafin. Nafoan aton funuomafo cushusharayamaifoan ato chaca huacaniran, —ishocai atohuunoa tsoan yoitiroma. 
1TI.5.8	Tsoan ahuun yorafo cushusharayamafain ahuun afocoinri cushusharayamaicai Diosin tsain cununi cuscan aima. Nancaifin Jesús icoinra huafoma cuscara finacaiaquin.
1TI.5.9	Ratoran funuoma futsa ahuun fari sesenta nocoataima ahuun funu niyoano furoma ipaonicai. Nanscaracai ichananfoan cushutiroma. 
1TI.5.10	Ascan funuoma isharamisi futsafoan ahuunoa isca huaquin yoitiro, —Nan ainfo funuomaton futsafo shara huafafainiran, —ishon ahuunoa yoifain ahuun facufo tapimasharamisiran huafain futsafo ahuun pushu ano nococun ato shara huamisi icain Jesús icoinra huafo shara huafain futsafoan ahuara chaca finoan atori shara huamisi icain futsafo ato shara huamisicain ascara funuomafo ichananfoan ato cushusharatiro.
1TI.5.11	Ascafia funuoma yoshafoataima nan ichananfoan cushutirofoma. Rucun yoiyomisi, —Cristo fustihuunoa shinanquin un yonosharashopairan, —ishon. Ascafia chipo anori afanan shinanyamaquin fasi nocofunu fipaiquincai a yoiyoni cuscan afanan shinainma Jesús yonoshosharashquin.
1TI.5.12	Ascacanashu Jesús yoiyoni cuscan ayamashu omitsiscaquin. Aton nomuran shinantirofo isca huaquin, —¡Ohua! Un Jesús yoiquin tau huani cuscacai un aama. Natiancai uqui unimaimaran, —ishon shinantiro. 
1TI.5.13	Ascashon pushuti chani yoifoanfafaini. Yonotama shafatishon funocointiro. Nanscara man fuyamisi. Chaca yoimisi cuscan yoiama shara icuana. 
1TI.5.14	Ascacufin ainfofo yoshafoataifoma un ato yoisharapai isca huaquin, —Man afanan shara itiro. Ascan man mato facucoin ayashon cushusharafain maton funuri pichasharashon man shara huashotiroran, —ishon un ato yoi. Man ascaitocai yoshin chacafoan matohuunoa tsain chaca yoitiroma. 
1TI.5.15	Ascafia atirififoan Jesús potayoni Satanás tanashcaquin.
1TI.5.16	Ratoran ainfoan Jesús tana amaqui funu nacun nan ichananfoan cushuamarocon ahuun yoracoinfoan cushusharatiro. Ascan nan ainfo tatuoma ahuun yorafomacun nan Jesús icoinra huafoan cushusharatiro.
1TI.5.17	Ichananfoan cushumisifo ato inansharatiro. Nanfoanrifi tanasharamisifoma yonosharashomisifo. Nan Diospan tsain yoimisifo non ahuun tsain yosimisifori inansharatiro yopai cuscan finonfo. 
1TI.5.18	Nannori Diospan tsain cununi isca huaquin, —Moipan trigo camaqui puamafoanfafaini ahuun shacafo tsosaiton a runushcaquima shara huacahuun. Ahuuscashon pitiromaquin. Asca huaquima piimacahuun, —ishon cununi. Ascashon cununi isca huaquin, —Tsoa yonosharaiton oinqui ahuun rafanan inansharacahuun, —icashon Diospan tsain cununi. Cununiri isca huaquin, —Mato cushumisifo non mato shara huashofafainmisifori ato inansharacahuun yopaifo cuscan finonfo, —ishon cununi.
1TI.5.19	Futsan cushumisi yoiti huaiton a nicayamahuu. Ascano yora rafutan iyamarai rafu non fustifain nannorisi futsahuunoa yoiaifoan man icoinra huatiro.
1TI.5.20	Ascan chaca huaa iconcun nan ichanaintian nantififain ointaifi yoihuu. Man ascaiton nicai ratucani ahuun caononfoma.
1TI.5.21	Timoteon nocon Upa Diosin futan Furun Jesucristo non ahuun oinmati shara afu nai muran icafoan noco oin. Ascacun aton ointaifi un mia yoinon. Nanti nan un mia yonoa cuscan ahuu. Nannorisi nantifi yoihuu. Isca huaquin shinanyamahuu, —Nan uhuun yoracoinfoan chaca huafo cuscacai un futsafo yoima. Ascashon cushumisiton chaca huacucai un tsoa tapimaimaran, —ishon anori shinanyamahuu. Ascaquima nantifihuunoa nannorisi shinanhuun.
1TI.5.22	Ascano ichananfo aton cushumisi catonriscayamahuu. Iquisi oinsharayohuu Jesús tanasharamisi iyamarai tanasharamamainquin. Tsoan ahuun chaca fomanpairiai cushumisi catonyamahuu. Ascaran min catoanfin mirifi min ahuun chaca fomanshonni cafiscaiquin. Ascacun ascayamahuu. Jesús cuscara isharacoinhuun. Ahua chaca huayamahuu.
1TI.5.23	Natian tsain futsa un mia yoisharapai. Min shaquipan imisi. Ascacun unu fustisi ayaquima ichapama pau fata ayahuun cayasharashquin.
1TI.5.24	Ascano atirifi yorafoan chaca huamisi cuscan nantifiton tapishocai. Tsoan nanscarafo catontiroma cushumisi inon. Ascan atirififain chaca huamisi cuscan tsoan tapicuma. Nanscarafoan fomanmisifo. Ascafia chipo Diosqui nococun a chaca huamisi cuscan puashoshquin nantififain ahuunoa tapinonfo. 
1TI.5.25	Nanscarifiai futsafoan futsafori shara huamisi cuscan nantififain nanhuunoa man tapiafo. Ascan futsafoan arus fusti oianmafiano futsa shara huaquin ashomisi cuscan nanforifi chipo Diosin puashoshquin nantififain tapinonfo.
1TI.6.1	Ascan tsain futsa afanan un mia tapimanon. Nan yonomati Jesús icoinra huafoan aton ifo yonosharashofain ato nicasharacoinon. Asca huaifoan oinquicai icoinra huamafoan atohuunshon Diosqui shinanchacatirofoma. Ascashon non Jesushuunoa yosimisi cuscan shinanchacanonfoma. 
1TI.6.2	Rato yonomatinin Jesús icoinra huano ahuun ifoan arifi Jesús icoinra huacun nicasharacointiro, —Nicayosma iyamacahuun. Ascatamarocon nicasharapaifafaincahuun, —ishon ato yoihuu. Nanscara yonomati yafi afo Diospan facufo. Ascashu yora huatananfo. Yonomatinin ahuun ifo noiquin yonoshosharaino nan Upa Diospan facu sharacoin yonoshosharai.
1TI.6.2	Ascacun un mia tapimanai cuscan huafain futsafori tapimasharahuun. 
1TI.6.3+1TI.6.4	Un mia tapimana cuscan cayacafi sharacoin. Nannorifi nocon Ifo Jesús yosipaoni. Ascan tsoan anori yosiama nanton amaquiri yosia. Nan cuscara cacapaimisi. Aatocai ahua tapiama. Ahuun nomuranshon shinanchacaquin samamashta futsa fu fochishmanantananpaitiro. Ascatacai unimatiroma. Ascaquin futsafo ahuara ya cuscan fuchipaifain futsahuunoa tsain chaca huafain futsahuunoa shinanchacamisi. Futsan aqui oshon futsahuunoa yoiai cuscan samamashta icoinra huashon ahuun nomuran shinanqui isca huamisi,
1TI.6.3+1TI.6.4	—Nanto ua chaca huaaran, —ishon shinanchacafafainmisi. 
1TI.6.5	Nan cuscara yorafoan chaca fustisi shinanfafaimisifo. Ascatari fochishmanantananfafainmisifo. Ascashon afanancai tsoan ahuara icon yoitirofoma. Chani fustisi tapiafo. Ascashon isca huaquin shinanmisifo, —Non nan tsain shara Jesushuunoa tanaicai non afanan ahua yopatiroma. Non fasi ichapayatiroran, —ishon amaquiri chaca shinanmisifo.
1TI.6.6	Ascano non aya cuscan ichapaya iyamarai non ahuuomafiashori non unimacain Diosihuunoa shinanfafaini nancaitofin pui finoan shara finacaiaquin. Nanfin iconquin unimacai non isharaino nocon nomuran non unimatiro. 
1TI.6.7	Non caincai non pui yafi mafo ya cainima. Ascatama ahuuoma non caini. Nanscarifiai non naacun noco mai huaifotiancai non ahuara fotiroma. Nantianri nocon furo yoshincai ahua fotiroma. 
1TI.6.8	Ascacufin non tushu yafi sahuutiyashu non unimatiro. 
1TI.6.9	Ascafia tsoan pui yafi mafo ichapa fipaiquin samamashta shinanchacatirofo. Pui ichapa fipaiquin futsafo chaca huaiton pui fiishquin. Ascashon Satanás ato chaca huamaino amaquiri shinanchacafain atorifi omitsisca huatiro. Ascatan ahuun unutaqui omitsiscapanacafo muran nocoshcani. 
1TI.6.10	Ascatan pui noicaquin chaca futsa futsatapafo huatirofo. Atirifi fasi pui fipaicaquin Jesús cachiquiri huacoincani. Asca huacanashu aton nomuran omitsiscai finacoinmisifo.
1TI.6.11	Ascafia Timoteon Upa Diosin mia catonni min ahuun yora inon. Ascacufin nanfoan pui fusti yafi chaca fustisi shinanfo cuscan shinanyamahuu ato cuscara ishquima. Ascatamarocon Upa Diosin mia imasharapaiyai cuscan nan fusti fuchipaihuu. Ascashu Jesús cuscara shara ipaicain a icoinra huafain Dios yafi futsafori noicoinhuun. Ascashon ahuara ahuuscarafiaino Jesús icoinra huashon min tunutiro. Ascatan nantifi yorafohuun ramapaihuu.
1TI.6.12	Ichananfo ano min ato cayacafi shara yoini isca huaquin, —Un Jesús icoinra huai. Afin uhuun Iforan, —ishon min ato yoini cuscan yora ichapafain mia nicanonfo. Ascacun ahuara ahuuscarafiaino nantishotapiquin Jesús icoinra huacoinhuun. Ahuarafoan mia shatumapaiyai cuscan nicatama Jesús fusti icoinra huafafainhuun. Ascashu shafatifi Jesús fu rafuhuun. Jesushuunoashu min Dios fu nipatiro. Ascano natian nan min naitianri ahuara chacafo potahuu Jesús onancoinshquin. 
1TI.6.13	Nan oni huati Upa Diosin nantifi ato nimai. Ascano Romanon niaifoan ahuun anu Poncio Pilato yocaiton Jesús ahuunoa yoisharani. Nan Dios futan Furun Jesusin ointaifi un mia yonoi.
1TI.6.14	Un mia yonoai cuscacoin fusti acacainhuun. Ascashon ahuashta chaca huaquima un mia yonoa cuscan fusti noco Ifo Jesucristo oaitian huahuun. 
1TI.6.15	Upa Diosin nichipaitian nocon Ifo Jesucristo afanan nocoqui nocoshquin. Nantianri non oinshquin. Nocon Diosin arus fusti nantifi iquisharafain nantifi niaifofoan aton niaifocoinri. Ifofoan aton ifocoinri. 
1TI.6.16	Arus fusti niaifocoin ipanaca. Nancai napanacama. A icarifi chashacoianquin. Ascano tsoacai aqui nocotiroma. Tsoanricai ointamari ointiroma. Ascacun non ahuunoa yoisharanon. Aafin curushcoin ipanacaquin. Nanscasiai.
1TI.6.17	Nan pui ichapayafo yoihuu cacapaimisi iyamacain isca huaquin shinanonfoma, —¡Aicho! Un pui ichapayashu nantishotapiquin un isharacoincai, —ishon yoinonfoma. Ato yoihuu ascanonfoma. Tsoancai tapiama ahuutiamain aton mafo yafi ato pui cuyoriscaicai. Ascatama Dios fusti non icoinra huacun noco nimapacusharatiro. Nanton ahuarafo non yopai cuscan noco inan non afoqui unimanon. 
1TI.6.18	Ato yoihuu futsafo fasi shara huafafainonfo. Yopaifo ato fishcoyamafain unimacoincai ratoran shafatan ato cashman inansharanonfo. 
1TI.6.19	Ascashu chipo Diosiqui nocoaifotian ato inain cuscacai cuyopacunacama. Ascatari Dios fu isharapacutirofo.
1TI.6.20	Ascano Timoteon Diosin ahuun tsain sharapan mia tapimani futsaforifi min ato yoinon. Ascacun oinfain. Ahuun tsain oinsharayohuu futsafo cayacafi tapimashquin. Futsafoan Diosin tsain amaquiri yoimisifo. Afiranan yoinonancaquin ipaitsicoin yoicaquin. Nanfoan yoimisifo non tapicoianran ifiacashocai tapiafoma. Ascacun atofu iyamahuu. 
1TI.6.21	Atirififain nanscara shinanfo, —Non fasi tapicoianran, —ishon. Ascacanashu Jesús noco icoinra huamapaiyai cuscan afanan tsoan icoinra huacanima.
1TI.6.21	Upa Diosin mihuun ramapainon. Nanti.
1TI.6.21	Pablo
2TI.1.1+2TI.1.2	Uhuun facushtan Timoteo unquian Pablon afanan mia cunu fomai min tapinon. Un Jesucristo fu rafumisi. Apa Diosin ua nichipaiyai cuscan ua nichini manifoti ato tapimashquin ahuunshon Furun icoinra huashu non Dios fu ipatiroquin. Nannori Upa Diosin yoiyoni. Nocon Upa Diosin futan nocon Ifo Jesucristo mihuun noiquin mia cushusharafain mihuuri ramapaia. Ascashon min nomuran mia unimamanon.
2TI.1.3	Ascan uhuun shunifoan Upa Dios yonoshonifo cuscan huafain urifi nansca huamisi. Uhuun nomuranshon ahuashta uhuunoa chaca shinantama un yonoshoni. Ascashon un Upa Dios mihuunoa cufinquin un, —¡Aicho! Upa Diosin, —huafafaini. 
2TI.1.4	Un mimaqui pashcaino min uaini. Ascan nancai un ointiaquimamisima. Ascacun un mia fasi shinain mia afanan oinpai uhuun ointi unimashquin. 
2TI.1.5	Ascan min nocon Ifo Jesús icoinra huacoinna cuscan min chichi Loida yafi uhua Eunice nannoricoin icoinra huamisifo. Ascano nan rafutan icoinra huaqui tau huani cuscan mirifi min chipo icoinra huacoinni. Nanfohuunoacai un ointiaquimamisima.
2TI.1.6	Ascacun un mia afanan shinanmapaiyai cuscan fusti shinanhuun. Un mia mayatasho Upa Dios cufishoni nantianri afin mia amapaiyai cuscan min huanon. Ascashon min ahuun Yoshin Sharapan ahuun tsain yoisharafain min ato cushumisi inon. Ascacun aqui tushcuyamahuu. Upa Diosin mia amapaiyai cuscan fusti unimacain ahuu. Non chi cutu huasharayamaino nocatiro. Nanscarifiai Upa Diosin noco amapaiyai cuscan non huayamai non funotiro. Ascashocai non afanan ahuun tsain yoisharaima. Ascafia non chi cutu huasharaino afanan urutiro. Nanscarifiai Diosin noco amapaiyai cuscan non afanan acaino non ato yoisharatiro.
2TI.1.7	Ascafia Diosin ahuun Yoshin Sharapacai noco nichinima non rafipainon. Ascatamarocon ahuun Yoshin Shara futan ahuun curushhuunshon ranotama ahuun tsain shara yoicai non yoraqui ratuyamacain atohuunrifi non noitiro. Ascashon norifi non shinansharatiro.
2TI.1.8	Ascacun noco Ifohuunoa futsafo yoi rafipaiyamahuun. Un cunu muranfiano uhuun rafipaiyamahuun. Un ahuun tsain shara yoiaiton ua omitsisca huashcani. Ascafia Diospan curushhuunoashu min ufu ahuunoashu omitsiscashotiro. 
2TI.1.9	Ascano Upa Diosin noco numani non ahuun Furun cuscara shara inon. Non ahuara shara huaa rafanancai noco numanima. Afin apaiyai cuscan noco numani. Nocohuun noiquin noco numani. Ahuarafo oni huataima Jesucriston nocohuun ramapaicain nocohuun noia. 
2TI.1.10	Ascano nocon Numamisi Jesucristo noconi. Ascacun natian ahuunshon non tapitiro fasi nocohuun noi ahuatoncai noco namapacutiroma. Ascacun ahuun tsain sharahuunshon non tapitiro nocon chaca soashonano non afu ipanaca.
2TI.1.11	Upa Diosin ua catonni Jesucristo fu rafumisi icain ahuun tsain shara Jesushuunoa un futsafo yosinon. 
2TI.1.12	Ascan nan ua yononi cuscacoin un huamisi. Ascacun ua omitsisca huamisifoquin. Un omitsiscafiai un rafiama. Rafitamarocon un Jesús onancoinfain un icoinra huai. Ascan un Jesús yoini isca huaquin, —Ifon ua cushusharahuu. Un chipo mifu isharapacunon, —ishon un yoini cuscan natian nan oaitian ua ashoshquin. Nan un icoinra huacoinna.
2TI.1.13	Un mia cayacafi tapimana cuscan icoinra huacoinhuun funoshquima. Nocon Ifo Jesucristo icoinra huafain ahuunri noicoinhuun. Ascacun ahuunshon nantifi noicoinhuun. 
2TI.1.14	Upa Diosin min nomuran ahuun tsain shara mia nanumana cuscan afohuunoa shinanfafaihuun funoshquima. Ascano ahuun Yoshin Shara nantishotapiquin no fu rafui. Ahuunshon Diosin mia tapimana cuscan min nomuranshon min mucusharatiro funoshquima. Futsafori tapimashquin.
2TI.1.15	Man min tapian nantifi icoinra huafo Asia mai anoafoan ua potafo. Ascashocai tsoan afanan ua oin fupaicanima. Ascano Figelo futan Hermógenes nan rafutari ua potafo.
2TI.1.16+2TI.1.17	Onesiforocai ato cuscara inima. Acai uqui oi rafipainima. Ascashu Roma ano noconi. Nanno nocoshon funafafainquin cunu murannoa ua fuchini. Ascashon ua oinyoi ocacainmisi. Ascacun ahuun afofohuunrimain Upa Diosin ramapainonran. 
2TI.1.18	Man minrifi tapishara un Efeso ano ipaonitian nanton ua shara huafafainpaoni. Ascano nocon Ifoan noco ichanan huaitianmain Onesíforo shara huacoinpainon.
2TI.2.1	Timoteon uhuun facushtan Jesucristo ahuun curushhuunoashu min isharatiro chaca huashquima. 
2TI.2.2	Un futsafori Jesucristohuunoa yoimisi cuscan mirifi man min nicamisi. Ascano nocofunufoan min icoinra huaa cuscan arifi icoinra huafoan ato catonhuun. Min nicamisi cuscan atorifi tapimahuun nanfoan futsaforifi cayacafi tapimasharanonfo.
2TI.2.3	Ranushumua shara omitsiscatirofia ahuun niaifoan yoiai cuscan nicasharatiro a yoia cuscacoin aashquin. Nanscarifiai mirifi min no fu Jesucristohuunoashu omitsiscatiro. 
2TI.2.4	Ranushumua sharapan ahuun niaifo ahuunoa unimamapaitiro. Ascan afu ranushumuafoma fucai yonotiroma. Ascashon ahuun niaifoan yonopaiyai cuscan fustisi nicatiro. Nanscarifiai Jesús fusti nocon Ifo icaino arus fusti noco yonotiro. Ascashon noco amapaiyai cuscan non aashquin.
2TI.2.5	Afanan un iscara un mia tapimai. Tsoa futsafo fu cashupai iquisi yonoaifo cuscan nicafain itisharatiro. Ascan itisharayamashocai atirifi shonontiroma. Nanscarifiai Upa Diosin noco inansharapaiyai cuscan fipaiquin iquisi ahuun tsain non nicasharatiro noco yoiai cuscacoin aashquin. Ascano itisharashu chipo non aqui nococun noco inansharapaiyai cuscan non fitiro.
2TI.2.6	Mau yonomisiton fasi curushcain ahuun mau yonoshon afi ahuun yono finquin tau huashon chipo futsafo inantiro. Nanscarifi aquin mirifi nocon Ifo Jesús curushcai yonosharashohuun mia inansharapaiyai cuscan fiishquin. 
2TI.2.7	Un mia yoiai cuscan shinanhuun. Ascan min shinainton nocon Ifoan min nomuran mia tapimashquin.
2TI.2.8	Ascacun ointiaquimayamahuu Jesucristo naafiacun Upa Diosin funimani. Nan David ahuun funa. Nannori nan tsain shara Jesushuunoa un yoimisi. 
2TI.2.9	Nan un yoiaiton ua omitsisca huamisifo. Ua cunu muran iquimaquin ua yoimisifo isca huaquin, —Min chaca huamisicun non mia cunopan munushuiran, —ishon ua asca huamisifo. Ascafiacai Diospan tsain tsoan munushtiroma. 
2TI.2.10	Ascashon Diospan tsain nicasharatirofo. Ascaifoan atorifi Diosin catonshquin. Ascacufin nuno cunu muranshon un tunuicain futsafoan Jesucristo icoinra huanonfo afu ipashcaquin.
2TI.2.11	Un mia yoiai cuscan iconcoin.
2TI.2.11	Non Jesushuunoashu naashu
2TI.2.11	non afu nipashquin.
2TI.2.12	Non ahuunoashu omitsiscai.
2TI.2.12	Ascafia non chipo a futan futsafo iquimashquin.
2TI.2.12	Non yoiquin isca huaiton, —Jesuscai uhuun ahuamaran, —ishon non yoiaiton
2TI.2.12	arifi yoishquin norificai non ahuunama.
2TI.2.13	Non afanan Jesús icoinra huayamafiaitocai aacai ascarama.
2TI.2.13	Noco yoiyomisi cuscan afanan shinan futsatiroma.
2TI.2.13	Yoiyoni cuscan iconcoin fusti. Atocai chani yoitiroma.
2TI.2.13	Ahuun tsain iconcoin fusti.
2TI.2.13	Aacai ointi rananyama.
2TI.2.14	Nan un mia yoia cuscan mifu ichananfo yoifafainhuun nicasharafain ointiaquimanonfoma. Nocon Ifohuunshon ato yoihuu tsain mutsamayamacain fochishmanantananonfoma. Ascaiton tsain mutsama yoicaquin ato shinanchacamatirofo. 
2TI.2.15	Uhuun facushtan, Diosin tsain shafatifi oinsharahuu Dios yonosharashoshquin miqui unimanon. Min ascaifin ahuun yonoshomisi shara min iishquicain. Ascashon ahuun tsain iconcoin cayacafi shara futsafo min tapimatiro. Min ascacun Diosin mia oiainnocai min rafitiroma.
2TI.2.16	Ascano yorafoan Dioshuunoa yoicoinyamafiaquin ipaitsi tsain mutsama yoiaifoanno atofu iyamahuu. Nan cuscarafoan aton nomuranshon fasi shinanchacaquin finacointirofo. 
2TI.2.17	Nanfoanri futsafo tapimapaiyai cuscan fasi chacacoin. Ascano yorafoan ato nicacanashu aton ointi fasi isincointirofo. Nocon caya muran coo ichapacoinyashu nantifi nami payocotiro. Nanscarifiai tsain amaquiri futsan yosiahuunoashu yora ichapafoan aton nomuran fucash huatirofo. Ascashocai afanan icoinra huapaitirofoma. Nan Himeneo yafi Fileto nanscara rafu. 
2TI.2.18	Nan rafutan fai shara funoafo. Afanancai Diospan tsain iconcoin yoiafoma. Ascashon yoimisifo isca huaquin, —Upa Diosin noco funimanai cuscan man finoan. Afanancai icoinra huafo funitirofomaran, —ishon amaquiri yosiafo. Anori yoiaifoancai nicaquin atirififain afanan icoinra huacanima. Ascashon man cachiquiri huaafo.
2TI.2.19	Ascafia Diosin tsain iconcoin. Toquirininhuancai tsoan rafutiroma. Diospan tsain nanscarari tsoancai fiananan huatiroma. Icon yoimisi cuscan nannoricoin. Toquirininhuanqui yora cunuacai tsoan soatiroma. Nanscarifiai Diospan tsain cununi isca huaquin, —Nocon Ifoan ahuun yorafo onancoian. Ascano ahuun yoracoinfoan chaca huamisifo cuscan potatiroforan, —ishon cununi.
2TI.2.20	Nocofunun pui ichapayaton pushu uhuapa shara huaa. Amuran puratofo yafi cuchofo sharashtacoinfo. Ascano futsafo ahuun pushu ano nococun pushu ifoan nan purato yafi cucho sharashtafoquin ato pimatiro. Ascafia ahuun pushu muranri nanno ahuun shihuati aqui chaca potati itiro. 
2TI.2.21	Ascano mirifi min chaca potacoinyashu nan shihuati chaca aqui potati cuscara itamarocon min nan purato sharashtacoin cuscara itiro. Ascan min Jesús cuscara shara icaino Upa Diosin mia yonosharamapaiyai cuscan min ahuunshon ahuara futsafo shara huatiro.
2TI.2.22	Ascan pushcofoan chaca huapaimisi cuscan mirifi asca huayamahuu. Nan chacafo huaifoan oin atomaquinoashu ichoriscatahuun chaca huashquima. Chaca huapaiquimarocon iscarafo fuchipaihuu. Jesús cuscara shara ipaiquin nan icoinra huafain futsafo noicoinfain isharacoinhuun. Futsaforifi Jesús aton chaca soashona aton nomuranshon shinansharaifoan Diosin tanasharapaiyaifo. Nanscarafo fu rafuhuun. 
2TI.2.23	Ascatari futsafo tsain mutsama yoitiacanashu fochishmanantanancain samamashta sinatirofo. Ascarafo fu atofu iyamahuu mirifi ato cuscara iishquima.
2TI.2.24	Nocon Ifoan ahuun yonomati sharacai fochishmanantananmisi itiroma. Ascatama nantifi yorafo shara huatiro. Ascashon funainquimashta oi tsii huafain nan amaquiri shinainfo ato tapimasharatiro atohuunoa shinanchacanonfoma. 
2TI.2.25	Diospan tsain iconshara nicacasmaifori oi tsii huafain ato tapimasharahuun Diosin aton nomuran shinanma futsaino ahuun tsain iconcoin tapinonfo. 
2TI.2.26	Ascatacai afanan amaquiri shinantirofoma. Cayacafi shinantirofo. Ascano Satanasfin nan masharo cunu muran iquimana cuscan ato huamapaimisi ato chaca yonopaiyai cuscan anonfo. Ascafia nan cayacafi Diospan tsain nicaquin finacoianfofin. Nan masharo cunu muran iquimamua cuscara finontirofoquin iquishcaquima.
2TI.3.1	Un mia tsain futsari yoinon. Ascacun un mia yoiai cuscan min nomuran shinanhuun. Jesús oti chaima ahuara chacacoin finonshquin. Ascano non omitsiscatiro. Ascafia non icoinra huaafo. Noco musu huamapaifafainshcani. 
2TI.3.2	Chaca iscarafo huashcani. Futsafo shinantama afiri fusti noicain futsafo noiama icain pui fusti noifain afiri fusti yoimusharacain curafiapaimisi icain roanmitsamisifo icain aton apa yafi ahua nicacasmamisifo iishquicani futsafoan ato shara huashoan cuscan ato, —¡Aicho! —huayamafain atohuunoa fusti shinanchacaquin. Ascaquicai Diosihuunoa ahuara sharafo shinansharatiroma.
2TI.3.3	Tsoa noiamafain futsafoan chaca huaa cuscan futsafo rau huayamai icain pushutifi cahuancacaini yoiti huamitsacahuancacaimisi icain ahuun nomuranshon shinanchacai cuscan shatuyamafain pofucoin icain ahuara sharafo noicasmafain. 
2TI.3.4	Ascatari fuparamitsamisi icain afu rafumisifo fomanquin ato chaca huamisi icain ointi rochitimamisi icain cacapaimisicoin icain ascashofin Dios noicointama afin apaiyai cuscan fustisi shinancani. 
2TI.3.5	Futsafo fu ichananfiaquicai Diosin ahuamamishti atiro cuscan icoinra huacanima.
2TI.3.5	Ascacun nanscarafo fu iyamahuu. 
2TI.3.6+2TI.3.7	Ascatari ainfofoan chaca huamisifo cuscacai Dios yoimisifoma ato chaca soashonon. Anoricai itama afananri ahuara chaca futsa futsatapafo huapaicaquin shinanfafaimisifo. Ascaquin ato ointi nocoafo chaca huamisifo shinancaquin. Ascashon nanscara ainfofoan yoimisifo isca huaquin, —Un tapipai ahuuscashumain un isharatiroquin, —ishon yoifiaquicai Jesucristohuunoa Diospan tsain iconcoin nicafiaquicai tapicoianfoma. Ascano nan yora chacafoan nanscara ainfofo ato pushu muranshon iquimisifo ato tsain shara nicatsa yoiquin. Ascafia ato tsain shara yoiamafiaqui. Ascan ato yoiaifo cuscan fasi amaquiricoin. Ascashon ato iquipaicani.
2TI.3.8	Nan nocofunufo nan Janes yafi Jambres cuscarafo. Nan rafu Egipcio shointian rafu. Ascano Moisés yorafo Diosin tsain tapimapaiyai cuscan nantianri nan rafutan ato yoini isca huaquin, —Moisés mato yoiai cuscan nicayamacahuun, —ishon yoinifo. Nanscarafoan Diospan tsain iconcoin futsafo nicamapaima. Ascashon aton nomuran fasi chaca fusti shinanmisifo. Ahua cayacaficai shinantirofoma. Nocon Ifo Cristo icoinra huapaicanima. Ascashon Diosin potacoianfo. 
2TI.3.9	Nan Janes futan Jambres ato amaquiri chaca yosipaiyaifoan tapinifo. Nanscarifi aquin nan chaca huamisifoan ato parapaiyaifoannori tapishquicani. Ascashon tapitirofo nanfoan afi ipaitsicoin shinanmisifocun. Ascacun, —Ahua tapiafomaran, —ishon atohuunoa yoishquicani.
2TI.3.10	Ascafia Timoteon min tapia uncai ato cuscarama. Un imisi cuscari man mian tapicoian. Un futsafo tapimana cuscan min nicamisi. Ascashon man min tapia nocon Ifo Jesús ua amapaiyai cuscan nan fusti un apaiyaiton. Min oinmisiri urifi un Jesús icoinra huacoinshon futsafoan amaquiri shinanchacafiainocai atohuunshon un shinanchacatamarocon un futsafohuun noicoinquin. Ahuara ahuuscarafiaino un tunumisi.
2TI.3.11	Ascashon uarifi omitsiscamamisifo. Un ahuara futsa chaca finoainton mificoin man min oinni. Ascaquin uhuun nomuran un nocomisi ua omitsiscahuaifoanno. Ascan un finoan cuscan man min tapian nan Antioquía ano non Iconio ari yafi Listra anoashumain un ahuuscaquin. Ascafia nanfohuunoashu un omitsiscafiaiton nocon Ifoan ua numani. 
2TI.3.12	Icon. Ratoranfo nocon Ifo Jesucristohuunoashu isharapaiyaifo omitsisca huashcani. 
2TI.3.13	Ascano nan yora chaca huamisifo yafi paramisifori chaca finacoinya ishquicani. Futsafo paraifoan atorifi futsafoanri parashcani.
2TI.3.14	Ascafiaifonocai min ato cuscara ishquima. Mia tapimamisifo cuscan yafi min icoinra huacoinmisi cuscan nanscacoinrifi huafafainhuun. Nan mia tapimamisifo man min tapicoian. 
2TI.3.15	Nan facushtashon min Diosin tsain shara tapinifoanna. Nanfoan mia shinansharamatiro min Jesucristo icoinra huashu afu ipashquin.
2TI.3.16	Nantifi Diospan tsain cununifo cuscan afin ahuun shinanpan futsafo shinanmana cayacaficoin cunushononfo. Ascano cununi cuscahuunshon noco tapimai ahuamain iconcoin fustiquin. Ascafia non chaca huaiton Upa Diosin tsain cununihuunshon noco tapimatiro non afanan chaca huanonma. Ascan ahuara ahuu cuscararan amaquiri non acaitori ahuun tsain sharanun noco cayacafi oinmatiro non tanasharaquin finacoinfain ahuuscashumain non a cuscara shara itiroquin. 
2TI.3.17	Ascacun ahuun cunuhuunshonri noco tapimai non itisharashon nantifi ahuun yorafo ahuara shara futsa futsatapafo non yorafo huashofafainon.
2TI.4.1	Upa Dios futan Jesucriston noco oinfafainni. Nantofin nantifi yora niafo yafi nan namisifori ato yoipacushqui niyoashumain ahuu cuscara imisiquin. Nanrifi chipo nocoqui oshon nantifi yorafo iquishquin. Ascacun un mia cayacafi yonoi ua nicasharahuu. 
2TI.4.2	Diospan tsain futsafo yoihuu. Ascashuri itisharahuun nantishotapiquin ato yoishquin. A min oian nicapaisharaifoan ato yoihuu. Ascan min oianri nicacasmaifoan nanforifi yoihuu. Ato cayacafi yoisharahuu amaquiri shinanonfoma. Ascashon ahuara chaca huaifoan ato shafacafi yoisharahuu aton chaca shatunonfo. Ascatari ato tsain shara yoihuu aton nomuran unimanonfo. Ato oi tsii huashon yoifafainhuun unimasharanonfo.
2TI.4.3	Ascacun ato yoisharahuu ratoran shafatacai tsoan afanan Diospan tsain iconcoin nicapaishcanima. Ascatama nanfoan nicapaiyaifo cuscan fusti nicashcani. Ascashon tapimisi ichapafo funafafainshcani Diospan tsaincoinma nicapaiyaifo cuscan ato yosinonfo. 
2TI.4.4	Ascashocai Diospan tsain cununi cuscan afanan nicapaishcanima. Shunipafo cuscara fusti nicapaishcani. 
2TI.4.5	Asca huafiaifono Diospan tsaincoin fustisi tanafain. Nan fustiri icoinra huahuun. Min omitsiscaitianri tunuhuu. Diospan tsain yoimisiton ato yoisharamisi cuscacoin ahuun. Diosin mia yonomapaiyai cuscan nantifi ashosharahuun ahuun yonomati shara ishquin.
2TI.4.6	Ascano natian uhuunoa un mia yoinon. Uncai afanan chai nipatiroma. Ratoran shafata Jesushuunoashu un naicain. Un samamashta mai anoashu Jesús ari cai. 
2TI.4.7	Ascacun nantishotapiquin un Jesús tanasharapaimisi. Ua amapaiyai cuscacai unumisima. Natian ua yonomapaiyai cuscan nantifi mun icoinna. Un nantishotapiquin Jesús icoinra huamisi. 
2TI.4.8	Nocon Ifo shara Jesús ua inansharapaiyai cuscan ua mucushona. Ascashon afin nocohuunoa tapicoian. Ascan noco inanshquiain cuscan iconcoin. Nan oaitian afu rafumisifo isharamisifo noco inansharashquin. Ua fusti inanshquima. Tsoan Jesús noicoinquin fasi oinpaifain manasharamisifo atorifi inansharashquin.
2TI.4.9+2TI.4.10	Tsain futsari un mia yoi. Demas natian mafo yafi ahuara futsafo yorafo aya cuscan noicoinquin ua potafaini Tesalónica ano man caa. Crescente arifi Galacia ano man caa. Tito arifi Dalmacia ano man caa. Ascacun uqui oriscahuu ufu iishquin. 
2TI.4.11+2TI.4.12	Natian Lucas fusti ufu icai. Min uqui oaitian ua Marcosri ihuushohuun. Un Tíquico Efeso ano nichitan. Ascan min oquin ua Marcos ihuushohuun u futan nocon Ifo yonosharashonon. 
2TI.4.13	Un Troas ano uhuun tsahuuti ashcapari chichia Carpo pushu muran un huayoni. Nanrifi oquin ua fushohuun. Uhuun librofori un yopai. Ascafia nanfo finonmafain uhuun documentofo un yopacoin. Ua nanfo fushohuun.
2TI.4.14	Asca Alejandro nan ahuun cuno yonomisiton ua fasi chaca huaa cuscan Diosin nan onaintimashqui. 
2TI.4.15	Non nocon Ifo Jesushuunoa yoimisi cuscan nanto fasi nicacasmamisi. Ascacun mirifi oinfain miarifi chaca huapaitiro.
2TI.4.16	Ascan ua tau huaquin niaifofo ano iyonifo tsoancai uhuunoa yoisharanima. Nantifi ratucaquin ua potafaini focaquin. Ascacun Upa Diosin ato onaintimayamapainon. 
2TI.4.17	Asca huafiaifoanno nocon Ifo ufu ica. Ahuun curush ua inan un fasi chai ahuun tsain shara uhuun caifoma un yoiaiton cayacaficoin nicasharanonfo. Ascashon nocon Ifoan ua numani masharofo muran ua potanonfoma. 
2TI.4.18	Nanscarifi aquin ua chaca huafiaifoan nocon Ifoan nantishotapiquin ua cushusharashquin. Ascashon ahuun unutaqui a icano ua iyoshquin ahuun yorafo fu un isharapacunon. Non ahuunoa yoisharapacunon. Nanscari inon.
2TI.4.19	Ascano Priscila yafi Aquila ua yoisharashohuun. Onesíforo yafi ahuun aforananri ua yoisharashohuun. 
2TI.4.20	Nan Erasto Corinto ano nituni. Trófimo isinin icaino un Mileto ano nitun huani. 
2TI.4.21	Oi pacuataima uqui ohuu. Ascano Eubulo non Pudente non Lino non Claudia nanfo futan nantifi Jesús icoinra huafoan mia yoisharafo.
2TI.4.22	Nocon Ifo mifu icain. Mia shara huashofafainon mihuun ramapainon. Nanti.
2TI.4.22	Pablo
TIT.1.1+TIT.1.2	Unquian Pablo un mia cunu fomai min tapinon. Unfin Jesucriston ahuun yonomati yafi afu rafumisiquin. Ascashon ua nichini nan Diosin catoanfo un ato tapimanaino Ifo Jesús icoinra huanonfo. Nocon Upa Diosicai chanitiroma. Nantofi ahuara oni huataima yoiyoniquin isca huaquin, —Tsoan uhuun tsain iconcoin uhuun facu Jesushuunoa icoinra huaiton unfu ipatiroran, —ishon yoiyoni.
TIT.1.3	Ascan afin yoipaiyaitian nan tsain shara Furunhuunoa ato tapimana. Ascano nocon Numamisi Diosin ua catonshon ua yononi un Jesucristohuunoa futsafo yoinon. 
TIT.1.4	Tito, un mia nocon Ifo Jesucristo icoinra huamani cuscan min Jesús icoinra huashu min uhuun facu cuscaracoin. Un Jesús icoinra huaa cuscan mirifi min nansca huani. Ascacun nocon Upa Diosin futan nocon Numamisi Jesucristo mihuun ramapaicain mia nomuran unimamanon.
TIT.1.5	Un mia Creta mai tomahuan ano nichifaini non ato yonoshoni cuscan min anaitinon. Ascacun un mia yoini isca huaquin, —Nan pushurasifoti cushumisifo catonhuun ichananfo cushusharanonfo, —ishon un mia yoini. 
TIT.1.6	Cushumisi iscarafo catonhuun. Nan nocofunu ishara fusticoinmisi cushumisi itiro. Ahuunoa ahuara chaca yoiaifocai cushumisi itiroma. Ahuin fusti ya icain ahuun facufoanri nocon Ifo Jesús icoinra huafo. Ascan tsoancai atohuunoa yoiquin isca huatiroma, —Cushumisiton ahuun facufoan fasi chaca huamisiforan, —ishocai yoitirofoma. Ascanocai ahuun facufo yoitimamisifori itirofoma.
TIT.1.7	Ascano nan cushumisiton Diosin yonoshona. Ascashon nan Dios fu tsainti pushu murannoafo ahuun yorafo cushushara. Ascacufin nantififain ahuunoa yoisharafo aton cushumisi inon. Ascashu cacapaimisi iyamacain ointi rochitimani iyamacain paumisi iyamacain sutumitsapaimisi iyamacain futsafo parashon ato pui fianmisiricai itiroma. 
TIT.1.8	Ascatamarocon iscara cushumisi itiro. Yora shara huashopaimisi icain ahuara sharafo fustisi noifain ahuara ahuuscarafiaino shinanchacatama shinanshara fustimisi icain isharashu Jesús cuscara Diospan tsain shara fusti tanafain. Ascano ahuara amaquirifo futan chacafoan ahuun nomuran shinanchacamapaiyai cuscan atamarocon nan Diosin amapaiyai cuscan fustisi amisi. Nanscarafo cushumisi shara itiro. 
TIT.1.9	Ascacun Diospan tsain non icoinra huatiro nan iconcoin. Non Diospan tsain yoiaiton fasi icoinra huafafainmisi nan cuscara cushumisi shara itiro. Ascashon arifi futsafori nan tsain sharahuunshon aton ointi unimamatiro. Ascafia futsafoanri Diospan tsain nicacasmaifoan atorifi nan tsain sharahuunshon cushumisiton ato oinmatiro amaquiri shinainfo cuscan.
TIT.1.10	Ascashon yora ichapafoan Diospan tsain nicacasmafain nan Dios fu tsainti pushu murannoafo cushumisifori ato nicacasmacani. Ascashon tsain mutsama ipaitsi yoiafo. Nan Moisés yononi cuscan tanamisifo atirififo nanscarafo. 
TIT.1.11	Pui fusti fipaicaquin futsafo fasi amaquiri chacacoin tapimacani. Ascacun atohuunshon ahuun yorafoyashon Jesús cachiquiri huaafo. Ascacun aton tsain shatumahuu afanan futsafo amaquiri yosinonma.
TIT.1.12	Nocofunun arifi Creta ano ica, —Nanto inonpacoai yoimisiran, —ishon ahuunoa ahuun yorafo yoimisifo. Ascano nanton yoiquin isca huaa, —Uhuun yorafo Cretafofin chanimisifoquin. Yoina pofu cuscarafo. Piqui fustisi tapiafo. Pitsishunifo icain shanishuniforan, —ishon yoini. 
TIT.1.13	Nan yoini cuscan icon. Ascacun ato cayacafi yoisharahuu afanan chaca huatamarocon Jesús icoinra huacashon tanasharanonfo. 
TIT.1.14	Ascatan afanan uhuun caifo Israelifoan aton shunipafo cuscara tanayamafain nan Diosin tsain iconcoin nicacasmamisifoan futsaforifi yonomisifo cuscan nicanonfoma.
TIT.1.15	Ascan ratoran futsa Jesús aton chaca soashona ahuun nomuran shinanshara fustiquin. Nantifi Diosin onihua cuscan shinantiro isca huaquin, —Nantifi ahuarafo sharacoinran, —ishon shinantiro. Ascafia nan icoinra huamafoan aton nomuranshon shinanchacamisifo. Ascashon nantifihuunoa shinanchacamisifo. Aton nomuranshon chacacoin fusti shinanfo. Ascashocai afanan shinansharatirofoma. Tapiafoma ratomain shara iyamarai chacaquin. Ascashon chaca fustisi shinantirofo. 
TIT.1.16	—Nonfin Dios tapicoianquin, —ishon yoifiamisifo man acai cuscahuunshon non tapitiro nanfoancai Diosihuunoa tapicoinmisifoma. Ascashon fasi chacacoin fustisi shinancani. Ascaquicai ahua shara huatirofoma.
TIT.2.1	Ascano Diospan tsain futsafo yosisharahuu isharanonfo. 
TIT.2.2	Ascashon nocofunu iyoafofo yosihuu isca huaquin. Ahuara ahuuscarafiaino shinanchacatama shinanshara fustifain isharafo cuscan futsafoan atohuunoa yoisharatirofo icain ascashon cayacaficoin Diospan tsain tapicoinshon icoinra huacoinnafo icain futsafohuun noicoinfain ascatan ahuara chaca finoin omitsiscafiashon tunucoinonfo. Nannori nocofunu iyoafofo yosihuu.
TIT.2.3	Nanscarifiaiyainfo iyoafofori ato yosihuu isca huaquin. Ainfo iyoafofo Jesús tanacoianshu isharanonfo. Ascashucai futsafohuunoari chani yoifoanfafainmisi iyamacain paumisi iyamacain. Ascatamarocon ahuara shara fustisi futsafo tapimashquin. 
TIT.2.4	Ascashon shomayafori yositiro aton funufo yafi aton facufori noisharanonfo. 
TIT.2.5	Ascatancai ahuara ahuuscarafiaino shinanchacatama shinanshara fustifain ahuara chacafo shinantama aton nomuranshon shara fustisi shinansharatiro icain aton pushu ano yonoshara fustifain futsafo tsain shara fustisi yoiquin ahuun nomuran shinansharamatiro icain funun aton yoiai cuscan nicasharatirofo. Ascan nan ainfo iyoafofoan yoiquin isca huaifoannocai atohuunshon tsoan Diosin tsainhuunoari tsain chaca huatiroma.
TIT.2.6	Ascatari pushcofori tapimasharahuu ahuara ahuuscarafiaino shinanchacatama shinanshara fustinonfo. 
TIT.2.7	Tito mirifi ato ismasharahuun nantifi min acai cuscan shara fustisi huahuu. Min ascaino minhuun caononfo. Min ato yosiaitian cayacaficoin shara ato yosihuu arifi isharanonfo. Ato yosiyanan cashuyamahuu. Cashutama ato yoicoinhuun. 
TIT.2.8	Ato cayacaficoin yosihuu isharacoinnonfo. Ascano min ato yoia cuscacai tsoancai min tsain chacacoinran huatiroma. Ascatama mia nicacasmashu rafitirofo. Ascashocai tsoan nocohuunoa ahua chaca yoitirofoma.
TIT.2.9	Ascan yonomatifo yosihuu aton ifofoan ato yonoai cuscan nantifi nicasharanonfo. Ascashon ato unimamafain ato tafiyamafain. 
TIT.2.10	Ahuun ifo ahua onuntama nansca huaquin ato ifofo oinmatirofo ascaifoan ato icoinra huacointiro. Yonomatifo ascaifoan futsafoan yoitirofo isca huaquin, —¡Oincapon! Nan yonomatifo isharacoinmisi. Nanfoan Jesús ifoacoinnafo. Ascan aton Numamisi Diospan tsain sharacoin. Ascacun norifi ahuun tsain non nicanon, —ishon yonomatihuunshon Diospan tsainhuunoa shinansharatirofo.
TIT.2.11	Ascan Upa Diosin nantifi tapimana atohuun ramapaiqui Furunhuunshon yorafoan aton chaca soashotiro afu ipashquin. 
TIT.2.12	Ascano nan tsain non icoinra huaiton nocorifi tapimai non afanan Diosimaisi inonma. Ascashocai non chaca huapaoni cuscan non afanan atiroma. Ahuaraton noco shinanchacamapaiyai cuscacai non afohuunoa shinantiroma. Ascatama ahuara ahuuscarafiaino non isharatiro. Natian Upa Diosin noco amapaiyai cuscan fusti non atiro.
TIT.2.13	Non nanscara Diospan tsain tanasharashon man non tapia nocon Diosin ahuamamishti huamisi nan nocon Numamisi Jesucristo chipo nocoqui oi. Nan oaitian nantifiton oinshquicani nocon Ifon ahuu cuscara sharamainquin nantifi finoncoian. Ascacun non fasi oinpaiquin non manasharai. 
TIT.2.14	Nanto noco nashoni non afanan chaca huamisi iyamacain non yoitimamisi inonma. Afanan ahuara chaca nocon ifo itamarocon nan noco imasharacoiain cuscan ahuun yorafo non inon. Ascashu norifi a cuscara fasi shara huapaimisi non itiro.
TIT.2.15	Nanfohuunoa futsafo yosihuu. Nocon Ifoan mia yonoa cuscan ranotama min ato cayacaficoin shara yositiro. Ascashon min aton nomuran unimamafain ahuara chaca huaifoan min ato yonotiro afanan asca huanonfoma. Futsan mia yoiquin min ahuamaran mia huafiaiton ato nicayamahuu.
TIT.3.1	Ascano nantifi icoinra huafo ato yoihuu niaifofo nicasharafain yoitimamisifo inonfoma. Ascashon atorifi yoihuu itisharacashon ahuarafo sharafo huafafainmisirifi inonfo. 
TIT.3.2	Ascashon ato tapimahuun futsahuunoa tsain chaca huanonfoma. Ascatan fochishmanantananyamacain futsafohuunoa shinansharafain nantifi yorafo ahuun nomuranfo yora shara huafafainmisi iishquin.
TIT.3.3	Norifi nocon nomuranshon non amaquiri chaca shinanpaoni. Ascashu non yoitimacoin icain chaca futsa futsatapafo non huapaiyai cuscan huafain nocon nomuranshon non shinanchaca cuscan nannoricoinri non huapaoni. Nanfo nocon ifo ipaoni. Ascatarifi non iscara ipaoni. Non futsafohuunoa shinanchacafafainmisi icain futsafo aya cuscan fianpaitiashu non aqui shinanchacamisi icain non futsafo noicasmafain nofirananri non noicasmatananpaoni. Non nanscara chacafo huapaoni.
TIT.3.4+TIT.3.5	Non asca huafiapaonishaqui Upa Diosin nocon Numamisi nocohuun ramapaicain nocohuun noiquin noco numani. Ascashon noco chaca soashoni non afanan chaca ipaoni cuscan inonma. Non ahuara shara huaa rafanancai noco numanima. Afifin nocohuun ramapaiquin nocon chaca soashoniquin. Noco ointi chocatsa cuscara non funa sharacoin inon. Ahuun Yoshin Sharahuunshon noco ointi oni ocomafain nocon nomuran onihua funa.
TIT.3.6	Upa Diosin ahuun Yoshin Shara nocoqui nichini noco iquinon. Nocon Numamisi Jesucristohuunoashu nantifi yorafo fu rafucacaini. 
TIT.3.7	Ascano Diosin nocohuun ramapaiquin yoini isca huaquin, —Uhuun facu mia nashoni. Min chaca mia soashoshquin. Ascacufin natiancai mihuun ahua nuamaran, —ishon yoini. Ascacun norifi non ahuun facufo icaino non afu ipatiroquin.
TIT.3.8	Nan un mia yoiai cuscan non icoinra huatiro. Ascan nanfo ato yoifafainhuun. Ascacun un mia yosia cuscan icoinra huaa futsafoan futsaforifi shara huashofafainon. Tsoan asca huaifin fasi shara huacoinquin. Ascano aton ointi unimamaquin isharanonfo. 
TIT.3.9	Futsafo tsain mutsama yoitiacanashu fochishmanantananmisifo. Ascatan aton shunifohuunoashuri fochishmanantananfain Moisés yononi cuscahuunoashuri fochishmamantananmisifo. Ascacanashu ipaitsi yoinancani. Tsoan anori futsa yoiqui shinansharamatiroma. Afo fu iyamahuu.
TIT.3.10	Ascan futsan ahuun tsainhuunshon icoinra huafo pashcanan huamaiton nan ichananmisifo aton cushumisifoan yoitiro afanan ascanonma. Asca man yoifia afanan ahuun tsainhuunshon ato pashcanan huaiton yoicahuun afanan asca huanonma. Man man yoiqui rafu huafia nicayamafain ato pashcanan huaiton nanscarafo fu afanan iyamahuu. 
TIT.3.11	Nanscara yoran ahuun nomuranshon amaquiri shinanchacamisi. Ascashon afiri man tapia a chaca huai cuscan.
TIT.3.12	Uhuun tsain unutaqui un mia yoinon. Un miqui Artemas iyamarai Tíquico nichiaitian uqui Nicópolis ano oriscahuu. Un nanno oipacutian iishquin. 
TIT.3.13	Ascan Zenas nan abogado yafi Apolos nan min acai cuscan ato ashosharahuun yopaifo cuscan ato inanhuun ahua yopatama fosharatanonfo. 
TIT.3.14	Noco yorafo nan icoinra huafo yoihuu shara huafafainonfo. Ascacanashu futsafo yopaifo cuscan ato inansharatirofo. Ascayamaquicai futsafo shara huashotirofoma isharashcaquin.
TIT.3.15	Nantifi ufu icaifoan mia yoisharacani. Nantifi uhuun yorafo nan icoinra huafo mia ari icafo nanfo ua yoisharashohuun. Nocon Ifoan mato nantifi ramapainon. Nanti.
TIT.3.15	Pablo
PHM.1.1+PHM.1.2	Uquian Pablo un mia cunu fomai. Uhuun yorahuan Filemón un fasi mia shinancoin. Man min tapia un Jesucristohuunoa yoifafaini. Ascacun ua cunu muran iquimanifo. Nocon yora Timoteo ufu ica. Arifi mia tsain fomapai. Ascan minfin no futan Jesucristo yonoshomisiquin. Nan Jesús icoinra huafo min pushu muran ichananmisifo ua atori yoishohuun. Nocon shafo Apia yafi Arquipori nan Arquipo arifi noco futan Jesucristohuunoa yonoshomisi nan rafuri non ato tsain fomai. 
PHM.1.3	Diosin matohuun ramapaiquin. Maton ointi unimamanon. Upa Diosin futan Furumun nocon Ifo Jesucristo mato asca huashonon.
PHM.1.4+PHM.1.5	Un nica min nocon Ifo Jesús icoinra huacoinfain min ahuun noicoin. Nantifi ahuun yorafori min atohuun noicoiainton un nicaquin un cufiaitian Dios un yoimisi isca huaquin, —¡Aicho! Upa Diosin, Filemón mia tanasharacoianran, —ishon un mihuunoa cufimisi. 
PHM.1.6	Ascashon un mia cufishomisiri min Jesús icoinra huaa cuscan mirifi min futsafo tapimanaiton arifi icoinra huanonfo. Min asca huaquifin finonmafain Cristohuunoa non aya cuscan min tapitiroquin. Nannori un mia cufishona. 
PHM.1.7	Uhuun yorashtan min ua noiai cuscan un unimacai unrifi mua uhuun nomuran un fasi unimacoinni. Ascashon min Diospan yorafori shara huafafaini mihuunshon arifi ato nomuran unimanonfo. ¡Aicho!
PHM.1.8	Min Cristohuunoashu uhuun yorahua. Ascacufin ahuunshon un mia yoipaiyai cuscan ranotama un mia yonotiro. 
PHM.1.9	Ascafiaquicai un mia yonomapaima. Un fasi minhuun noicoinquin mia yonotamarocon un mia yocai. Ufin Pabloqui natian un anifo. Un Cristohuunoa yoimisicun ua cunu muran iquimanifo. 
PHM.1.10	Ascacun un mia Onesimohuunoa yocai. Nanrifi uhuun facucoin cuscaraquin. Un nuno cunu muranshon un Onésimo Jesús icoinra huamani. Ascashon natian Jesushuunoashu un ahuun upa cuscara.
PHM.1.11	Ascashon nantocai mia yonoshosharapaonima. Ascafia natian mia yafi ua shara huatiroquin. 
PHM.1.12+PHM.1.13	Un Onésimo nitun huanpai ufu inon. Un fasi ahuun noi. Ascashon nichiqui un fasi shinanshquin. Ascan mincai ufu itiroma nan tsain shara Jesushuunoa futsafo yoishquin. Un nuno cunu muranshon un shinan Onésimo mihuun rafanan ufu itiro u futan yonosharashquin. 
PHM.1.14	Ascafia un mia yocayoataimacai un ahuara huapaima. Ascashon min ahuara ua shara huashoain cuscacai un mia curushcain yonotiroma mianmain min apaiyai cuscan fusti min acaitonfin. 
PHM.1.15	Itsairaca Onésimo mimaqui pashcayoni. Ascashu afanan chipo mifu ipashquin. 
PHM.1.16	Un mia yoia cuscan un fasi ahuun noi. Ascano min finacoinquin ahuun noitiro. Ascafia natiancai min yonomati fustisi ishquima. Nanto arifi man Cristo icoinra huaa. Ascacun natian min ahuun yoracoin cuscara.
PHM.1.17	Ascashon min shinan un mifu Jesushuunoashu rafumisi. Ascacun Onésimo miqui nococun min ua shara huacuana nanrifi nanscarifi huaquin shara huahuu. 
PHM.1.18	Mia chaca huacun iyamarai mia nificun ua tapimahuu un mia inanon. 
PHM.1.19	Ascan natian uficoin un mia cunushoni. Unquian Pablo Onésimo mia nifian cuscan un mia inanshquin. Ascafia man min tapia un mia Jesús icoinra huamani uhuunoashu min Jesús fu nipanon. Ascashu min nifian shinantsa aquin. 
PHM.1.20	Uhuun yorashtan un mia yoca cuscan ua ashopun. Min Onésimo shara huaa cuscan urifi uhuun nomuran un unimashquin. Jesushuunshon nanscacoin ua huashopun.
PHM.1.21	Man min tapia un mia yoca cuscan huafain mian ashoshquin. Paratama min ua ashoshquin. Ascan mia cunushquiain mun tapia min ashquiain cuscan. 
PHM.1.22	Tsain futsari un mia cunushoni min tapinon. Min ua Upa Dios cufishomisi afanan un miqui nocoshquinon. Ascacun min pushu ano ua cunu futsa itishara huashohuun. Ascan mian cufishona cuscan Diosin nica. Ascashon miqui ua nichishquin. Ascapainon.
PHM.1.23	U fu rafumisi nuno cunu muran nan Epafras mia yoisharai. Nanto arifi Jesucristohuunoa yoiaiton cunu muran iquimanifo. 
PHM.1.24	Ascano Marcos non Aristarco non Demas non Lucas nanfoan u futan Jesús yonoshomisifo. Ascashon nanfoan mia tsain shara fomapai.
PHM.1.25	Nocon Ifo Jesucristo mia cashman shara huashofafainon. Nanti.
PHM.1.25	Pablo
HEB.1.1	Uhuun yoramishtichin un mato cunu fomai man tapinon. Upa Diosin noco shunifo yoipaiyai cuscan ahuun tsain yoishomisifo yoiyopaoni ato tapimanonfo. Namapahuunshon ato yoifain namapan cuscarahuunshon ato yoifain ahuun nai oinmatihuunshon ato yoifain ahuun oicoinin ato yoipaoni. 
HEB.1.2	Asca huapaonifiashu natian noco yoipaiyai cuscan Furunhuunshon noco yoia. Furunhuunshon nantifi nai murannoafo yafi mai anoafori onihuani. Furun catonni nantifi nai murannoafo yafi mai anoafoti ahuuna inon.
HEB.1.3	Nanton Apa Diosin cuscaracoin. Noco ismacoin ahuu cuscaramain Apa Diosiquin. Apa shara imisi cuscan arifi nanscaracoin. Furunmun ahuun tsainmansi ahuamamishti huatiroquin. Ascan ahuun curushhuunshon ahuun tsainmansi onihuafoti yonotiro afin apaiyai cuscan anonfo. Ahuun tsainmansi nantifi onihuafoti cushusharafafainmisi. Nanfin nocohuunoashu nani nocon chaca noco soashoshquin non a cuscara shara inon. Ascashu Apa ari cani a futan nantifi iquifafainshquin.
HEB.1.4	Afin Apa Dios ahuun Furuncoinquin. Oinmati afu nai muran icafocai Upa Diosin furuncoinfoma. Furun Apa Dios fu niaifocoin. Oinmatifocai ascarafoma. Ascan ato finoncoian. 
HEB.1.5	Upa Diosin ahuun oinmati afu nai muran icafocai yoiqui,
HEB.1.5	“Man uhuun facunatoncoinforan,”
HEB.1.5	ato huamisima. Furun fusti yoiqui isca huani,
HEB.1.5	“Unfin min upaquin. Minfin uhuun facucoinquin,”
HEB.1.5	ishon Furun yoini. Ahuun oinmati afu nai muran icafohuunoacai anori yoimisima. 
HEB.1.6	Ascashon Furun mai ano nichini yoracoin inon ahuun oinmati nan afu nai muran icafo yoini isca huaquin,
HEB.1.6	“Nantifi uhuun oinmati ufu nai muran icafoan, uhuun facu Jesús noicoincahuun. ‘Min uhuun Iforan,’ yoicahuun,”
HEB.1.6	ishon anori ato yoini. 
HEB.1.7	Ascatan ahuun oinmati afu nai muran icafohuunoa yoiquin isca huani,
HEB.1.7	“Fuu foanriscatiro. Nanscarifiai uhuun oinmati ufu nai muran icafo un ato yoiai cuscan ua ashoriscatirofo. Nanfori chi urumanhuan cuscarafo. Un ato yonoa cuscan yorafo onaintimariscatiroran,”
HEB.1.7	ishon Upa Diosin yoini. 
HEB.1.8	Ascashon Furu yoiquin isca huani,
HEB.1.8	“Minfin uhuunfin cacoinnaquin. Mirififin min Diosiquin. Min yorafo iquipacunaca. Min ato niaifocoin icainocai min unupacunacama. Min ato iconcoin yonosharapacunaca. Min icanori shara fusti ipanaca. 
HEB.1.9	Ascashon minfin ahuara shara fustisi noicoinquin. Ahuara chaca min noicasmai. Ascacufin Diosin, nanrifi min Diosin, nanton mia catonni. Mia unimama cuscacai tsoa futsan ascara mumisima. Mirus fustiton min nantifi finoncoian. Min ato Niaifocoinran,”
HEB.1.9	ishon un mia yoini. Uncai mifu rafuafo anori yoimisima. 
HEB.1.10	Afanan Upa Diosin Furun yoini,
HEB.1.10	“Minfin uhuunfin cacoinnaquin. Mirifi min nantififain ato Ifo. Ahuashta oniataima nan maitio yafi nai murannoafoti min onihuaquin tau huani. 
HEB.1.11	Sahuuti chocanashucai afanan shara itiroma cuyotiro. Nanscarifiai nantifi maitio yafi nai murannoafori cuyoshcani. Ascafia mincai ascarama. Minfin ipanacaquin. 
HEB.1.12	Sahuuti chocanacun potatirofo futsa funa fiishcaquin. Nanscarifiai maitio yafi nantifi nai murannoa afanan sharafocuma min ato cuyomatiro, afanan mai yafi nai fiananan huashquin afanan funa shara inonfo. Ascan mincai mai yafi nai cuscarama. Mincai fianananpacunacama. Nanscasi min apanacaran,”
HEB.1.12	ishon Upan Diosin Furun yoini. 
HEB.1.13	Afanan Upan Diosin Furun yoiquin isca huani,
HEB.1.13	“Min ufu niaifoaitiancai nan mia noicasmafoan afanan mia ahuusca huatirofoma. Minfin nantifi ato iquiniran,”
HEB.1.13	ishon yoini. Asca anoricai ahuun oinmati afu nai muran icafo yoimisima. Ascashon Furun fusti catonni nantifiton aton Ifo inon. 
HEB.1.14	Ascano Upa Diosin nan ahuun oinmati afu nai muran icafo yononi noco cushusharanonfo. Ratoranfoan Jesús ifoancanashu afu ipatirofo. Diosin yononi nanfo ahuun oinmati afu nai muran icafoan ato cushusharanonfo.
HEB.2.1	Ascacun nan tsain icocoin shara Diospan Furunhuunoa non nicamisi cuscan noco nomuran non nanucoinfafainon cachiquiri huashquima. 
HEB.2.2	¡Shinancapon! Diosin nocon shunifo oinmatifo afu nai muran icafohuunshon ato tapimani. Ascafia ato yoini cuscan tsoan nicayamaiton Diosin ato onaintimacoinni. 
HEB.2.3	Diospan nai oinmatifoan ato yoini cuscan nicacasmaifoan ato onaintimani. Nanscarifi huaquin Furun nan nocon Ifo Jesús noco yoini cuscan non nicayamacaiyaiton mimacai huaquin noco onaintimashqui. Ascan nantorifi yoini nocohuunoashu chipo nashquiai. Ascashon noco chaca soashonano non afu ipanon. Ascano yoiaiton nicacashon afu rafumisifoan nannori noco tapimani. 
HEB.2.4	Ascatari nanfohuunshon Upa Diosin futsafo ato ismani nanfoan yoinifo cuscan icocoincun. Ascashon tsoan oinyomisifoma cuscara isinincai futsa futsatapafo ahuun curushhuunshon ato caya huapacuni. Ahuun Yoshin Sharapanrifi nanfo ato tapimani yonoshononfo. Ascashon afin ato catonpacuni ahuun yono futsa futsa huaquin yonoshononfo. Ratoranfo catonpai afin ato catonniquin ahuun yono anonfo.
HEB.2.5	Non mato yoimisi Upa Diosin nantifi oni huanitiacai ahuun oinmatifo afu nai muran icafo yoinima isca huaquin, —Manfin nantifi mai anoafoan ato ifo ishquiran, —ishoncai ato yoinima. 
HEB.2.6	Ascacun David yoini isca huaquin,
HEB.2.6	“Upa Diosin, minfin nantifi yorafo onihuaniquin. Ascan noncai ahuama. ¿Ascacun ahuuscai min nocohuun noifain min noco shinanquin min noco cushusharamun? 
HEB.2.7+HEB.2.8	Ascashon min yononi cuscacoin min oinmati mifu nai muran icafoan noco finonyoni nan min Furun afanan nocoqui nocoaitian. Ascacun min yorafo onihuasharani mia cuscarari inonfo. Ascashon nan min onihuanifotifain ato ifo non iishquin.”
HEB.2.7+HEB.2.8	Min anori yonofianicai atirifi yorafoan aton ifo icataima. 
HEB.2.9	Ascan Jesús arifi noco cuscara iyopaoni. Nantian Diospan oinmati afu nai muran icafoan Jesusri finonyopaonifo. Nocohuunoashu omitsiscacain noco nashoni. Upa Diosin nocohuun ramapaiyaino Furun Jesús nantifi manifotihuunoashu nani. Ascano noncai afanan napanacama. Upa Diosin nantifi yorafo yononi ahuunoa
HEB.2.10	Upa Diosin nantifi onihuani ahuunoashu nantifi ica. Ascashon yorafori onihuani ahuun facufo icain afu ipanonfo. Ascacun Furun Jesús nichini nocohuunoashu omitsiscano non afu ipanon. Furun fusti nocohuunoashu omitsiscatiro noco chaca soashoshquin. Nan iconcoin Upa Diosin yononi Furunmun noco omitsiscashoano noco Ifo sharacoin inon. Ascashon Apa Dios icari noco iyoano non afu ipanon. 
HEB.2.11	Jesuscai ahua chaca huamisima. Ascashon nocori chaca soashona non a cuscara shara inon. Ascashon rafitama nocohuunoari yoiquin isca huai, —Nanfo uhuun yoraforan, —ishon yoitiro. Ascatan Jesús ahuun Apa Dios nanrifi noco Upa. 
HEB.2.12	Nan icoinra huafohuunoa Jesús Apa Dios yoiquin isca huani,
HEB.2.12	“Upa Diosin, mihuunoa uhuun yorafo un yoisharashquin. Un atofu mihuunoashu fanainshquinran,”
HEB.2.12	ishon yoini. 
HEB.2.13	Ascashon yoiquiri isca huani,
HEB.2.13	“Uhuun Upa Dios un icoinra huairan,”
HEB.2.13	ishon yoini. Afananri yoiquin isca huani,
HEB.2.13	“Shinancapon Upa Diosin ua icoinra huafo ua inan uhuun facufo inonfo,”
HEB.2.13	ishon Jesús yoini.
HEB.2.14	Ascano facufo namiyacain imiya. Nanscarifiai Jesús arifi noco cuscara yoracoin cainni. Yoracoin cainnishaquin noco naashoni afanan Satanás noco ifo iyamacain noco namapacunonma. Nocohuunoashu Jesús naitian Satanás ahuun curush shatuni afanan noco ahuusca huanonma. 
HEB.2.15	Ascano nocohuunoashu nataima yorafo napaicani ratucoinfafainpaonifo. Ascafia nocohuunoashu naitian noco numani. Ascano non nashquiaihuunoa shinaincai non afanan ratuima. Ascatacai ratu afanan noco ifo itiroma. 
HEB.2.16	Ascano man non tapia Jesuscai ahuun oinmati afu nai muran icafo ashoyoi onima. Ascatamarocon Abraham ahuun funafo nan icoinra huafoti ato ashoyoi oni.
HEB.2.17	Ascacufin Jesús noco cuscara yoracoin ini. Nan non mumisi cuscan arifi muuyopaoni. Ascacun nocohuun ramapaitiro. Nan Apa Diosin yonoa cuscacoin amisi noco numashqui. Nocohuunoashu nani noco chaca soashoshquin. Ascacun nocohuunoa Apa Dios yoitiro isca huaquin, —Upan, un ato nashoni aton chaca soashoshquin. Ascan nan ua icoinra huafo aton chaca soashofain ato rauhuahuu, —ishon Apa yoitiro. Ascashu nocohuunshon Dios cufimisi niaifocoin itiro. 
HEB.2.18	Nanscarifi aquin Satanás chaca huamapaipaoni. Ascan Jesús omitsiscafiaquicai chaca huamisima. Ascacun nocorifi Satanás chaca huamapaiyaitian Jesús nocohuun ramapaitiro. Non muumisi cuscan arifi muuyopaoni. Ascashon noco numatiro non chaca huanonma.
HEB.3.1	Ascacufin uhuun yoramishtichin matorifi Upa Diosin catonni ahuun yora sharafo icain man afu ipanon. Upa Diosin Furu Jesús nichini no fu ishon ahuun tsain shara noco tapimanon. Ascatan nocon numamisi icain nocohuunshon Apa Dios cufimisicoin. Ascacun maton nomuran Jesushuunoa shinanfafaicahuun. 
HEB.3.2	Upa Diosin Israelifo tapimapaiyai cuscan tau huaquin Moisés yoiyoni. Ascacun arifi Moisés ahuun caifofo nan yoiyoni cuscan ato tapimani. Ascashu nan Upa Diosin yononi cuscacoin Moisés apaoni. Nanscarifi aquin Upa Diosin Jesús catonni ahuunoa ahuun yorafo tapimanon. Ascashu nan Apa Diosin yononi cuscacoin arifi Jesús acoinmisi.
HEB.3.3	Pushu sharahuunoa yoisharatirofofia nan pushu huamisihuunoa finacoinquin yoisharatiro. Nanscarifiai Moiséshuunoa yoisharatirofofia nan Jesushuunoacaifin finacoinquin yoisharatirofoquin. 
HEB.3.4	Pushufo ratoran futsan afin oni huatirofia Upa Diosifin nantifi onihuaniquin. 
HEB.3.5	Ascan Moisésfin Upa Diospan oinmatiquin. Upa Diosin ahuun yora nan Israelifo ato yonopaiyai cuscan iquisi Moisés yoiyoni. Ascacun arifi nantifi ato yoinon. Inon pacoai ato yoipaiyai cuscan Moisés tapimayoni ahuun caifori ato yoinon.
HEB.3.6	Ascafia Jesuscai Upa Diospan oinmatima. Ascatama nancairocofin Furuncoinquin. Ascashu ahuun yorafoan ato Ifocoin. Nan Apa yononi cuscan ahuun yorafo cushusharacoinmisi. Ascacun Upa Diosin tapipai nonmain Jesús icoinra huashon noco yoiyotiani cuscan non ratutama manasharaicai nan Jesús afanan oaitian. Ascashu non nanscacoiashu non ahuun facufo ipatiroquin.
HEB.3.7+HEB.3.8	Ascan Diosin Yoshin sharapan yoiquin isca huani,
HEB.3.7+HEB.3.8	“Upa Diosin mato yoiai cuscan nicasharacahuun. Tsoan istaipama mato shunifo icafotian un atohuunoa tapipaoni uamain nicasharafain ua nicacasmacaniquin. Ascashon nanfoan ua nicacasmapaonifo. Ascacun ato cuscara iyamacahuun. Maton ointi mutoyamacahuun. Ascatamarocon Jesús mato yoiai cuscan fusti nicasharafafaincahuun.”
HEB.3.9	“Maton shunifo tsoan istaipamanoashu icaino yoitimafiaifoan funaquima uhuun yono un ato ismapaoni. Tsoan oinyomisima cuscara shara cuarenta fari un ato ahuamamishti ismasharapaoni.”
HEB.3.10	“Un ato ahuara ismafiaitocai ua tsoan nicapaonima. Uarocon nicacasmapaonifo. Ascaifoan oinquin un mato shunifoqui sinapaoniquin. Nantianri un yoini isca huaquin, ‘Nanfoan aton nomuran amaquiri shinanchacamisifo. Ua tanatama. Un ato shinanmapaiyai cuscacai tsoan tapipaonima.’ 
HEB.3.11	Ascano atoqui sinaquin un yoini isca huaquin, ‘Nan na Israelifoan ua nicacasmacani. Un aton nomuran unimamapaiyai cuscacai un ato ashopacunacamaran,’ ”
HEB.3.11	ishon Upa Diosin noco shunifohuunoa yoiniquin.
HEB.3.12	Uhuun yoramishtichin oinfain. Nocon shunifo cuscara iyamacahuun. Maton nomuran man Jesús icoinra huayamashu man chacacoin itiro. Man ascaicai nan Dios ipamisi fu man ipaima. Ascashon man cachiquiri huatiroquin. 
HEB.3.13	Ascatamarocon shafatifi yoinonansharafain noco Ifohuunoa shinanmatanansharafafaincahuun. Ahuara chacafoan noco paratirofo. Ascafia non shinanmasharatanainnocai nocon ointi non mutotiroma. 
HEB.3.14	Non tau huaquin Jesús icoinra huacoinni cuscan non nanscasi unuyamashu non afu ipatiroquin. 
HEB.3.15	Ascano un rama mato cunushona cuscan afanan mato yoi,
HEB.3.15	“Upa Diosin mato yoiai cuscan fusti nicasharafafaincahuun. Maton shunifoan Upa Dios nicacasmacani aton ointi mutopaonifo. Ascacun ato cuscara iyamacahuun. Maton ointi mutoyamacahuun. Ascashu yoitimashuni iishcaquima,”
HEB.3.15	ishon Diospan tsain cununi.
HEB.3.16	¿Ascan tsoafoanmun Dios nicacasmafain ahuun tsain cachiquiri huapaonifoquin? Nantifi nocon shunifo Moisés ato Egipto mai anoashon iyoni. Nanfoanfin Dios nicacasmapaonifoquin. 
HEB.3.17	¿Tsoafoquimun Upa Diosin cuarenta fari sinaniquin? Ascano nanfoanfin Dios nicacasmafain chaca huapaonifoquin. Ascaifoan Upa Diosin tsoa istaipamashon nantifi ato namapacuni. 
HEB.3.18	Tsoacon Diosin yoinimun isca huaquin, —Un mato nomuran unimamapaiyai cuscacai un afanan asca huapanacamaran, —ishon yoini. Nan nicayosma shunifo ato yoini. 
HEB.3.19	Ascan Upa Diosicai tsoan icoinra huanima. Ascashu Diosin ato iyopai anocai tsoa iquinifoma yora futsafoqui musucani.
HEB.4.1	Ascano Upa Diosin ato yoini cuscan norifi non icoinra huashu non afu rafucun nocon nomuran unimamatiro. Ascacun oinfain. Marifi Diospan tsain man icoinra huayamashu mato imasharapaiyai cuscan man funotiro. 
HEB.4.2	Upa Diosin nocon shunifo tsain shara yoiquin isca huani, —Un mato numai. Mato fu mai shara ano ishquin un mato iyoicai. Nannoashu man ufu rafuaitocai afanan tsoa futsan mato ahuusca huatiroma. Nannoashu man isharacoinon, —ishon ato yoini. Ato yoiai cuscan nicafiashocai icoinra huanifoma. Nanscashofin ipaitsicoin nicanifoquin. 
HEB.4.3	Ascafia non Jesús icoinra huacun Upa Diosin nocon ointi imasharatiro afu rafucain non isharanon. Ascan nocon shunifocai ascanifoma. Ascacun Upa Diosin ato yoini isca huaquin,
HEB.4.3	“Na Israelifoancai ua icoinra huacanima. Ascaifoanno un atoqui sinaquicai mai shara futsa ano ato imapacunacama anoashu isharanonfo,”
HEB.4.3	ishon ato yoini. Nannori yoifianishaquin Upa Diosin nantifi onihuaquin anaitishon tununi. Nanscarifiai nantian yafi natianrifi ahuun yorafo imasharapai afu isharanonfo. 
HEB.4.4	Afanan Diospan tsain cununi isca huaquin,
HEB.4.4	“Siete oshatan Diosin yononi nantifi onihuaquin anaitishon tununiran,”
HEB.4.4	ishon cununi. 
HEB.4.5	Ascano Upa Diosin nocon shunifo fu rafupaini ato mai shara futsa ano imapaiquin anoashu isharanonfo. Ascafia Diospan tsain afanan cununi isca huaquin,
HEB.4.5	“Un ato imapai aricai un afanan ato imapacunacama anoashu isharanonfo,”
HEB.4.5	ishon Upa Diosin yoini. 
HEB.4.6	Ascano nannori yoifiani futsafoan chipo icoinra huafoan Upa Diosin ato iquimatiro afu rafucain aton nomuran unimacain isharanonfo. Ascan nocon shunifoan icoinra huayamashucai iquinifoma. 
HEB.4.7	Ascano Upa Diosinhuunshon afanan David yoini isca huaquin,
HEB.4.7	“Natian Diosin tsain man nicafiai maton ointi mutoyamacahuun. Ascashu yoitimari iyamacahuun,”
HEB.4.7	ishon David yoini. 
HEB.4.8	Ascashon Josué ahuun caifofo aton mai ano iyoni nannoashu isharanonfo. Ascafia nan maicoinhuunoacai Diosin chipo noco yoima. Nan Israeli maihuunoa yoiquicai isca huacuanima, —Natian man ua nicasharaquicai afanan man shinanchacaima. Ascatamarocon maton nomuran unimacain ufu man rafucacaishquinran, —ishoncai yoi cuanima.
HEB.4.9	Ascacufin natiari Upa Diosin ahuun yorafo aton nomuran unimamapai isharanonfo. 
HEB.4.10	Upa Diosin nantifi onihuaquin anaitishon unimayanan tununi. Nanscarifiai non Upa Dios fu rafuicai non iyopaoni cuscan non afanan ascapaitiroma. Non ipaoni cuscan nantifi non shatutiro. Ascashu non Dios fu rafuaiton nocon nomuran unimamanon. 
HEB.4.11	Ascacufin non Dios nicasharashu a cuscara isharacain nocon nomuran unimai cuscan non muunon. Ascan nocon shunifo yoitimashuni. Diosin ato mai shara iquimapaifiaquicai icoinra huayamaifoan ato iquimanima. Ascan noncai ato cuscara ipaima Diosin noco imapaiyai cuscan non funoshquinma.
HEB.4.12	Upa Diosin nipanaca. Nanscarifiai ahuun tsaincai unupacunacama mutsisipacoin. Ahuun tsainhuunoashu non isharatiro. Nopu cunocoinnin ahuara cashcushon amuran non oincointiro. Nopu cunocoinfia Diospan tsain mimacaya fasi cunocoin cuscara. Ahuun tsainhuunshon non imisi cuscan yafi non shinanmisi cuscan nantifi noco puashotiro. Ascashon nocon nomuran onancoian. Non shara iyamarai non chaca shinanmisi cuscan ahuun tsainhuunshon noco puashotiro. 
HEB.4.13	Nantifi onihuani Upa Diosin onancoian. Tsoancai otayamafain tsoanricai fomantiroma. Nantifi non amisi cuscan huafain non shinanmisi cuscamain Diosin onancoiaiton. Ascan chipo ahuun ointaifi non aqui nocoaitian nantifi non amisi cuscan huafain non shinanmisi cuscan noco puashopacushquin.
HEB.4.14	Ascacufin Jesús Diospan Furun nocohuunshon cufimisi nai muran cani. Nantofin nantifi Upa Dios cufimisifo ato finoncoianquin. Ascashon non yoimisi isca huaquin, —Jesús noco Iforan, —ishon non yoimisi cuscacai non cachiquiri huapanacama. 
HEB.4.15	Nantifi finoncoian nocohuunshon Dios cufimisi Jesusfin non muai cuscan arifi muyopaoni. Ascan ahuaraton noco shinanchacamapaiyai cuscan arifi nansca huayopaoni. Ascacun nocohuun ramapaitiro. Satanás nan yoshin chacapan noco chaca huamapaiyai cuscan nanrifi chaca huamapaifiaitocai anima. Jesuscai ahua chaca huamisima. Nantifi non mutiro cuscan arifi muyopaoni. Non omitsiscamisi cuscan arifi muyopaoni. Ascacun nocohuun ramapaitiro.
HEB.4.16	Ascacufin Diosiqui ranoquima non yoipaiyai cuscan non yoinon. Non yoiaiton Jesushuunshon Upa Diosin nocohuun ramapaicain noco ashoshquin.
HEB.5.1	Israelifoan aton caifo futsa catonnifo Upa Diosin ato yoipaiyai cuscan ahuunshon ato tapimanon. Ascacun nanfoanrifi Upa Diosin yoipaiyaifo cuscan nan nocofunuhuunshon yoinonfo. Nanrifi ato cuscara nocofunu ini. Ascashon nan catonnifo atohuunshon Diosin yoimisi niaifocoin inon. Nanrifi Diosin yoishomisi futsafoan aton niaifo inon. Moisés ato yononi cuscan Israelifoan Dios fu tsainti pushu muranshon inafo inanpacunifo. Ascashon nan Diosin yoishomisi niaifoan nan inafo ato rutushonaino ahuun imi foaiton oinquin Diosin aton chaca soashoni. 
HEB.5.2	Nan Israelifoan yorafohuunshon Dios fu cufimisi niaifoan ato asca huashoaitian atohuunri ramapaitiro. Ascafia arifi ato cuscara nocofunu. Ahuun caifofoan amaquiri shinanquin Dios tanasharamisifoma cuscan arifi nansca huamisi. Ascafiashon chaca huamisifo cuscan nicai arifi atohuun ramapaitiro. 
HEB.5.3	Ascashon inafo ato rutushotiro Upa Diosin aton chaca soashonon. Arifi chaca huamisi. Ascafiashon arifi ahuun ina rutuni Upa Diosin ahuun chaca soashonon.
HEB.5.4	Tsoacai afiri catonmutiroma ahuun caifofoan ato Dios yoishomisi niaifo iishquin. Ascano Upa Diosin Aarón catonni cuscan atorifi catontiro. 
HEB.5.5	Nanscarifiai Cristocai afiri catonmunima yorafohuunshon Dios cufimisi niaifocoin iishquin. Ascatama Apa Diosin catonquin isca huani,
HEB.5.5	“Min uhuun facucoin natian un mia catoan nantifiton aton Ifo min inon,”
HEB.5.5	ishon Apa Diosin yoini. 
HEB.5.6	Ascashon afanan yoiquin isca huani,
HEB.5.6	“Minfin nan niaifo Melquisedec cuscaraquin. Nantofin yorafohuunshon ua yoimisi ipaoni. Ascan mirifi min nanscasi apanacaran,”
HEB.5.6	ishon Apa Diosin furun Jesús yoini. 
HEB.5.7	Jesús mai ano iyoashu omitsiscapaoni. Ascashu nocohuunoashu naitian oi ashcafinin uaiyanan Apa Dios cufinquin isca huani, —Upashtan, mian numapaiquin mian numatiro un nanonma. Ascafia un apaiyai cuscan huaima nan mian amapaiyai cuscan fusti ua huahuun, —ishon Apa Dios yoini. Ascashon nan Apa amapaiyai cuscan fustisi shinanquin cufiai cuscan nicacoinni.
HEB.5.8	Ascashu Diospan facucoinfiashu omitsiscani. Omitsiscafiaquin Apa nicacoinni. Ascashori arifi muyopaoni ahuara ahuuscarafiaino Apa nicacoinpaoni. 
HEB.5.9	Nocohuunoashu omitsiscafiaquin Apa Diosin yoiai cuscan nicacoinni. Ascashon yorafo ismani ahua chaca huamisima. Ascashu ishara fustimisi. Ascashu nocon Numamisi sharacoin itiro. A nicasharaifoti Upa Dios fu ipatiroquin. 
HEB.5.10	Ascano Upa Diosin Furun Jesús catonshon yoiquin isca huani, —Minfin nan Melquisedec cuscara iquicai. Ascashon yorafohuunoa ua cufimisi niaifocoin min ipatiro ato numashqui. Ascashon nantifi yorafohuunoa ua yoimisifo min ato finoncoianran, —ishon Apa Diosin yoini.
HEB.5.11	Ascan nan rama un mato yoia cuscan nanfohuunoa un mato paratama shafacafi tapimapaifiainocai man nicasharamisima. Ascashon man funa tapisharamisima. 
HEB.5.12+HEB.5.13	Ascan mancai na rama Diospan tsain nicama. Man man fari ranan nicafiamisishaquicai man tapi sharataima. Man tau huaquin Jesucristohuunoa tapini cuscan man man ointiaquimamisi. Ascaquicai man futsafo tapimatiroma. Ascatama mancairocofin futsafo yopaiquin man tau huaquin Jesushuunoa tapini cuscan afanan mato tapimanonfo. Ascashufin man facufo cuscaraquin. Facushta shoma fusti ayotiro. Shoma fusti acaiton non tapitiro yosiataima. Tushucoincai piyotiroma. Nanscarifiai mancai atirifi Diospan tsain tapisharataima. 
HEB.5.14	Ascan tsoan Diospan tsain shafatifi oinfafainni cununi cuscan aashquin. Nanton tapitiro ahuara shara afainmain ahuara chaca aquimaquin. Nan cuscarafoan fasi paratama Diospan tsain tapi sharatirofo.
HEB.6.1+HEB.6.2	Ascan noncai facufo cuscarama. Facufoancai ichapa tapiama. Ascan iyoafofoan paratama tapisharafo. Nanscarifiai non tau huaquin Jesucristohuunoa tapini cuscan nan fusticai non shinafafainima. Ascasho non tapini non ahuara shara huahuunshoncai noco chaca soashotiroma Upa Dios fu non ipanon. Non tapiniri Dios icoinra huayamashucai non afu ipatiroma.
HEB.6.1+HEB.6.2	Ascatan non unu muran iquimamua nocon chaca soashonano non Jesús ifoashon futsafo ismatirohuunoa tapifain nan icoinra huafo futsafo non ato manmanshon cufishotiro Diosin ato yonomapaiyai cuscan anonfo nanrifi tapifain yora naashu funitirohuunoari tapifain icoinra huafoma Diosin ato omitsiscapanacafo muran potashquiai nanfohuunoa man non tapiyoni. Ascan afanan noncai tapimamisi yopaima nanfohuunoa noco tapimanon. Ascano afanan ascatama noficairocon non paratama Diospan tsain shara tapinon Jesús tanasharashquin. 
HEB.6.3	Ascan natian Upa Diosin ahuara futsafo noco tapimapaiyai cuscan ahuun tsainhuunoa non nicasharanon nanscacoin aashquin.
HEB.6.4+HEB.6.5+HEB.6.6	Tsoan Diospan tsain shara Jesucristohuunoa tapiyoni Furun Jesús aqui nichini ahuun ifo icaino ahuun nomuran mumisi. Ascashori Diospan Yoshin Shara fu rafucain ahuun tsain shara noco cunushoni iconcoin oinquin ahuun nomuran muumisi. Ascatan Jesús oaitian ahuun curushhuunshon ahuamamishti tsoan oinyomisima cuscara man aashquiairi man ahuun nomuran muumisi. Ascan nantifi ahuara sharafo ahuun nomuran mufiamisishaquin Jesús cachiquiri huacoinshon nocon Ifo Jesús afanan masta cafisca huai. Ascashon futsafoan Jesushuunoa shinanchacatirofo. Ascaran yorafoancai afanan shinan futsatiroma aton chaca shatushon Jesús ifoashquin.
HEB.6.7	Shinancapon. Diosin oi fumariaino oian mau fupuatiro yonofo foai sharanon. Ascano mau yonomisifo unimatirofo yono foaisharano pisharashcaquin. Ascacufin na mau Diosin shara huaquin. Nanscarifiai tsoan Diosin tsain nicafafaini isharatiro futsaforifi shara huashoshquin. 
HEB.6.8	Ascafia mau futsan ifoan fanayamaino yono foaitamarocon totoshmoshafosi foaitiro. Nanscara mau chaca foaitiro. Ascashon afanan tsoan fipaiquima coatiro coonon. Nanscarifiai tsoan Diosin tsain nicafafaifiai yoia cuscan atama ahuun tsain cachiquiri huacoincun nanscarafo Diosin omitsiscapanacafo muran potashquin.
HEB.6.9	Uhuun yoramishtichin, un mato na rama cunushona cuscacai un anori matohuunoa shinainma. Ascan mancai ascarama. Un icoinra huai mancai nocon Numamisi Jesús cachiquiri huamisima. A tanasharashon nan mato yoia cuscacoin man amisi. 
HEB.6.10	Upa Diosin icon fustisi. Amaquiri ahuashta shinantiroma. Ascashon mato shinanfafaini. Man ahuun noiquin ahuun yorafo man shara huashomisi. Ascaquin man Dios ismai man noiai cuscan. Ascashori man unutama ato shara huafafainmisi. Man ato shara huaa cuscan Upa Diosin mato oiainnocai ointi aquimapacunacama.
HEB.6.11	Man yorafohuun noiai cuscan unupacuyamacahuun. Ato shara huafafaincahuun tushcuicaquima. Nan Jesús oai chain natianri Dios yonosharashocoinfafaincahuun. Man ascaifin nan man manamisi cuscan Upa Diosin mato inanshquin. Ascashu man Jesús cuscara shara iishquin. 
HEB.6.12	Ascacun tushcuicaquima nan Diospan yora futsafoan Jesús icoinra huacoincashon ato yoiyotiani cuscan manasharamisishacaquin man ahuun Yoshin Shara fiafo aton nomuran unimamanon. Ascan marifi atohuun caocahuun Jesús tanasharacoinshcaquin.
HEB.6.13+HEB.6.14	Nocon shuni Abrahamrifi nanscaracoin ipaoni. Ascashon Upa Diosin yoiyoni isca huaquin, —Unfi Diosicoinquin. Tsoancai ua finontiroma. Urusu fustifin un iconmisicoinquin. Uncai chanitiroma. Ascacun un mia shara huaquin ahuara yoipaiyai cuscan mian icoinra huatiro. Ascashon min funafo ichaparasi un mia ato cainmashoshquin. Ascan mincai ato tanan huatiromaran, —ishon Diosin Abraham yoiyoni. 
HEB.6.15	Ascaiton nicaquin Abraham funaquima mana sharapaoni. Nan yoiyotiani cuscan furun Isaac ahua cainni.
HEB.6.16	Ascacufin non tapitiro Diosin nan yoiai cuscacoin huamisi. Ascan futsan noco ahuara yoiquin icoinra huamapaiyai cuscan nan futsan finoncoiaiton nannoricoinrifi noco yoiaihuunshon non icoinra huatiro. Ascan tsoancai, —Anorimaran, —ishon fochishmatiroma. 
HEB.6.17	Ascacun Diosin noco tapimapai ahuun tsain iconcoin fusti noco yoiquin isca huatiro, —Un mato yoiyotiani cuscan ashofin man ua icoinra huatiroquin, —ishon Diosin yoini. Ascacun non tapitiro noco yoiyotiani cuscan nannoricoincun. Ahuun tsain fiananantiroma. Ascashon yoiyotiani cuscan afanan yoiquin isca huani, —Unfin Diosicoinquin. Tsoancai ua finontiroma. Ascacun un mato yoiai cuscan man ua icoinra huatiroran, —ishon yoini icoinra huanonfo. 
HEB.6.18	Diosin nocon icoinra huamapaiquin nannoricoin noco yoiyoni. Ascacun non tapitiro nan shinain cuscan Diosin nannoricoin noco yoiaiton. Man non tapia Diosincai chanitiroma. Noco yoiyoni Furun nocoqui nichishquin noco numanon. Ascacun non icoinra huatiro nan yoiyotiani cuscan Furunmun noco numano non afu ipanon.
HEB.6.19	Ascashu fianananyamacain afananricai shinan futsatiroma. Ahuara ahuuscarafiaquicai noco Jesusmaqui imatiroma. Ahuunoashu fusti non nai muran Upa Dios fu ipatiroquin. 
HEB.6.20	Jesús taui Apa Dios ari cani. Nannoshon nocohuunoa apa cufishofafaini noco numanon. Ascan Jesusfin nan Melquisedec cuscara noco Dios cufishomisi niaifo ipanacaquin.
HEB.7.1	Ascatarifi natian un Melquisedechuunoa mato yoinon. Nanfin Salem pushurasi anoafoan aton niaifo iniquin. Nanrifi nantifi yorafohuunshon Dios cufimisi futsafo finoncoian ini. Nanfin Abrahamqui noconiquin. Nan mucu fustiti niaifofo yomutso chacafo ato ichoshon ahuun piaca mafofo yafi futsafoan mafoforifi afanan ato fishotani Abraham oaino nan Melquisedec Abrahamqui fai pochinin noconi ahuun pushu ano naso curani oaino. Ascashon isca huaquin yoisharani, —Abraham, Diosin mia shara huairan, —ishon yoini. 
HEB.7.2	Nannori yoiaiton Abraham ahuun mafo yafi ahuun tushuforifi atirifi Melquisedec inancoinni. Tsain futsa 
HEB.7.3	Naanfin uhuaomacain upaomari iniquin. Ahuun shunifohuunoacai tsoan tapiyopaonima. Tsoancai cainnitian yafi naitian tapipaonifoma. Aafin Diospan Furun cuscara Dios yorafohuunshon cufinmisi ipanaca.
HEB.7.4	Uhuun yoramishtichin shinancapon. Nan Melquisedec niaifocoin. Tsoa cuscarama ipaoni. Ascan nan Abrahamfin Israelifoan aton shuni iqui tauniquin. Nocofunu fasi sharacoin. Ascashon Melquisedec ahuun caifoyamafiacun ahuun mafofo yafi ahuun tushu la décima parte inancoinni. Ascacun non tapitiro Melquisedec Abraham finoncoian. 
HEB.7.5	Israeli shoco futsafo Leví ahuun funafo. Nanfofin Upa Diosin catonniquin ahuun yorafohuunoa ato cufishomisi inonfo. Nan Levifoansi aton caifohuunshon Dios cufifafainmisi ipaonifo. Ascafia Dioshuunshon Moisés Israelifo yononi cuscan nantifi ato tushufo non ato ahuarafori futsa futsa huaquin nan Leví ahuun funafo la décima parte inanpacunifo. 
HEB.7.6	Ascano Diosin Abraham yoiyoni ahuun funafo chipo ichapacoin ishquiain. Ascafia Melquisedec Levipan ahuun funayamafiacun Abraham nantifi ahuun ahuara futsa futsa huaquin Melquisedec la décima parte inancoinni. Ascacun Melquisedec Abraham yoini isca huaquin, —Abraham, mia Diosin shara huairan, —ishon yoini.
HEB.7.7	Icon nantififain man non tapicoian tsoan futsafo finoncoinshon ahuun tsainman ato shara huatiro. Ascacun non tapitiro Melquisedec Abraham finoncoian. 
HEB.7.8	Ascacun ahuun caifo Israeli shoco futsafoan. Nan Leví ahuun funafo ahuarafo futsa futsa huaquin la décima parte ato inanfianifo nanfo man naamisifo. Ascano arifi Melquisedec Abrahamna futsa futsa huaquin la décima parte fiini. Ascacun Diospan tsain cununi cuscan Melquisedec natian nia. 
HEB.7.9+HEB.7.10	Levipan ahuun funafoan aton shuni Abraham. Ascashon Abraham Melquisedec ahuarafo inaintian nantianrifi Levifoan arifi inain cafisca huanifoquin. Nan Abraham Melquisedec inaintiancai ahuun funa Leví caiantai inima. Chipo Abraham ahuun funa Leví cainni. Ascacun non tapitiro Melquisedec fustiton aton shuni Abraham yafi atorifi finoncoian.
HEB.7.11	Uhuun yoramishtichin shinancapon. Upan Diosinhuunshon Moisés noco yononi cuscan yafi Leví funafoan nocohuunshon Dios cufimisifoan noco numatiroanocai Diosin Furun nichicuanima nocohuunshon Apa Dios cufimisi inon. Cristocai Aarón nan Leví ahuun funa cuscarama. Aafin Melquisedec cuscaraquin. 
HEB.7.12+HEB.7.13+HEB.7.14	Taui Leví ahuun funa Aarón. Nan Aarónfin yorafohuunshon Diosin cufimisi futsafoan aton niaifo ipaoniquin. Ascan nocon Ifo Jesuscai Leví ahuun funama shoco futsa. Ascashucai Aarón cuscarama. Nocon Ifo Jesusfin Judápan ahuun funaquin. Nan Levipan ahuun chipocu Judá. Ascano Judápan yorafoanri yorafohuunshon Diosin cufimisifo itiroforan ishoncai Moisés yoimisima. Ascacun non tapitiro Upa Diosin Furun nichini afanan ahuun yorafo yoi futsanon. Ascatarifi Moisés yononi cuscan fiananan huashquin. Ascashon yononi Judápan ahuun funa Jesús nocon cufishomisi niaifo inon.
HEB.7.15	Ascacun afanan un mato cayacafi yoisharapai. Natian shafacafi man non tapishara Diosin ahuara futsa yononi cuscan nocon Dios cufishomisi funa Melquisedec cuscara nocoqui noconi. 
HEB.7.16	Moisés yononi cuscacoin Leví ahuun funafo fustifin Dios cufimisifo itirofoquin. Ascafia Jesuscai Moisés yononi cuscahuunoashu noco Dios cufishomisi icama. Aafin Diospan curushhuunoashu nipanacaquin. Ascashu noco Dios cufishomisi ica. 
HEB.7.17	Nannori David Diospan tsain Jesucristohuunoa cunuquin isca huani,
HEB.7.17	“Min Melquisedec cuscara yorafohuunshon Dios cufimisi ipanacaran,”
HEB.7.17	ishon cununi. 
HEB.7.18+HEB.7.19	Ascacun non tapitiro Moisés yononi cuscacai non afanan tanaima. Nanfoancai noco ahuusca huatiroma noco imasharanon non Dios cuscara isharashquin. Nanfohuunshoncai nocon chaca soashomisima non Dios fu ipanon. Ascan Jesuscai ascarama. Aafin fasi shara finacoian. Upa Diosin nocoqui nichini ahuunshon non tapinon non afu ipatiro.
HEB.7.20+HEB.7.21	Ascatari Upa Diosin Furun yoini cuscacai Levipan ahuun funafo anori yoimisima. Ascacun Furun Jesús yoiquin isca huani,
HEB.7.20+HEB.7.21	“Unfi nantifiton aton ifocoinquin. Un mia yonoai cuscan min nantifi yorafo atohuunshon ua cufimisi ipashquin. Ascashon un mia yoia cuscacai un afanan shinan futsapacunacamaran,”
HEB.7.20+HEB.7.21	ishon Furun yoini. 
HEB.7.22	Ascan Apa nannori yoinicun non tapitiro Jesushuunoashu non Upa Dios fu ipatiro. Ascano Leví ahuun funafocai ascarafoma. Nanfohuunoashucai non Diospan yora itiroma. Ascan Upa Diosin Moiséshuunshon Levipan ahuun funafo yononi cuscan sharafiashu nan furun Jesús yononi cuscan fasi shara finacoianquin.
HEB.7.23	Nanfo ichapafofia aton caifohuunshon Dios cufimisifocai ipatirofoma. Nan futsa naitian futsarifi catontirofo arifi aton yorafohuunshon Upa Dios cufimisi inonfo. 
HEB.7.24	Ascafia Jesuscai ato cuscarama. Aafin nipanacaquin. Nanrifi noco Upa Dios cufishomisi unupacuyamacain nanscasi apanaca. 
HEB.7.25	Ascan non ahuunoashu Apa Dios fu ipapaiyaiton nocohuunshon Apa Dios yoifafaini isca huaquin, —Upa Diosin, un ato nashoni aton chaca soashohuun. Ascashon mi ano ato imahuu, —ishon nocohuunoa Apa yoishquin. Ascatan nocohuunoa Apa yoia cuscan nanscacoin noco huashoshquin non afu ipanon. Ascaicai non funopacunacama.
HEB.7.26	Ascan nan Jesusfin nocohuunoa Dios yoimisiquin. Yoimisi futsafo finoncoian. Aafin Diosin cuscara sharacoinquin. Tsoancai ahuunoa ahuashta chaca yoitiroma. Aatocai ahua chaca shinanyamafain yora chacafo cuscarama. Ascashon Apa Dios icanoafori finoncoian. Ascashon non yopai cuscarifi noco ashotiro. 
HEB.7.27	Yorafohuunshon Dios cufimisi niaifo futsafofiashucai ascarafoma. Nanfoan shafatifi inafo rutupaonifo Upa Dios ismaquin ato chaca soashonon. Ascashon Upa Diosin aton chaca soashonano futsafohuunoari nanfoan inafo rutushopaonifo Upa Diosin atori chaca soashonon. Ascafia Jesuscai ato cuscarama. Ato fasi finoncoian. Atocai ina rututiroma aton chaca soashonon. Ascatamarocon nancaifin nantifi yorafohuunoashu nashoniquin nocon chaca soashoshquin. Ascano nancai afanan ahua futsa yopaima noco chaca soashoshquin. Ascashon nan fustiton nocon chaca soashonano non Upa Dios fu ipatiroquin.
HEB.7.28	Ascan Upa Diosihuunshon Moisés yononi cuscan yorafohuunoa Upa Dios cufimisifo non aton niaifofori catonnifo. Ascan nanfofin noco cuscarafoquin. Ascashon nanfoanri chaca huamisifo. Shara ipaifiacaquin samamashta chaca huapaonifo. Ascacun Diosin ahuun tsain yoiyoni cuscan Furun Jesús chipo catonni nocohuunshon Dios cufishomisi ipanon. Aatocai ahua chaca huamisima. Aafin shara fusti imisiquin.
HEB.8.1+HEB.8.2	Ascan nan Jesusfin Apa Dios niaifocoin icari afu icaquin. Ascashon non yopai cuscan nocohuunoa Apa yoipacushquin. Aafin noco yoishomisi niaifocoinquin. Nan icaricai tsoa futsan onihuanima. Dios fustiton nanri onihuani. Nanriashu nocohuunoa Apa fu tsaincacaini. Nan ica ari Dios fu tsainti pushu cuscaracoin. Ascano un mato cunushona cuscan nanfo man shafacafi tapi.
HEB.8.3	Nan nocon yorafohuunshon Dios cufimisi niaifocoin nantifi ato catonnifo ahuarafo Dios inanfain ina rutucashon aton chaca shoashonon. Ascano nocohuunshon Dios cufimisi nan Jesús arifi ahuara futsan inanniquin. 
HEB.8.4	Moisés yononi cuscan Leví ahuun funafosi Israelifoan aton Dios cufimisi itirofo. Nanfoanfin inafo rututirofo aton chaca soashonon. Ascano Jesuscai Levipan funama. Ascashu Jesús nuno mai ano icashucai nocohuunshon Apa Dios cufimisi icuanama. 
HEB.8.5	Ascano nuno mai anoshon nan Leví funafoan Dios fu tsainti pano pushu muranshon yonoshopaonifo. Nannoshon ahuun caifo Israelifo tapimapaicaquin Dios icarimain ahuu cuscaraquin. Ascafia ascaracoin tsoan tapiyonima. Ascacun Upa Diosin Moisés yononi isca huaquin, —Un mia tapimanai cuscan nanscacoin ufu tsainti pano pushu huahuun. Man min shinainmun un mia machi anoshon tapima cuscan nanscacoinrifi ufu tsainti pano pushu huahuun. Ascacun yonomisifo tapimahuun nan un mia yoia cuscacoin huanonfo, —ishon Upa Diosin Moisés yononi.
HEB.8.6	Ascafia Diosin Furun Jesús yononi cuscan nan Moisés yononi cuscan finoncoian. Ascacun Jesús Apa icarishon nocohuunoa Apa cufifafaini nocon chaca soashonano non afu ipanon. Ascan Levipan funafoancai asca huapaonifoma. Upa Diospan Furun Jesús yoiyotiani cuscacai ato yoimisima. Ascano atorifi yoiyotiani cuscan sharafiashu nan Furun yoiyotiani cuscacaifin fasi shara finacaiaquin.
HEB.8.7	Upa Diosin Moisés yoiyotiani cuscahuunoashu non isharacain ahuara futsa non yopayamatirocucai nan Jesushuunoa ahuara futsa fasi shara finacaia noco yoicuanima. 
HEB.8.8	Ascafia Upa Diosin yoini Moiséshuunshon ato yoifianicai tsoa ascacoinmisima. Ascashucai isharayamacain yoitimacoin imisifo. Ascacun nocon Ifo Diosin yoini isca huaquin,
HEB.8.8	“Un chipo Israelifo nan Judápan ahuun funafori tsain funa shara futsa un ato yoishquin. Nan un ato sharacoin ashoai cuscan un ato tapimashquin. 
HEB.8.9	Un ato shunifo Egipto anoshon iyoni. Nantianri un ato yoisharani uhuun tsain nicasharaifoan un ato cushusharafafainon. Un ato asca huafiaino uhuun tsain cachiquiri huanifo. Ascaifoan un ato potayoni. Ascacun ato shunifo un yoini cuscacai un ato funafo anori yoishquima. Ascatamarocon uhuun tsain shara futsa un ato yoishquin ua nicasharanonfo.”
HEB.8.10	“Un Israelifo yoishquiai cuscacai cunu fustihuunshon un ato tapimashquima. Ascatama aton nomuran uhuun tsain shara nanumafain aton nomuran cunui cafisca huaano. Nan un ato yonoai cuscacoin anonfo. Ascano un ato Upa Diosincoin iishquin. Nanfo uhuun yorafo iishcani. 
HEB.8.11	Nantififain ua onancoinshcani. Yora ahuuamafoan ua onainfoanno niaifofoanri nansca huaquin ua onancoinshcani. Ascashon tsoa futsacai uhuunoa aton yora futsafo tapimashquicanima. Aafimain nantifiton ua onancoinyainfoan.”
HEB.8.12	“Un atohuun ramapaishquin. Chaca huafiainfoan un ato chaca soashofain un ato rau huashquin. Ascashocai chaca huafo cuscan un afanan afo shinanpacunacamaran,”
HEB.8.12	ishon Diosin yoini. 
HEB.8.13	Ascacun Diosin afanan ato yoini isca huaquin, —Un mato tsain funa shara yoiran, —ishon ato yoini. Ascan Moiséshuunshon ato yononi cuscacai tsoa afanan yopatiroma. Nan Moiséshuunshon ato yononi cuscan fasi tsain shunicoin. Tsoancai afanan afohuunoa yopaiyamaino nan tsain cuyocointiro. Ascashu nanfohuunoa shinanmaquipacunacafo.
HEB.9.1	Upa Diosin Moisés tapimani ahuuscashomain ahuun yorafoan nan na mai anoshon pano pushu muranshon cufitirofoquin. 
HEB.9.2	Ascan nan amuranshon Dios cufiti pano pushu cunu rafuya iniquin. Nan cunu taua muran anuqui isca huanifo, —Nuno shara fustisi itiroran, —ishon anunifo. Nan muranrifi faro nia ini. Cuno chashna faca facaitsa tushpacua ahuun shoimishti muran shuni ocapacushon otapaonifo. Nannori sapa acamaquishon piti ini. Nan sapa camaqui misi sutu huashon huafafainpaonifo. Ascashon Diosin atofu ica cuscan ato oinmashquin. 
HEB.9.3	Pano cushtopan futsan fupoa cunu ocu murancoin anunifo isca huaquin, —Nuno fasi shara finacoianran, —ishon anunifo. Israelifohuunoa aton Dios cufishomisi niaifo fusti nan cunu futsa muran iquitiro ini.
HEB.9.4	Nan Dios cufiti cunu muran nantio cuno chashna faca facaitsa sharaishtan puraishica ini. Ascashon nan cufiti camaqui ahuara coanifo ahuun coin tipoaino nohuu inin sharayacoin inon. Nan coin tipoaino Dios ismapaonifo a cufifafaincaquin. Nannori cashon uhuapa ini. Nan ihui casho cuno chashnanpan puraishacafo faca facaitsa sharacoin ini. Nan cashon muranri tutso chashna faca facaitsa muran misi torumishti anucaquin, —Mananran, —huapaonifo. Nan casho muranri Aarón ahuun poquiti yafi toquiri sapa rafu nanunifo. Nan poquiti casho muran nanuataifoma Upa Diosin charo shachoco onihuariscatani. Ascashon nan toquiri sapa rafuqui Upa Diosin Israelifo yonopaiyai cuscan ato cunushoni.
HEB.9.5	Ascan nan casho camaqui Diospan nai oinmati ointsa rafu nimanifo. Ato putaon rafutan aton mapo manaon mutiquinanfo. Ascano nan nai oinmati rafuhuunshon Diosin fasi sharacoin ato cushusharamisi ato ismanon. Ascacun nanno anuquin isca huanifo, —Nunoshon Diosin nocon chaca soashonaran, —ishon nan casho anunifo. Ascafia nanfohuunoacai un mato natian paratama yoiyotiroma.
HEB.9.6	Ascashon nan amuranshon Dios cufiti pano pushu ocu murancoin iquisi itishara huacashon nan aton caifofohuunshon atohuunoa Dios cufimisifo cunu umainti cainifo nannoshon Upa Diosin ato yononi cuscan aashcaquin. 
HEB.9.7	Ascano nan cunu futsa ocu murancoin ahuun yorafohuunshon ato Dios cufishomisifoan aton niaifocoin arus fusti nan faritifi iqui fustipaoni. Nanno iquicai moipan imimaisi iquipaonima. Ascano moipan ahuun imi foshon ahuara chaca huamisi cuscan ahuunoa afiri yoimucain ahuun yorafohuunshori yoiaiton Upa Diosin aton chaca soashoni. Ahuara chaca huafiaquin tapishoma acafo cuscan nanfori soashonon.
HEB.9.8	Ascacun nanfohuunshon Diosin ahuun Yoshin Sharapan noco shafacafi tapimani nan pano pushu ipaonitian ahuun caifohuunshon Dios cufimisi niaifon fusti cunu osa futsa ocu murancoin iquipaoni Dios fu tsainshquin. Ascano nan cunu ocu murancoin anunifo, —Nuno fasi shara finacoianran, —ishon. Nantiancai tsoan tapiatai inima chipo Jesushuunshon nantifi Diospan yorafo afu tsaintirofo. 
HEB.9.9	Un na rama yoiai cuscarafohuunoa natianrifi noco nanscara tapimatiro. Ipaoni Moisés ato yononi cuscan Dios fu tsainti pano pushu muranshon ahuarafo Dios inanfain moifori rutushopaonifo ato chaca shoashonon.
HEB.9.9	Ascafia afohuunshocai aton nomuran unimapaonifoma. Nanfoancai aton nomuran shinanmapaonima isca huaquin, —Natian Upa Diosin uhuunoa ahua chaca ointiroma. Un natian shara. Un natian Upa Dios fu itiro afu tsainshquin, —ishocai tsoan anori shinantiro ipaonima. 
HEB.9.10	Ascan Moisés ato yononi cuscan ahuun caifofohuunshon Dios cufimisifoan ato nansca huashonifo. Ascashon ahuara futsafori ato tapimanifo. Ahua pifainmain ahuari ayatirofoquin. Ascatan ahuuscashurimain muchoquimutirofoquin Diosin ato nicacoinon. Ascafia nanfoancai aton chaca soashocointirofoma. Cristo oataima nannori Diosin ato yoiyoni. Nan Cristo naitian ahuunoashu man nantifi fianananshara. Ascanocai Moisés ato yononi cuscan afanan tsoashta yopatiroma.
HEB.9.11	Upa Diosin ahuara sharacoin noco yoiyotiani isca huaquin, —Un maton chaca soashoni man ufu isharacoinon, —ishon yoini. Ascano nan Israelifohuunshon Dios cufimisi niaifofoancai noco nan yoiyotiani cuscan tsoan ascacoin huatiro ipaonima. Ascafia Cristo mai ano oaitian aficoin nocohuunshon Apa Dios cufimisi niaifocoin man ica. Ascashon nantifi ahuara sharacoin noco yoiyotiani cuscan noco ashoshquin. Ascan nan naashu pano pushu ocu murancoin iquitama. Cayacafi Apa Dios icaricoinrocon iquini. Nannocai Diosin mai onihuani cuscarama. Nocofunufoan pano pushu onihuafianifo. Ascan Dios icaricaifin fasi shara finacoianquin. Ahuashtatocai ari finontiroma. 
HEB.9.12	Ascan Cristocai chashoanfo futan moipan facufoan aton imi Apa Dios icari fonima. Ascatamarocon afincoin noco nashoaintian ahuun imi foni. Ascanocai Upa Dios icari ahuashta chaca iquitiroma. Ascafia Cristo noco nashoin fustini nocon chaca soashoshquin non Apa Dios fu ipanon. Ascashucai afanan nanacama.
HEB.9.13	Ascan ratoran futsa Diosin yoiyoni cuscan ayamashu ahuun yorafohuunshon Dios cufimisi niaifo yoitirofo ipaoni. Ascano nanfoan chashoanfo futan moipan ahuun imi fifain iquisi moipan facu coayopaonifo. Ascashon ahuun maapo yafi imi osishon yoraqui fasha fashapaonifo ahuun chaca soashonano Diospan yora shara icashu afu iishcaquin. 
HEB.9.14	Nanfo iconfia fasi mimacaia Cristo noco nashonihuunshon chaca noco soashotiro. Ascashon atocai ahuashta chaca huapanacama. Ascan nan Diosin Yoshin Shara nipamisihuunshon Apa yoini isca huaquin, —Upa un atohuunoashu nai. Ascacun uhuunshon min aton chaca soashotiro min yorafo inonfo, —ishon Jesucriston Apa yoini. Ascan non chaca huamisi cuscan non unuyamashu omitsiscapanacafo muran non cacuana. Ascafia non afanan asca huatamarocon Cristo noco nashonihuunshon non afanan chaca shinanonma. Ascashu nocon nomuran chocatsa shara cuscara itiro. Ascashon Upa Dios nipanaca non yonosharashotiro.
HEB.9.15	Moisés ato yononi cuscan sharafiacucai tsoan nicafafainpaonima. Nantianri nantififain chaca huapaonifo. Ascano nanfoan chaca huapaonifo cuscan Cristo fustiton aton chaca soashotiro. Ascafoancai Moisés ato yononi cuscan afanan ato yonotiroma. Ascacun natian Cristo atohuunoashu nani ato chaca soashoshquin. Nanfin ato Numamisi sharaquin. Ascan Cristo icoinra huafoti Upa Diosin ato yoitiro isca huaquin, —Uqui fucahuun uhuun facuhuunoashu uhuun yorafo iishcaquin, —ishon yoitiro. Nanto noco yoiyotiani cuscan Furunhuunshon noco catontiro ahuun yorafo non inon.
HEB.9.16+HEB.9.17	Natian ahuara futsa un mato tapimapai man tapinon. Nocofunun nataima cunutiro isca huaquin, —Un naanomain tsoan uhuun ahuarafo fitiroquin un mato iquisi tapimaiyoiran, —ishon cunutiro. Ascacun ahuun ahuarafo futsa inanpaiyai cuscan nataishoma iquisi nan yoiyomisi cuscan cunushotiro. Ascan nan nocofunu niyoanocai ahuun ahuarafo tsoan fianyotiroma.
HEB.9.18	Nanscarifiai Diosihuunshon Moisés ahuun caifo Israelifo yononi moi yafi chashoanfo rutuaifono ahuun imi fonon. Ascan aton imi foyamainocai ato yoiyoni cuscacoin Diosin ato ashotiroma. Ascacun nan moi yafi chashoanfo rutucashon Dios ismafain tapipaonifo chipo Cristo ato nashoshquiai cuscan. Cristo atohuunoashu nataimacai Diosin aton chaca soashocoinpaonima afu ipanonfo. 
HEB.9.19+HEB.9.20	Upa Diosin Israelifo yonoai cuscan nantificoin Moisés ato tapimafain ato yononi. Ascashon nantifi ato tapimaqui anaitishon nii uhuapamashta futsan ahuun anu hisopo ahuun ponya uhuapamashta fini. Fishon moipan facun ahuun imi yafi unu osishon nan hisopo ponyamishti pishtanufain chashoanun rani amuran pocotan Diosin yononi cuscan ahuun papio cunuaqui imin fasha fashafain Israelifoquiri imin ato fashacuni. Ascashon ato yoini isca huaquin, —Nan imihuunshon man tapitiro Upa Diosin noco yoiyotiani cuscacoin ashu non afu ipatiro. Ascashu non ahuun yorafo itiroran, —ishon Moisés ahuun caifofo yoini.
HEB.9.21	Nanscarifi aqui Dios cufiti pano pushuqui Moisés moipan imi fasha fashafain nantifi amurannoafoquiri imi fasha fashani. 
HEB.9.22	Nan Upa Diosin Moisés yononi cuscacoin nantificuana ato imin fashacuni ato chaca soashonano isharanonfo. Ascan imi foyamainocai Diosin noco rau huacuanama nocon chaca soashoshquin.
HEB.9.23	Dios cufiti pano pushu murannoa ahuarafo nan Dios icaria cuscaracoinfo. Ascan nanfoqui Moisés imin fashacuni shara inonfo. Ascan amuran sharafia nan moifoan aton imifohuunshoncai nocon chaca soashocointiroma. Ascatamarocon nan Cristo nocohuunoashu nai fustinihuunshon nocon chaca soashotiro. Noco nansca huashoano non Dios icari catiro a cuscara shara afu ipashquin. Nannocai ahuashta chaca iquitiroma. Ascatan nannoricai Dios cufiti pano pushu cuscaracoinma. Aricairocofin fasi shara finacoianquin.
HEB.9.24	Ascan nan Dios fu tsainti pushufin nocofunufoan onihuaniquin. Amurannoa ahuarafo nan Diosin icaria cuscaracoin. Ascan Cristocai funinaca huatan amuran iquitama. Apa Diosin icaricoinrocon cayacafi iquini nocohuunoa Apa Dios cufishofafainshquin. 
HEB.9.25	Ascan nan ahuun yorafohuunshon Dios cufimisi niaifo pano pushu cunu futsan ocumurancoin arus fusti faritifi iqui fustipaoni amuranshon Dios cufishquin. Ascashon ahuun imicoin ya a muran iquitamarocon inapan imi ya iquipaoni. Ascan Cristocai a cuscarama. Aacai faritifi noco nashofafainmisima Dios icari caashquin.
HEB.9.26	Ascamisicucai nan Diosin ahuarafo onihuani chain nocohuunoashu omitsiscafafainmisi icuana. Ascafiacai ascarama. Satanás ahuara chacafo aton curush cuyomanaitian Cristofin nocohuunoashu nai fustini nocon chaca soashoshquin afanan chaca nocon ifo inonma. 
HEB.9.27	Ascan nantifi yorafo non nai futsushquin. Noncai nofiri yoitiroma ahuutianmain non naicain. Diosin fustiton yoitiro. Naashu nantifi non aqui nocoaiton niyoshon non amisi cuscan noco yoishquin. Noco yoiano nan Jesús icoinra huafoti afu ipasharatirofo. Nan icoinra huamisifoma ato omitsiscapanacafo muran potashquin.
HEB.9.28	Ascashu Cristo aafiri inanmucain noco nashoin fustini. Yora ichapafohuunoashu omitsiscacai noco nashoni. Ascafia chipo afanan ahuun yorafoqui mai ano nasoshquin. Ascanishaquin nantian afanan nocohuunoashu naima nocon chaca soashquin. Ascatamarocon ratoranfo aqui unimacai manaifoan ato numashqui afu ipanonfo.
HEB.10.1	Diosin Moisés yononi cuscahuunshon non tapitiro Cristocaifin noco ahuara shara huashoshquin finacoinshquin. Ascacun Moisés ato yononi cuscacai noco ascacoin huatiroma. Nantorifi ato yononi cuscan nan faritifi atohuunshon Dios cufimisifoan moi yafi chashoanfo rutushomisifo aton chaca soanonfo. Ascano nan Moisés yononi cuscahuunshoncai ato numayamafain ato imasharamisima Dios fu ipanonfo. 
HEB.10.2	Ascamisicucai Israelifohuunshon moi yafi chashoanfo ato rutushopaonifo cuscan tsoan unu cuamisima. Ascashon nan Dios tanapaicoinmisifori ato chaca soashoshquin fusti huaa cuani. Ascashon tsoancai aton nomuran shinanquin isca huaacuanama, —¡Ohuashta! Un chaca huamisiran, —ishocai tsoan anori shinancuanafoma. 
HEB.10.3+HEB.10.4	Ascafiacai ascarama. Nan faritifi moi funufo yafi chashoanfo ato rutushonaifotian nan chaca huamisifo cuscan fasi ato shinanmapaonifo. Ascafiaquicai nan inapan imihuunshon tsoan ato chaca soashopacunacama Dios fu ipanonfo.
HEB.10.5	Ascacufin Criston Apa Dios icariashu mai ano fotoataima iquisi Apa yoiquin isca huani,
HEB.10.5	“Upan, mincai fuchipaima moipan imihuunshon chaca soanonfo. Ascacun mian chipo yorafoan caya cuscara onihuashoin un mia ufiri inanmunon. Ascashu yorafoti un naashoshquin ato chaca soashoshquin. 
HEB.10.6	Min yorafoan moifo rutucashon coafain ahuara futsafori mia inancaquin. Nan miacoin inain cafisca huamisifo aton chaca soashcaquin. Ascan miancai ascarafo fuchipaima. 
HEB.10.7	Upan, un mi ariashu nuno mai ano fotoa min ua amapaiyai cuscan aashquin. Nannoricoin uhuunoa min tsain cunuyoniran,”
HEB.10.7	ishon Cristo yoini. 
HEB.10.8	Uhuun yoramishtichin, shinancapon. Cristo Apa yoiquin tau huani isca huaquin, —Upan, Moisés ahuun caifofo yononi cuscacai min afanan nanfo fuchipaima. Ascan nanton ato yonoquin isca huani, “Moi yafi chashoanfo rutuafono aton imi foaihuunshon min ato chaca soashonon,” huani. Ascashon ahuara futsafori mia inanpaifain ina futsafori rutushon coafain nan miacoin inain cafisca huamisifo aton chaca soashcaquin. Ascano nanfoancai mia unimamatirofomaran, —ishon yoiquin tau huani.
HEB.10.9	Ascashon afanan yoiquin isca huani, —Upan, un mi ariashu nuno mai ano fotoni min ua amapaiyai cuscan ashquin, —ishon Jesucristo yoini. Ascan Cristo noco nashoni nocon chaca soashoshquin. Ascacun Moisés ato yononi cuscacai non afanan yopaima noco chaca soashonon. Nanfo Jesús man shatumani. 
HEB.10.10	Ascashu Apa amapaiyai cuscan Jesucristo afiri inanmucain noco nashoni nocon chaca soashoshquin non a cuscara shara inon. Ascacun noncai afanan ahuara futsa yopaima. Nanton noco nashoin fustini. Ascanishaquicai afanan nanacama.
HEB.10.11	Ascan nan atohuunshon Dios cufimisi Israelifoan shafatifi inafo rutupaonifo Upa Diosin aton chaca soashonon. Ascashon nanfoanrifi shafatifi aton yorafohuunshon ahuarafo Dios inanfafainpaonifo. Ascafiaquicai nanfoan ato chaca soashopacunacama. 
HEB.10.12	Ascafiaifono nan nocohuunshon Apa Dios cufimisi nan Jesusfin afiri Apa inanmuniquin noco nashoshquin. Ascashu nai fustini. Ascanocai non afanan ahuara futsa yopapacunacama nocon chaca soashonon. Ascan nocohuunoashu naacaini Apa Dios ari cani afu nantifiton aton niaifocoin iishquin. 
HEB.10.13	Ascashu nan Apa ari noconitian yafi natianrifi ato manaiyoi nan noicasmaifo Apa Diosin aton curush shatumaitian afanan ahuushta inonfoma. Ascano nantianri Jesús fusti nantifiton aton Ifocoin iishquin.
HEB.10.14	Ascashu afiri Apa inanmui fusticai noco nashoni nocon chaca soashoshquin. Nan icoinra huafoti non a cuscara shara inon. Ascashocai afanan Diosin nocohuunoa ahuashta chaca oinpacunacama. Manmain Furunmun noco chaca soashocun. Cristocai ahuashta chaca huamisima. Ascacun norifi non a cuscara sharacoin iishquin. 
HEB.10.15+HEB.10.16	Nannori Diosin Yoshin Sharapan yoiquin tau huani isca huaquin,
HEB.10.15+HEB.10.16	“Uhuun yorafoan ua icoinra huacun aton nomuran uhuun tsain ato nanumafain aton ointi muranri uhuun tsain cunui cafisca huashquin ua ointiaquimaiyamacai ua tanasharanonfo,”
HEB.10.15+HEB.10.16	ishon yoini. 
HEB.10.17	Ascashon afanan yoiquin isca huani,
HEB.10.17	“Man ahuara chaca huamisi cuscan yafi uhuun tsainrifi man nicacasmamisi nanfocai un afanan shinanpacunacamaran,”
HEB.10.17	ishon Diosin Yoshin Sharapan yoini. 
HEB.10.18	Ascashon noco chaca soashofain nanfohuunoa afanan noco shinanshonima. Ascacucai non afanan ahuara futsa inantiroma noco chaca soashonon.
HEB.10.19	Dios icaricai ahuashta chaca itiroma. Ascacun Jesús noco nashoni nocon chaca soashoshquin. Ascacun uhuun yoramishtichin, Jesushuunoashu ranotama non Dios fu itiro. 
HEB.10.20	Ipaoni nocohuunshon Dios cufimisifoan pano cushto pochimua fupuacufoan nan faritifi iqui fustipaonifo Dios cufishcaquin. Ascafia noncai afanan asca huapacunacama. Natian ahuara futsan funa sharacoin Jesús noco ashoni. Ascashon ahuun caya mastaifotian nan pano cushtopan fashnui cafiscani. Ascacun Jesushuunoashu non Dios icano iquisharatiro. 
HEB.10.21	Nocon Ifo Jesusfin nocohuunshon Apa Dios cufimisi niaifocoinquin. Ascashu aafin nantifi Diosin yorafoan aton Ifoquin. 
HEB.10.22	Ascacun non Jesús icoinra huacun nan noco nashonihuunshon nocon ointi funa sharacoin huashotiro. Ascashocai non chaca huamisi cuscan afanan non shinantiroma nocon nomuran unimacoinon. Ascashon noco nan unu tsosi sharapan nashimana cafisca noco huatiro. Non afanan ahuashta chaca nocon nomuran shinanonma. Ascan nan iconcoin Upa Dios fu rafuashu non afu tsainshquin.
HEB.10.23	Ascan non yoiquin isca huamisi, —Jesús uhuun Ifo. Upa Diosin noco yoiyotiani cuscan noco ashoshquiran, —ishon non yoimisi. Nan iconcoin. Ascacun ahua futsa shinanyamacahuun. Nan fustirocon shinanfafaicahuun. 
HEB.10.24	Diosin noco shara huamisi. Ascacun norifi non shinanon ahuuscashumain futsafo non shinanmatiroquin noinantanancain non shara huatananshquin. 
HEB.10.25	Man man tapia Jesús oti chaima. Ascacun ichanain unupaifafainyamacahuun. Dios cufiyanan ahuun tsainri nicafain fananshofafaincahuun. Jesushuunoa man shinain cuscan futsafoya yoinonancahuun maton ointi unimashcaquin. Atirificai afanan ichananfafainmisifoma. Ascacun ato cuscara iyamacahuun.
HEB.10.26	Ratoran futsafoan tapiafo Jesús ahuunoashu naani ahuun chaca soashoshquin. Nanscara man tapifiashon chaca huariaquin nocon Ifo Jesús cachiquiri huacoincun. Ascarafocai afanan ahuun chaca soashotiroma. Jesús fustiton nocon chaca soatirofia nanton man Jesús cachiquiri huacoinna. 
HEB.10.27	Nanscarafo Diosin ato onaintimacoinshquin. A noicasmamisifocaifin fasi onaintimaquin finacoinshquin. Nantianri nan cachiquiri huamisifo fasi omitsiscapanaca. Ascashu Diosin ointaifi nococani fasi ratucoinfiaifoan Diosin ato yoiquin isca huashquin, —Umaquinoashu omitsiscapanacafo muran fotacahuun, —ishon ato yoishquin. 
HEB.10.28	Ipaoni yora rafutan iyamarai rafu non fustifain nannorisi futsahuunoa tsain chaca niaifofo yoicaquin isca huapaonifo, —Natocai Moisés noco yononi cuscan acama. Fasi chaca huaran, —ishon yoiaiton niaifoan nicaquin iconcoincun ahuun ramapaitama yononi nan rutumanifo.
HEB.10.29	Ascano nan Moisés yononi cuscan nicacasmamisifo rutumapaonifo cuscan nanscarifi huaquin ratoranfoan Jesús nicacasmamisifocun ato onaintimaquin finacoinshquin. Ascashon nanscarafoan shinanquin isca huanmisi, —Mun nicamisi Jesús ua nashoni. Nan naino ahuun imi foni. Ascashon ua catonni ahuunoashu un Diospan facu inon. Ascan un shinan nanfocai ahuama. Ascacun uncai Jesús icoinra huapaimaran, —ishon anori shinain nantonfin Jesús nicacasmamisicoinquin. Ascara tsain yoiquin Diospan Yoshin Sharaqui tsain chaca huamisi. Ascafia nan Diosin Yoshin Sharapan yorafohuun ramapaiquin Jesushuunshon aton nomuran fianan huashotiro a cuscara shara inonfo. Ascafia nan nicaiyosmashunifocaifin fasi ato onaintimaquin finacoinshquiquin omitsiscapanonfo.
HEB.10.30	Ascan man non tapia Diosin aficoin yoiquin isca huani, —Tsoan futsa chaca huaiton unfin ato onaintimaiquin, —ishon yoini. Afanan Diospan tsain cununi isca huaquin, —Nocon Ifoan ahuun yorafoan chaca huaifoan nanfori Diosin ato onaintimashquiran, —ishon cununi. 
HEB.10.31	Ascan ratoranfoan nocon Ifo Jesús cachiquiri huashon chaca huariaifo fasi musucoin. Ascacun nanscarafo nan Diosin nipanacaton achishon ato fasi onaintimacoinshquin.
HEB.10.32	Shinancapon uhuun yoramishtichin. Man tau huaquin Jesushuunoa tapifain man ifo huapaoni cuscari ointiaquimayamacahuun. Futsafoan mato Jesús tanatima huafiaino manrocon nocon Ifo Jesús man tanasharacoinpaoni. Ascashon mato omitsisca huafiainfono nanscara tunufain man nocon Ifo tanasharacoinmisi. 
HEB.10.33	Ascashon man Jesús tanasharaiton futsafoan ato ointaifi mato roafain mato omitsisca huamisifo. Nanscarifiai man muumisi cuscan Jesús tanamisi futsafo arifi omitsiscaifoan oin atofu rafucain man ato tsain shara yoitiro ato ointi unimamashquin.
HEB.10.34	Jesús icoinra huaa futsafo cunu muran iquimanifo. Ascacun atohuun noicai man atohuunri ramapaiquin cunu muran ato oincai man cani ato shinansharamapaifain aton ointi unimamashquin. Ascan nantianri nan icoinra huamafoan maton mafo onuquin cuyocoinnifo. Mato asca huafiafocai shinanchacatamarocon man man tapini Upa Diosin nan icarishon mato ahuara shara finacoianfo mato mucushona nanfocai funopacunacama. Nanscara tapiashu man unimacoinni.
HEB.10.35	Ascacun man Jesús icoinra huaa cuscan cachiquiri huayamacahuun. Man cachiquiri huayamacun Upan Diosin mato fasi shara huashquin. Ascashon mato inain cuscan tsoan ascara shara oinyomisima. 
HEB.10.36+HEB.10.37	Ascan Diospan tsain cununi isca huaquin,
HEB.10.36+HEB.10.37	“Jesús oti chaima. Matoqui samamashta nocoshquin. Nantonfin afin tapiaquin ahuutianmain nocoqui ooshquicain. Ascashu oicai ichaipacushquima,”
HEB.10.36+HEB.10.37	ishon cununi. Ascacun man Jesús tanasharai cuscan omitsiscafiaqui tunucahuun. Unupaiyamacahuun Diosin mato amapaiyai cuscan ashon nan mato yoiyotiani cuscan man fiishquin. 
HEB.10.38	Ascashon afanan Diospan tsain cununi isca huaquin,
HEB.10.38	“Nan un imasharaiton ua icoinra huamisi. Naantofin ua tanasharashquiquin. Ascan tsoan ua cachiquiri huacucai un aqui unimashquimaran,”
HEB.10.38	ishon Diosin yoini. 
HEB.10.39	Nanscarafoan Jesús cachiquiri huacoincanashu omitsiscapanacafo muran focani. Ascan noncai ascaima. Ascatama non Jesús icoinra huacoincun noco numa non afu ipanon.
HEB.11.1	Ascan non Upa Dios icoinra huacoinshon noco yoiyotiani cuscan noco ashoataiyamafiacun non icoinra huai. Chipomain noco ashoaiton. Nanscarifiaquin noco yoiyoni cuscan non oiantaiyamafiaqui ahuun tsainhuunshon non icoinra huai. Non nanscara shinanquifin non icoinra huaiquin. 
HEB.11.2	Ascacun nocon shunifoan Diosin ato yoini cuscan fasi icoinra huacoinpaonifo. Upa Diosin atoqui unimacoinquin atohuunoa tsain shara yoini.
HEB.11.3	Ascan icoinra huashon non tapitiro Diosin ahuun tsainmansi nantifi nan mai yafi nai ariafori onihuani. Non ointiro cuscarafohuunoacai Diosin ahuarafo onihuanima. Ascatama ahuun tsainmansi nantifi onihuani.
HEB.11.4	Nocon shuni Abel Dios icoinra huashon chashoanun facu inanquin nan Dioscoin inain cafisca huani. Ascan Diosin aqui unimacoinni. Ascan ahuun ochin Caincai ascara inima. Nan Caín icoinra huayamaitocai nantori inanpaiyai cuscan Diosin fuchipainima. Ascan ahuun ushto Abel icoinra huacoincun ahuunoa Diosin yoiquin isca huani, —Min ua inanshararan, —ishon yoini. Abel man Dios icoinra huashu man naafianicun non ahuun caoaino nocoqui Diosin unimacointiro.
HEB.11.5	Nocon shuni Enoc arifi Dios icoinra huacoinnashu afu rafucoinpaoni. Ascan nayamafiacun nan icari Diosin ihuiriscatani. Ahuunoa Diospan tsain cununi isca huaquin, —Un Enoc yoiai cuscan ua nicacoinmisi. Ascacun un aqui unimacoinran, —ishon Diosin yoini. 
HEB.11.6	Ascan non icoinra huayamaquicai non Dios unimamatiroma. Ratoran futsan Dios fu ipaicoinquin icoinra huatiro natian Dios nia. Ascashori tsoan fasi onanpaicoinquin icoinra huaiton naanfin aqui nocoaiton Dios fasi shara huashquiquin.
HEB.11.7	Nocon shuni Noé arifi Dios icoinra huacoinpaoni. Ascan iquisi Diosin Noé yoiquin isca huani, —Un oihuanrasi fumai faitahuan foran fucuaino asai futsunonfo. Ascacun shashohuan pushu ya huahuun. Min non min ahuin non min facu rafu yafi min fanfanhua rafuya asashcaquima. Un mia yoiai cuscan huahuun, —ishon Diosin Noé yoini. Ascan tsoancai ascara oinyomisimafia Noén icoinra huafain shashohuan huani ahuun facufo ya asashcaquinma. Nantonfin Dios icoinra huafain isharacoinmisiquin. Ascan nan icoinra huamafocai ascanifoma. Ascatama nanfoan chaca huafafainpaonifo. Ascacun Noéhuunshon non tapitiro icoinra huamisifo isharaifonocai nan icoinra huamafo isharamisifoma. Ascashon Dios fu Noén rafuaiton a cuscara sharacoin imani.
HEB.11.8	Nocon shuni Abraham arifi Dios icoinra huacoinpaoni. Ascan Diosin Abraham yoiquin isca huani, —Nan un mia iyopaiyaiquiri min catiro. Ascan min cainni anoashu catahuun. Nanno un mia mai inain mina inon, —ishon Upa Diosin yoini. Ascaran tapiataima ini raquiricaimain caiquin. Ascafia nan Diosin yoia cuscacoin ani.
HEB.11.9	Ascashon nan Diosin yoiyotiani cuscacoin icoinra huashu nan Diosin nichian mai ano nocoashu Abraham nan mai futsa aria yora futsa ahuun caifo cuscarama iyopaoni. Nannoashuri pano pushu tapasi cuscara muran iyopaoni. Ascan ahuun facu Isaac yafi ahuun shota Jacoborifi nanscara muran iyopaonifo. Upa Diosin Abraham yoini cuscan nan rafu nannoricoini ato yoini. 
HEB.11.10	Diosin Abraham yononi cuscan nan mai ano iyofiashon tapipaoni chipo Dios icari afu ipashquiain cuscan. Nanno Diosin nantifi onihuani sharashtacoinfo nanfori ahuunari ipanaca. Diosin icaricai ahuashta cuyopacunacama. Nanscasi apanaca. Ascacun Abraham manayopaoni chipo nanno afu ipashquin.
HEB.11.11	Diosin Abraham yoini isca huaquin, —Min ahuin Sarapan chipo furonanfacu nanushquin. Ahuunoashu min funafo ichaparasi iishquiran, —ishon yoini. Nannori yoifiano Abraham anifoshta ahuin yoshafoshta toosma ini. Ascacun Abraham ahuun nomuran shinanquin isca huani, —Upa Diosin ua yoiyoni cuscan ua ashoshquin. Nantonfin nan yoia cuscacoin huamisi, —ishon Abraham Dios icoinra huani. Ascashu ahuin Sarapan facu caianno Abraham facuya ini. 
HEB.11.12	Ascano Abraham anifoshta afanancai chai nitiromafia ahuun funafo fasi ichaparasicoin. Tsoancai ato tanan huatiroma. Fishifo yafi mai furomishticai non tanan huatiroma. Nanscarifiai Abraham ahuun funafocai tsoan tanan huatiroma.
HEB.11.13	Nantifi na rama yorafohuunoa mato yoia cuscan afanan atohuunoa un mato yoi. Diosin ato yoiyoni cuscan fiashuma naanifo. Fiataiyamafiaquin Dios icoinra huanifoan chipo fiishcaquin. Ascacun Diosin ato yoiyoni cuscan aton nomuranshon oincoin cafiscai unimacoinnifo. Ascashon yoinifo isca huaquin, —Nunocai non ipanacama. Na mai anoashu nan mai futsa aria yora futsa cuscarafo nonran, —ishon yoinifo.
HEB.11.14	Ascan nannori yoiaifoan non tapitiro nanscara yorafo nuno mai ano ipaitama Diosin icari capai afu ipashcaquin. 
HEB.11.15	Ascan aton mai ipaoni shinantacani nasopai ari naso cuanifo. 
HEB.11.16	Ascan ari nasopaitama Dios icarirocon fasi shinannifo ari nocopaicaquin. Nanfoan tapinifo nanno fasi shara finacoian. Ascashon Upa Diosin nan icari ato itishara huashoano afu ipanonfo. Ascacufin atohuunoa ranotama yoini isca huaquin, —Unfin ato Diosiquin, —ishon yoini.
HEB.11.17+HEB.11.18	Afanan Abrahamhuunoa un mato yoinon. Upa Diosin tapipaini Abraham icoinra huafainmain nan yoia cuscacoin aiquin. Ascashon yoiquin isca huani, —Min ina ua rutushotamarocon min facu fustishta Isaac ua rutushohuun, —ishon Diosin yoini. Upa Diosin iquisi tapimani ahuun facu fusti Isaachuunshon ahuun funafo ichapa iishquiai cuscan. Ahuara sharafo Diosin Abraham yoiyoni cuscan ahuun facu Isaachuunshon nantifi ashoshquin tapimaiyoni. Nannori Upa Diosin Abraham yoiaiton ahuun facu fustishtacoinfia rutushon Dios inancuani. Ascano Dios icoinra huacoinshon nan yoini cuscacoin ani.
HEB.11.19	Ascashon ahuun nomuran shinanquin isca huani, —Upa Diosin ua yoia isca huaquin, “Min facu Isaac ua rutushohuun,” ua huaiton un shinan Diosintsii ahuamamishti huatiroquin. Ascan uhuun facu naafiacun Upa Diosin samamashta funimatiroquin, —ishon shinanni. Icon ahuun facu naa cuani. Ascacun Abraham shinanni, —Uhuun facu man naafiacun Diosin funimana shinantsairan, —ishon shinanni.
HEB.11.20	Ascan Isaac arifi Dios icoinra huacoinpaoni. Ascacun Diosin ahuun nomuran shinanmani furun rafu chipo ato shara huashononpacoai cuscan icataima yoiyoini.
HEB.11.21	Nanscarifiai Jacob arifi Dios icoinra huacoinpaoni. Ascacun nataima Diosin ahuun nomuran shinanmanai cuscan ahuun shota nan Josépan facu rafu Diosin ato shara huashononpacoai cuscan ato yoini. Ato yoitan ahuun poquitiqui cocusamushon Dios cufini.
HEB.11.22	Ascan José arifi Dios icoinra huacoinpaoni. Ascashon natichaima ahuun yorafo yoiquin isca huani, —Chipo Upa Diosin nocon funafo nan Israelifo Egipto anoshon ato iyoshqui. Focaquin uhuun shaofori foshcaquin. Nan man icaino afanan ua mai huashcaquin, —ishon ato yoiyoni.
HEB.11.23	Moisés apa futan ahuari Dios icoinra huacoinpaonifo. Moisés cainyaintian apa futan ahua oianfo aton facu sharashtacoin ini. Ascashori tapinifo Moisés nocofunucoiaintian Upa Diosin yonosharashoshquiai cuscan. Ascacun Egipcio niaifoan ato yononi Israelifoan aton facu yomumishti nantifi rutunonfo. Ascafiainocai nan Moisés apa futan ahua ratuquimarocon Diosin icoinra huashon oshu rafu non fustitan aton facu onunifo niaifoan ato Moisés rutumanonma.
HEB.11.24	Ascashon Moisés arifi Dios icoinra huacoinpaoni. Egipciofo futan ahuun caifofo atirififain shinanpaonifo Moisés Faraón ahuun chata. Ascacun Faraón facu shomayaton ahuun facuran, huapaonifo. Ascafia Moisés nocofunucoiantian Dios icoinra huashon ato yoini isca huaquin, —Uncai niaifon Faraón ahuun chatama. Ahuun facuricai uhuun uhuacoinmaran, —ishon yoini.
HEB.11.25	Ascan Moisés aafin tapini Egipcio niaifo icashu fasi isharacain arifi ato futan fari ranan unimacain chaca huatiro. Ascafiacai Moisés ascapainima. Ascapaitamarocon shinanquin isca huani, —Uncai Egipciofo futan chaca huapaima. Ascatama uhuun caifo nan Diospan yorafo omitsiscaifo cuscan urifi un atofu omitsiscairan, —ishon shinanni. 
HEB.11.26	Ascashon tapiyopaoni chipo Cristohuunoashu omitsiscafiashu Upa Dios ari nocoaiton ahuara sharacoin inanshquin afu ipanon. Ascacun Egipciofo ato ahuara ichapa fiapaiquin ato fia cuani. Ascafiacai anori shinantama shinanquirocon isca huani, —Un Cristohuunoashu omitsiscacun ua fasi imasharatiro. Ascan un Egipto anoashu ahuara ichapayatirofia nanfocai uhuuna ahuamaran, —ishon shinanni.
HEB.11.27	Ascan Dios icoinra huafain Egipto anoashu ahuun caifofoya Moisés cani. Egipciofoan aton niaifo aqui sinafiainocai aqui ratutama nan niaifoan ahuun mai anoashu cani. Dios tsoan ointiromafia Moisés mupaoni Dios afu rafucoincun. Nan oincoin cafisca huapaoni. Ascashon nan Diosin yononi cuscan huaqui unupaonima.
HEB.11.28	Ascan Egipto anoashu Israelifo foataima iquisi Diosin Moisés yoiquin tau huani isca huaquin, —Min caifofo yoihuu chashohuanun facu rutunonfo. Ascashon ahuun imin aton pushuti ahuun caincaiti ocuma rafu yafi amanaonri raishaquin futsanonfo. Man asca huacun Diospan nai oinmatinin Egipciofoan aton facu iyoafofo namaitian mato facufo finonmanon nanonfoma, —ishon Diosin yoini. Ascacun Moisés arifi nan Diosin yoiaiton nica cuscan icoinra huashon ahuun caifo Israelifo yononi. Ascanocai Israelifoan facu iyoafofo fustishta naanima.
HEB.11.29	Ascacun Israelifoan Dios icoinra huanifo. Ascan nan unuhuan anunifo isca huaquin, —Unuhuan Oshinran, —ishon anunifo. Ascashon nan unuhuan oshin pocufainifo. Upa Diosin unuhuan nushmancayan mai muto sharacoin ato huashoriscatanaino Israelifoan pocufainaifoanno ato cachiori Egipciofoan ato rutupaiquin ato mufainifo. Arifi ato futan pocupaicaquin. Ascashu man nushmancayan caiyainfoan Diosin atoqui unuhuan tiiantanaino asai futsunifo.
HEB.11.30	Ascashon Upa Diosin Israelifo yononi pushurasi ahuun anu Jericó cachiori siete oshatan tarati huayacunonfo. Nan pushurasi cachiori toquiri cunu fasi cuyacoin masoa cunuacua ini. Ascan Israelifoan ahuun unutani cahuacuainfoanno nantifi toquiri sapa cunuacuafo paoinquiran ishon Diosin ato yoini. Ascacun nan Diosin ato yoia cuscan icoinra huafoan nanscacoiain cunufo paoinqui futsunifo.
HEB.11.31	Ascan nantifi Jericó anoafo nai futsunifo. Ascafia nan Rahab ainfo furoma fusti ahuun yorafoya nanima. Ahuun caifoancai Dios icoinra huanifoma. Arus fusti Dios icoinra huacoinni. Ascan Jericó anoafoan aton toquiri cunu paoincataima. Israelifoan ato niaifo Josué onanti huamisi rafu Jericó ano ato nichini atohuunoa tapishquin. Nan onanti huanmisi rafu Rahab ahuun pushu muran ato iquimani ato shara huaquin. Ascacucai ahuun caifo rutucaquin Rahab rutunifoma.
HEB.11.32	¿Ascan ahua futsamun un mato yoitiroquin? Yora ichapafoanri Upa Dios icoinra huapaonifo. Nanfohuunoa un mato yoipaifiaquicai un mato yoiqui nocotiroma. Nan Gedeón non Barac non Sansón non Jefté non David non Samuel non Israelifo Dios yoia cuscan yoimisi futsafohuunoari un mato yoipanan uncai yoiquin nocotiroma. 
HEB.11.33	Ascashon nanfoan Dios icoinra huacashon ahuun ranushumuafo yononifo ato noicasmaifo rutunonfo. Ascacun ato noicasmaifo rutuqui finoncoinnifo afanan ato ahuusca huanonfoma. Atirifi niaifo ishon ahuun yorafo cushusharapaoni isharanonfo. Diosin ato yoiyoni cuscan fiicoinnifo. Ascano atiri nan icoinra huamafoan ato masharofo muran potafiacun Diosin masharofo cotushcuru imano ato ahuusca huanonma.
HEB.11.34	Ascan atirifi niaifo chacapan futsafo yonocun ato chi uru muran potamafiafo Diosin ato cushushara coinni coononfoma. Atirifi ato nopun rutupaifiaquicai tsoan ato anima. Ascano atirifi shaca fuacai isininfiaifoan Diosin ato mutsismani. Ascanocai nan ato noicasmaifoan ahuun ranushumuafo atoqui fufiaifoan nanfoancairocon Diosin curushhuunshon ato ichonifo ato ahuusca huanonfoma.
HEB.11.35	Ainfofoanri Dios icoinra huacun aton yorafo man naafiacun Diosin ato funimani afanan ninonfo. Ascano futsafoanri Dios icoinra huacoinnafoan nan icoinra huamafoan ato omitsisca huanifo nan naifotian. Ascashon ato yoiquin isca huanifo, —Man Upa Dios potaiton non mato ahusca huaima man casharatanon. Asca man Dios potayamaiton non mato rutuiran, —ishon ato yoinifo. Ato asca huafiaifoancai tsoan Dios potapainima. Ascacun ato rutunifo. Ato rutuafotaima shinanquin isca huanifo, —Noco rutufiafo Upa Diosin samamashta noco funimatiro non afu ipasharanon, —ishon shinannifo.
HEB.11.36	Ascano icoinra huaa futsafoquiri atoqui cashu mutsamacain fichi ato coshafain atirifi cunopan munushfain onushfain ato cunu muran iquimanifo. 
HEB.11.37	Ascashon atirifi toquirinin tsacaqui ato rutufain atirifi nisatinin ato shatufain nopurifi ato rutunifo. Atirifi ahuuomafoan chashoanun fichi sahuuti huasho sahuunifo. Ato omitsisca huaquin nansca huanifo. 
HEB.11.38	Ascashu tsoan istaipama ano yafi machi ano non mahua quini muran non mai quini muranri iquifaifainifo. Ascan nan icoinra huafoan icoinra huamafo shara huafiashon copiquiri ato fasi chaca huafafaipaonifo. Ascan sharafo cutsi Diosin ahuun yorafoya ato ima.
HEB.11.39	Ascashu nanfo omitsiscafiacaquin Dios icoinra huacoinpaonifo. Ascacun Diosin atohuunoa yoiquin isca huani, —Nafoan ua icoinra huacoinnafo. Ascacun un atoqui fasi unimacoinni. Omitsiscafiacani fasi isharacoinmisiforan, —ishon Diosin atohuunoa yoini. Ascafiaquicai Diosin ato yoiyoni cuscan tsoan fiatai inima. 
HEB.11.40	Ascashon Upa Diosin ato manamayopaoni. Ascacun norifi non icoinra huashu non atofu Jesús icari nocoshquin. Nantianri yora fusti cuscara non iishquin a cuscara shara noco imaino. Ascano unimaquin nanfocai no fu ahua futsa afanan yopapacunacafoma.
HEB.12.1	Ascan noco shuni ichapafohuunoa rama non nica. Nanfoan Dios icoinra huapaonifo. Ascacun norifi non atohuun caononcahuun. Ascashon ahuarashta noco nitumapaiyai cuscan nanfo non cachiquiri huacoinnon. Ascatan ahuara chacafoanri samamashta noco curushcain chaca huamapaitiro. Nanfori non cachiquiri huacoinnon Diosin noco amapaiyai cuscan fustisi huashquin. Ascacun funaquima non ashofafainon.
HEB.12.2	Ascacun non Jesús fusti shinanfafainoncahuun. Nanfin noco Ifocoin noco tapimamisicoinquin. Ascan nanton noco ismaquin tau huani ahuara ahuuscarafiaino non Dios icoinra huacoinnon. Ascashon Apa yoia cuscacoin huacoinpaoni. Ascacun norifi non ahuun caononcahuun. Ascashon nan mastacaquin yorafoan ointaifi rafini huanifo. Asca huafiaifoanno fasi omitsiscafiaquin tunucoinni manmain tapiashu chipo nocon Numamisi icain. Nanscara tapiashu fasi unimacoinni.
HEB.12.3	Yora chacafoan fasi chaca huafiainfoan tunucoinni. Ascashu nocohuunoashu omitsiscani cuscan man shinanquicai matorifi omitsisca huaifotian man shinanchacayamafain man ointi mutotiroma. Ascaquicai Diosin mato amapaiyai cuscan man unutiroma.
HEB.12.4	Curushcain maton nomuranshon man chaca shinanquin man potapaifafainmisi ointiaquimashon chaca huashquinma. Man asca huafafainaino Jesucristo nocohuunoashu naani noco chaca soashoshquin. Ascan mancai ascamisima. Ascatamarocon shafatifi curushcain man chaca shatufiashucai Jesús ini cuscan tsoa nataima.
HEB.12.5+HEB.12.6	Ascafia nan noco yoia cuscacoin non ayamaiton oinquin Upa Diosin nocohuun noiquin noco onaintimatiro noco tapimashquin. Ahua futsa shinantama nancairocon non tanasharanon. Ascashon nantifi ahuun yorafo ato nansca huashoan. Ascacun nanfoan tapinonfo Diospan facufocun. ¿Man man ointiaquimanamun Diosin maton nomuran unimamapai man ahuun facufocun mato tapinonfo? Ascan ahuun tsain cununi isca huaquin,
HEB.12.5+HEB.12.6	“Uhuun facushtan unfin min Ifocoinquin. Ascacun un mia onaintimai min tapinon afanan mian tanasharanon. Ascacun nan mato onaintimaitian tapicahuun afanan ascashcaquima. Mato asca huaitian mato nomuran shinanchacayamacahuun. Mato cayacaficoin tapimapaiquin,”
HEB.12.5+HEB.12.6	ishon cununi.
HEB.12.7	Upa Diosin mato tapimapaiyai cuscan funaquima tapicahuun. Ascashu omitsiscafiacaquin shinanchacatamarocon tunucoincahuun. Ascano omitsiscaquin man tapitiro man Diospan facufo. Apafoan ato facu tapimatirofo cuscan nanscarifiaquin Upa Diosin noco cayacafi tapimani. ¿Rato facumun apan onaintimatiromaquin tapimasharashquin? 
HEB.12.8	Nantifi facufoan aton apa ato onaintimaiton man muumisifo. Nanscarifiai Upa Diosin noco tapimayamainocai non ahuun facucoin iyamacain nonricai ahuun yoracoinfo itiroma.
HEB.12.9	Nocon upafoan non facufocun noco onaintimapaoni. Ascacun non atohuunoa shinansharafain nonrifi ato nicacoinmisi. Ascan nocon Upa Diosin noco onaintimaiton non tunuquin finacointiro. Ascashon noco tapimapaiyai cuscain non fasi unimacain non isharatiro. 
HEB.12.10	Nocon upafoan afi shinanshara cuscan aton facufo onaintimamisifo a nicasharanonfo. Ascan non yosiaitiancai afanan noco asca huamisima. Nanscarifi aqui Upa Diosin cayacafi fustisi shinanquin noco shara huapaiquin noco onaintimamisi non a cuscara shara inon. 
HEB.12.11	Nan icon noco onaintimaitiancai non musharatiroma. Non isincoin mui non pashapaitiro. Ascafiashon chipo ointi nocoshon non shinantiro Diosin noco tapimasharapaiqui nocon nomuran unimamafain Furun Jesús cuscara shara noco imai.
HEB.12.12	Ascacun ahuara ahuuscarafiaino shinanchacayamacahuun. Upa Diosin mato tapimapaiyai cuscan nan fusti tapicahuun. Ascashon Jesús tanaquin unupaitama nicasharafafaincahuun. Ascatari ahuun tsain sharaquin mutoyamacahuun. 
HEB.12.13	Ascashu cayacafi isharacoincahuun Jesús tanasharashcaquin. Man ascaiton oin nan icoinra huasharafoma matohuun caopaitirofo Jesús cuscara shara iisharashcaquin.
HEB.12.14	Ascacun fochishmanantananpaitamarocon nantifi yorafo fu isharapaifafaincahuun. Ascatari Jesús cuscara shara ipaifafaincahuun. Ascan tsoa Jesús cuscara shara iyamaino nantocai nocon Ifo oinnacama. 
HEB.12.15	Upa Diosin nocohuun ramapaiquin Furunhuunshon noco shara huafafainmisi. Ascacun oinfain Diosin noco shara huapaiyai cuscan huafafaincahuun funoshcaquima. Ascatari oinfain mato ointi mutoyamacahuun. Ascan mato nomuran man mutocacaiquin futsafori man chaca huamatiro arifi nanscara inonfo.
HEB.12.16	Ascatan maton ahuinma fu iyamacahuun. Ainfofoan maton funuma furi iyamacahuun. Ascashon Diosin mato inanpaiyai cuscan fiicasmaquima nancairocon fiicahuun. Ascashu Esaú ini cuscan ayamacahuun. Aatocai Diosihuunoa shinanpaonima. Diosin Esaú inansharapaifiaiton fasi fonicoinquin ahuun ushto inanni ahuun rafanan tushu fiishquin. Nan piai fustihuunshon nantifi Diosin inanpaiyai cuscan funocoinni. Ascacun marifi ascayamacahuun. 
HEB.12.17	Man man tapia apa inansharapaiyai cuscan fipaifiaquin finima. Ascashon apa yocaquin isca huani, —Upashta, mian inanpaiyai cuscan ua inanpun, —ishon uaishofiaitocai inannima man main chipocuton fiamacun. Ascacun oinfain Diosin mato inanpaiyai cuscan maton chaca man shatuyamashu marifi man Esaú cuscara itiro. Ascashon Diosin mato inanpaiyai cuscan man funocointiro.
HEB.12.18	Upa Diosin noco shunifo yononi cuscacai mato yonomisima. Ato yoini machi ahuun anu Sinaí tunanman fotanonfo. Nannoshon ahuara futsa ato yoishquin. Ascashu nan ato yoia cuscan nocoafono Upa Diosin oi uhuapacoinin ato yoinquin isca huani, —Nan machi ano mapuyamacahuun. Man mapuashu man nariscairan, —ishon ato yoini.
HEB.12.18	Nantianri nan machi ano chi urumanhuan oinfain shafatafia nannori faquishihuancoin icain ninhuunhuan yafi cana piishicain 
HEB.12.19+HEB.12.20	manuti fasi chaan chaan icain Diospan ahuun oi uhuapacoinin ato yoiai cuscan nicacani fasi ratucoinnifo. Ascacun Moisés yoinifo isca huaquin, —Non afanan Diospan oi nicapaima. Ipaishoma non nariscatiro. Ascan Upa Diosin noco yoiquin isca huaa, “Mato inafo machi ano mapuaifoan toquirinin tsacacahuun naanonfo,” ishon noco yoia. Ascacun Dios yoihuu noco yoipaiyai cuscan noco yoitama miarocon yoiquin tau huanon. Min chipo noco yoitiro. Aafin noco yoiaino non nariscatiroquin, —ishon Israelifoan Moisés yoinifo. 
HEB.12.21	Moisés arifi oian cuscan ato yoini isca huaquin, —Urifi un fasi ratucoin taritari iquinran, —ishon yoini.
HEB.12.22	Ascafia mancai Dios fu tsainpai na machi Sinaí ano man oima. Ascatama nan machi Sión ano man cai. Nan Jerusalén futsa Dios icari. Ascan nan Diosin ipamisi. Nannoashu ahuun oinmati afu nai muran imisifo ichanancashon Dios shararan huafafaincani. Nan ahuun oinmatifocai tsoan ato tanan huatiroma fasi ichapacoinfo. 
HEB.12.23	Nannori nantifi Jesús icoinra huafo afu icafo. Ascan nan Dios icari aton anufo cunupacua afu ipanonfo. Ascacufin marifi man Diosiqui oaquin. Ascan nanton yoishquin ratotomain icoinra huacoinnashu afu ipanaca iyamarai icoinra huamisimaquin. Ascashu icoinra huashuma afu ipanacama. Nan icoinra huafotisi ato a cuscara shara imai chaca huamisima cuscara inonfo.
HEB.12.24	Ascan man man Jesusqui fua. Nanton noco nashoantaimacai tsoa futsan noco nashonima. Ascacun natian ahuunoashu non Dios fu ipasharatiro. Nocon shuni Caín ahuun ushto Abel rutuni. Ascacun Upa Diosin Caín yoini isca huaquin, —Cain, ahuuscaquimun min ushto rutuaquin. Natian un mia curushcai onaintimairan, —ishon Diosin yoini. Ascafia Jesús rutuaifotiancai anori yoinima. Afimain nocohuunoashu naiton noco chaca soashoshquin. Ahuunoashu non Dios fu ipasharatiroran ishon noco yoini.
HEB.12.25	Ascacun ¡Oinfain! Diosin mato yoipaiyai cuscan nicatimayamacahuun. Nan mai anoshon nocon shunifo Moisés ato yoini cuscan nicayamaifoan Upa Diosin ato onaintimani. Ascashu na mai anoashu Moisés noco cuscara cainni. Ascan Jesuscai ascarama. Apa Dios icariashu nocoqui fotoni. Nanton noco yoiai cuscan non nicayamaino fasi musucoin. Ascan non Furun nicayamacaiyaiton Upa Diosin noco onaintimaquin finacoin. 
HEB.12.26	Ascan Upa Diosin Moisés yafi noco shunifo machi Sinain anoshon ato yoiaitian ahuun tsainmansi mai nayanaiyaimani. Ascashori yoini isca huaquin, —Chipocai un mai fustisi nayanaiyaimaima. Un mai yafi nairifi fasi curushcai un nayanaiyaimairan, —ishon Diosin yoini. 
HEB.12.27	Ascacun nan noco yoini cuscahuunshon non tapitiro nan ahuara ipatirofoma Diosin nanfo cuyoriscatashquin afanan ahua inonma. Ascan nan ahuara Diosin imapacunacafo fusti itiro.
HEB.12.28	Ascataricai Diosin icari mai nayanaiyaitiroma. Nannoshocai ahuashta non chaca finontiroma. Ascashu nanno non afu ipasharatiro. Ascacun non Diosin aicho huafafainon. Nantonfin ahuamamishti huatiroquin. Ascacun ahuunoa non shinansharafain non cufifafainon. Ascashon noco amapaiyai cuscan non ashoaino nocoqui Upa Diosin fasi unimacoinshquin. 
HEB.12.29	Ascan man man tapiari nocon Diosin nan chi urumanhuan cuscara. Ascan tsoan ahuun tsain shara cachiquiri huacoincun Diosin ato chi urumanhuan muran potashquin amurannoashu omitsiscapanonfo.
HEB.13.1	Manfin Cristo ahuun yorafoquin. Ascashu noinanfafaincahuun. 
HEB.13.2	Diospan yorafo mai futsa ariashu matoqui nococun ato shara huacahuun. Ascan futsafoan Diospan yorafo atoqui nococun oinyamafiamisishaquin ato shara huaquin tapinifoma nanfo Diospan oinmati afu nai muran icafofiacun.
HEB.13.3	Nan cunu muran iquiafo shinancahuun. Ascashu atohuun ramapaicoincahuun. Marifi atofu cunu muran iquimamua shinantsa acahuun. Futsafo Jesushuunoashu omitsiscacoinnafo nanfohuunri ramapaicahuun. Ascashu marifi atofu omitsiscamuai shinantsacahuun.
HEB.13.4	Nocofunufoan maton ahuinfofoya noinancahuun. Ascashu shinanmasharatanancahuun. Ascatari maton ahuin non maton funu fusti fu icahuun. Ascafia ratoran futsa aton ahuinma non aton funuma fu icaifoan Diosin nanscarafo ato onaintimashqui.
HEB.13.5	Pui noiyamacahuun. Man aya cuscan fustia unimacahuun. Upa Diosin yoini isca huaquin,
HEB.13.5	“Uncai matomaqui ipayamacai uricai mato potanacamaran,”
HEB.13.5	ishon yoini. Ascacun nan tapiashu non fasi unimacointiro. 
HEB.13.6	Ascan iconcoin non yoitiro isca huaquin,
HEB.13.6	“Un ahuara huaiton uhuun Ifoan uari ashomisi. Ascacufin un ratuima. ¿Upa Diosin ua cushuainocai nocofunufoan ua ahuusca huatiromun?”
HEB.13.6	ishon non yoitiro.
HEB.13.7	Dios fu tsainti pushu muranshon Diosin tsain yoimisifoan mato yosinifo cuscan atohuunoa shinancahuun. Nanfoan futsafo shara huafafainmisi. Ascashon fasi noco Ifo Jesús icoinra huamisifo. Ascacun atohuun caocahuun Jesús tanasharafafainshcaquin.
HEB.13.8	Ascashu Jesucristo ipaoni cuscan natian icai cuscan yafi ishquiai cuscari nancai fianananpacunacama. Nanscasipacunaca.
HEB.13.9	Ascan atirififoan mato amaquiri yosipaicani. Tsoancai anori nicayomisima cuscarafo mato yosipaicani. Ascacun ato tanayamacahuun. Mato yosipaicani isca huaquin, —Nocon shunifoan noco yononi cuscan non nami futsafo piaino nocon nomuran noco shinanmasharatiroran, —ishon mato yoimisifo. Ascafiacai tushucai nocon nomuran noco shinanmasharatiroma. Ascatama Diosin noco noiahuunshon noco imasharatiro non a cuscara inon.
HEB.13.10	Ascacun nan non icoinra huamisi Jesucristo ihui coyan iquinanhuunoashu noco nashoni nocon chaca soashoshquin. Tsoan Jesuscairocon icoinra huatama nan Moisés yononi cuscan fustisi icoinra huafo. Nanfoancai no futan aton chaca soatirofoma.
HEB.13.11	Ascan Moisés ato yononi cuscan ahuun yorafohuunshon Dios cufimsi niaifon fusti nan cunu futsa ocu murancoin iquipaoni. Nan muran inapan imi focun nan imi oinquin Upa Diosin ato chaca soashonon. Ascashon inafoan ato caya pushurasi pasoato foshon coapaonifo. 
HEB.13.12	Nanscarifiai Jesús Jerusalén pasoatonoashu noco omitsiscashocai ahuun imi focai ahuun yorafohuunoashu nani nocon chaca noco soashoshquin non a cuscara shara inon.
HEB.13.13	Ascan norifi Jesús ipaoni cuscan non anoncahuun. Ascashon ahuun yorafoan nan potanifo cuscan huaquin nocorifi noco yorafoan noco potatiro. Ascashon Jesús roanifo cuscan nocorifi ahuunshon noco roatirofo. Ahuunoari shinanchacamisifo cuscan nocorifi ahuunshon nocohuunoari shinanchacatirofo. 
HEB.13.14	Nuno nan mai anoashu non omitsiscafiaquicai non shinanchacaima. Man nonmain tapiashu nuno nan mai ano non ipanacama. Ascatan man non tapiari chipo Dios icari nocoashu non afu ipashquin. Ascacun nan non manasharamisi.
HEB.13.15	Nocon shunifoan apaonifo cuscacai afanan Diosin fuchipaima. Noncai afanan inafo rutuima nocon chaca soashonano Upa Diosin nocoqui unimanon. Ascatamarocon Jesús noco nashonihuunshon non Upa Dios aicho huai. Ascan non yoiquin isca huanon, —¡Aicho! Upa Diosin, min Furun Jesús uhuun Ifo. Ahuunshon un mia aicho huairan, —ishon non yoifafainon. 
HEB.13.16	Yoiquin asca huatan yora futsafohuun ointiaquimayamacahuun ato shara huashquin. Ascan Jesushuunshon man yorafo shara huafain man aya cuscan futsan yopaiton man inanquin. Asca huaquifin man Dios unimamacointiroquin.
HEB.13.17	Ichananti pushu anoshon maton Diosin tsain yoimisifo nicasharacoinfafaincahuun. Ascashu mato yoiaifo cuscacoin acahuun. Nanfoanfin mato cushufafainiquin man Jesús tanasharanon. ¿Ascan nanfoanri tapiafo chipo Diosqui nocoaifoan ato yoishquin isca huashquin, —Man man uhuun tsain ato tapimasharamisimun? —ishon ato yoishquin. Ascacun ato nicasharacahuun man ato nicasharaino unimanonfo. Ascan man ato nicayamaino aton ointi ihuu itiro. Ascashu marifi man funocointiro.
HEB.13.18	Nocori Upa Dios cufishocahuun. Diosin noco amapaiyai cuscacoin man non huamisiquin. Ascashocai nocon nomuran non ahua chaca shinainma. Non isharapai fusti. 
HEB.13.19	Uarifi Dios cufishocapun matoqui ua samamashta nasomanon.
HEB.13.20+HEB.13.21	Upa Diosin nocon ointi unimamamisi nocon nomuranshon non ahuashta shinanchacanonma. Nocon Ifo Jesús nocohuunoashu man naafiacun Apa Diosin funimani. Nantifi finoanshu nocon Cushumisi shara inon. Jesús noco nashonihuunoashu non Upa Diosin ahuun yorafo ipashquin. Ascacun man ahuara shara yopai cuscan Upa Diosin mato inantiro mato amapaiyai cuscan man anon. Furun Jesucristohuunshon nocon nomuran noco shinanmasharashu nocoqui unimacoinshquin. Ascacun nantififain non Jesushuunoa yoisharapacunaca. Nanscari inon.
HEB.13.22	Uhuun yoramishtichin un mato cunushona maton nomuran mato shinansharamashquin. Un mato chitoshta cunushona. Ascacun funaquima un mato cunushona cuscan ua nicasharacapun. 
HEB.13.23	Un mato tapimapai nocon yorashta Timoteo natian man cunu murannoashu man caian. Ascan samamashta uqui nocoashu u afu mato ari cai.
HEB.13.24	Nantifi ichananfo maton Diosin tsain yoimisifo non cushumisifo non nantifi Diospan yorafo ua yoisharashocahuun. Italia anoafoanri mato yoisharafo.
HEB.13.25	Upa Diosin matohuun noiquin nantifi mato shara huashofafainon. Nanti.
JAS.1.1	Uhuun yoramishtichin man manifoti pashcananni. Unquian Santiago un mato yoisharapai. Ascan un mato cunu fomai man tapinon. Upa Dios futan nocon Ifo Jesucriston un ato yonomatifin unquin.
JAS.1.2+JAS.1.3	Uhuun yoramishtichin ahuara ahuuscarafiaino man shinanchacatamarocon man Jesús icoinra huaquin finacoinshon funaquima man tunutiro. Man asca huaino Jesús mato imapaiyai cuscan man atiro. Ascan ahuarafoan mato chaca huamapaifiaino unimacoincahuun. 
JAS.1.4	Man ascashu Jesús cuscara ahuun tanamisicoin shara man itiro. Ahua futsacai man yopaima isharashquin.
JAS.1.5	Ratoran man futsan man ahuashta tapishoma Dios yocacahuun mato tapimanon. —Ua fucashni huayamacahuun, —ishoncai mato Upa Diosin yoinacama. Man tapipaiyai cuscan nantifi unimacainrocon mato tapimashquin. 
JAS.1.6	Ascan man Dios yocafiatan ointi rananya iyamacahuun. Shinanquin isca huayamacahuun, —Un Dios yoca cuscan ua tapimai iyamarai itsairaca ua tapimaimaran, —ishon anori shinanyamacahuun. Ascatama icoinra huacoincahuun. Tsoan icoinra huacoinyamashu nan fuutan ihui focuatiro cuscan. Ascashu fuuhuanquin ihui focuacaiton non tapitiroma raquiricaimain focuaquicai. Nanscarifi aquin tsoan Dios yocafiaquin icoinra huacoinyamashon futsa futsa huaquin shinantiro. 
JAS.1.7	Man ascaiton, —Nocon Ifoan noco ahuarashta huashoinran —ishon shinanyamacahuun. 
JAS.1.8	Ascan, —Uncai tapiama Diosin ua ashoyamaraquinmain ua ashoicain, —ishon shinanyamacahuun. Ascarafocai Diosin ato ahuashta huashoshquima. Nanfoan ointi rananyashon futsa futsa huaquin shinanmisifo.
JAS.1.9	Ascan atirifi Diospan yorafo nan ahuuomafohuunoa icoinra huamafoan shinantirofo isca huaquin, —Nan ahuuomafocai ahuamaran, —ishon atohuunoa shinantirofofia nanfocaifin Diospan facufoquin. Ascafia nan ahuuomafoan shinantirofo isca huaquin, —¡Aicho! Unfin Diospan facucoinquin. Un Jesús yafi Dios fu ipashquiran, —ishon shinantirofo. 
JAS.1.10	Nanscarifiai ratoran Jesús icoinra huaa futsan mafo ichapayashon shinantiro isca huaquin, —Uhuun mafocai ua imasharatiroma. Urifi un Jesús fasi yopacoin uhuun Ifo inon ua imasharanon. Jesús ua numayamaino urificai un ahuashta itiromaran, —ishon shinantiro. Charo samamashta tsasiashu niriqui futsutiro. Nanscarifiai yora mafo ichapaya samamashta natiro. 
JAS.1.11	Farin fanafo tsacaino samamashta tsasitiro. Ascashu niriqui futsutiro afanancai shara itiroma. Nanscarifiai nan mafo ichapaya ahuun mafo inanmitsapaifiai samamashta nariscai amaqui cachitiro.
JAS.1.12	Tsoan omitsiscafiaquin tunucoianfin nanfin unimacoin itiroquin. Ascacun Upa Diosin ahuunoa yoiyoni isca huaquin, —¡Aicho! Mian nicasharafain niyoshon mian noimisi. Ascashufin natian min ufu ipatiroquin, —ishon yoini. 
JAS.1.13	Tsoancai yoitiroma isca huaquin, —Un chaca huapaiyai cuscan Upa Diosin afin ua chaca huamapairan, —ishocai yoitiroma. Tsoanshtaricai Dios chaca huamatiroma. Arificai tsoa chaca huamapacunacama.
JAS.1.14	Ascatamarocon ratoranfoan chaca huapaiyai cuscan atohuun nua. Afin ahuun nomuranshon chaca huapaiyai cuscan nanscacoin huatiroquin. 
JAS.1.15	Un mato ahuara futsa yoi. Tau huaquin nocofunun ainfo facu nanumana. Funainquimashta ahuan shaqui murannoashu yosiacutiro. Caiyaintian facu caintiro. Nanscarifi aquin tau huaquin nocon nomuranshon non ahuara chaca shinanfafaitiro. Ascashon chipo non chaca huatiroquin. Ascatan chaca huariaicai non Dios fu rafutiroma. Nocon chacahuunoashu amaqui non ipanaca.
JAS.1.16	Ascacun uhuun yoramishtichin mafiri paramuyamacahuun. 
JAS.1.17	Nocon Upa Diosin nai muran ifiashon nuno mai ano noco shara huashofafaini. Nantofin nantifi noco oni huashosharaniquin. Fari non oshu non fishifo non nantifi chashaifoti Upa Diosin onihuani. Ahuara shara futsaforifi nantifi noco onihuashoni. Noco shara fustisi onihuashoni. Nanscarifiai fari tsacaino nocon yoshin samamashta fiananantiro. Asca Diosincai fianananpacunacama. Ascataricain ointi rananya ipanacama. Nanscasipacunaca. 
JAS.1.18	Upa Diosin noco catonni ahuun tsain iconcoinhuunshon noco cainma futsa a cuscara shara non inon. Nonfin Jesús icoinra huaquin tau huaniquin. Ascashu Diosin nantifi onihuanifotihuunoashu non ahuun facu iyoa cuscara.
JAS.1.19	Uhuun yoramishtichin un mato yoiai cuscan nicasharacahuun. Futsan mato ahuara yoiaiton funaquima nicasharayocahuun. Tsain ichapa yoimisi iyamacahuun. Samamashta sinayamacahuun. 
JAS.1.20	Upa Diosin Furun cuscara shara noco imapaifiaino non sinaitocai noco imapaiyai cuscan noco imatiroma. 
JAS.1.21	Ascacun ahuara chaca maton nomuran man shinanmisi cuscan huafain ahuara man chaca huamisifori shatucahuun. Ascatan Diospan tsain mato nomuran man nanushon. Mato yoini cuscan nicasharacoincahuun. Man Diosin tsain nicasharashufin man afu ipasharatiro.
JAS.1.22	Diospan tsain nica fustiquima. Nan cununi cuscacoin acahuun. Man nicafiai ascayamashufin man mafiri paramuiquin. 
JAS.1.23+JAS.1.24	Futsan ahuun fuso fuisitinin oinfiashu samamashta oian cuscan ointiaquimai. Nanscarafiai man Diosin tsain oinfiashu nan oian cuscacoin aima. Ato yononi cuscan man tapifiashucai ascacoianfoma. 
JAS.1.25	Futsafocai ascarama. Diosin tsain shara fustisi oinsharashu nan yoia cuscacoiaino. Shafatifi Diosin tsain tanacoiancai ahua futsa afanan ahuun ifo itiroma. Ascashu ishara fusticoincain ahuun ointi unimatiro.
JAS.1.26	Ascan tsoan yoiquin isca huai, —Unfi Diosin tsain nicacoinmisiquin, —ishon anori yoifiaqui tsain chaca yoiquin shatuamashu nanscara yorafin afiri paramutiro. 
JAS.1.27	Ascafia nan facu uhuaomacoinfo yafi ainfo funuomafo non cushusharaicai. Nan icoinra huamafoan acaifo cuscan non huaima non ascaino Upa Dios nocoqui unimai.
JAS.2.1	Uhuun yoramishtichin nocon Ifo Jesucriston Upa Diosin cuscaracoin. Nanfin man icoinra huamisiquin. Ascacun yorafohuun nannorifosi shinansharacahuun. Nan man futsafori shara huamisi cuscan huafainri futsafohuun shinanchacayamacahuun. Shara huacahuun. 
JAS.2.2	Itsairaca nocofunu mafo ichapaya matofu ichanainno anio chashna shara sahuufain sahuuti sharacapacoin sahuufain matofu ichanantiro. Ascan nantiantari nocofunu ahuuoma sahuuti chocashta sahuuashu arifi matofu ichanantiro. 
JAS.2.3	Ascaiton nan nocofunu mafo ichapaya samamashta man yoitiro isca huaquin, —Uhuun yorashtan, nuno tsaoti shara ichananti pushu muran tsaoyohuun, —ishon man yoiaino nantianri ahuuomashta nocotiro. Ascashon man yoiquin isca huai, —Min cachiori nitiroran huayamaraquin tapa camaqui tsaohuu, —ishon man yoiquin chaca huai. 
JAS.2.4	Man asca huaquicai yorafohuun nannorisi man shinainma. Ascaquin man chaca shinain. Nan yora mafo ichapaya man shara huafiaquicai yora ahuuomashta man chaca huamisi. Ascaicai mafi ranan man nannorifosi shinanonainma.
JAS.2.5	Ascacun uhuun yoramishtichin ua nicasharacapun. Un matohuun noicoinshon un mato cayacafi shinanmasharapai. Yora ahuuomafohuunoa nan icoinra huamafoan shinanmisifo isca huaquin, —Nan ahuuomafocai ahuamaran, —ishon shinancani. Upa Diosincai atohuunoa anori shinainma. Nanfifin yora ahuuomafo catoan Jesús icoinra huacoinonfo. Ascacun nan ahuuomafoan Upa Diosin noicoiainfoan ato yoiyoni cuscan nantifi ahuunafori atona iishquin. 
JAS.2.6	Nannori Diosin yoifiano mancai ahuuomamishtifo sharacoin huamisima. Shinancapon. Nan ahuuomafoan mato chaca huamaforocon nan mafo ichapayafoan mato paramisifo. Ascashon mato curushcain ranushumuafoan aton niaifocoin ano iyomisi. 
JAS.2.7	Nanfoanrifi nocon Ifo Jesusqui tsain chaca huamisifoquin.
JAS.2.8	Ascan nocon Niaifoan Diospan noco yononi cuscan man ashufin man cayacafi isharatiroquin. Noco yononi isca huaquin, —Mafiri man noimuai cuscan huafain futsafohuunri noicoincahuun, —ishon Diospan noco yononi. 
JAS.2.9	Ascafia man asca huatamarocon nan mafo ichapayafosi man shara huamisi cuscacai nan ahuuomafo man shara huamisima. Man ascaicain Diosin yononi cuscan man aima. Ascaquifin man chaca huai. 
JAS.2.10	Ascashon mancai shinanquin isca huatiroma, —Diosin noco yononi cuscan atirifi un nicacointiro. Asca fustishtacai un tanapaimaran, —ishon anori man shinainno yoitimacoin man itiro. Ascashu nantifi Diosin yononi cuscan man nicacasmai cafiscatiro. 
JAS.2.11	Upa Diosin yononi cuscan, —Nocofunufoan aton ahuinma fu iyamaifoanno ainfofori nanscarifi aton funumafo fu itiromaran, —ishon yonofain Diosin yonoquirifi isca huani, —Tsoa rutuyamacahuun, —ishon noco yononi. ¿Ascashon maton ahuinma iyamaraiyainfoforifi maton funuma fu iyamafiacashon man futsa rutua nanmun shara? Ma. Man futsa rutuacai Diosin noco yononi cuscan man aima. Ascashu man yoitima itiro.
JAS.2.12	Diosin noco yononi cuscan noco imasharapai afanan ahua chaca noco Ifo itama non afu isharacoincacainon. Non chipo Diosiqui nocoaiton noco yoishquin nonmain nicasharamisi iyamarai nonmain nicacasmamisiquin. Nannori noco yoishquin. Ascacun oinfain. Shinansharafain isharacoincahuun. 
JAS.2.13	Ascashon Diosin nantifi yorafo puashoshquin. Ascan niyoshon man futsafohuun ramapaipaonimacun Diosiri matohuunri ramapaishquima. Ascan niyoshon man futsafohuun ramapaipaonicun Upa Diosin matohuunri ramapaishquin. Ascashocai mato onaintimaima. Ascatama manrocon afu ipasharatiro.
JAS.2.14	Uhuun yoramishtichin un mato yoisharapai. Man futsafo yoiquin isca huamisi, —Un Jesús icoinra huairan, —ishon yoifiashocai futsafo man shara huamisima ipaitsicoin man yoimisi. Un Jesús icoinra huairan ishon yoifiashu maton nomuracai fiananancoianma. ¿Nanscarafo Dios fu ipatiromun? 
JAS.2.15+JAS.2.16	Natian iscara un mato tapimapai man tapisharanon. Itsairaca mato yorahua sahuutiromacun tushuomacuri oinquin man yoitiro isca huaquin, —¡Aicho! Uhuun yorashtan Diosin mia shara huaiquin. Sahuuti shara sahuuhuu matsinashquima. Ascatari pisharahuun. Un chipo mia shafa futsan oinshquinon. Casharatahuun, —ishon yoifiaqui yopai cuscan man inanyamaino nancai ahuama. Mancai ashosharama. 
JAS.2.17	Nanscarifi aqui man yoiquin isca huai, —Un Jesús icoinra huairan, —ishon yoifiatan man futsa shara huayamaino acai ahuama. ¿Tsoanco mato icoinra huatiromun a man Jesús icoinra huacun?
JAS.2.18	Itsai raca futsan yoitiro isca huaquin, —Min Jesús icoinra huai min ahuara futsa yopaima Upa Dios fu ipashquin, —ishon yoitiro raca. Ascafia man futsafo shara huayamacun tsoancai tapitiroma man Jesús icoinra huaa. Unfin Upa Dios yonoshona cuscan nantififain man ointiro un Jesús icoinra huacoinnamainquin. 
JAS.2.19	Nan Dios fustifin man icoinra huamisiquin. Nanfin sharaquin. Ascan yoshin chacafoanri man tapiafo Dios fusticoin. Ascashu fasi aqui ratucoincani tari taricani.
JAS.2.20	Man ratoran futsan icoinra huafiashon Diosin yononi cuscan man ayamashucai mancai ahuama. Ascan Diosin yononi cuscan man ayamashucai man icoinra huacoinnama. Tatimafafainyamacahuun. 
JAS.2.21	Shinancapon. Upa Diosin nocon shuni Abraham yononi cuscacoin ani. Ascashon nicasharacoincun Diosin yoini, —¡Aicho! Un mia yoia cuscan min aa. Min fasi shararan, —ishon yoini. Diosin yononi cuscan Abraham ahuun furun Isaac rutucuani Dios inanshquin. 
JAS.2.22	Abrahamfin Dios icoinra huafain yoia cuscan aniquin. Diosin yoini cuscan huacoinshon non tapitiro a icoinra huacoinshon. 
JAS.2.23	Icoinra huacoincun Upa Diosin ahuunoa yoini, —Abraham minfin sharacoinquin. Ascashu min ufu isharatiroran, —ishon yoini. Diosin Abraham yoiniri, —Abraham minfin ufu rafusharacoinmisiquin, —ishon Diosin yoini.
JAS.2.24	Ascashon man tapitiro non icoinra huaa fustihuunoashucai non Dios fu ipatiroma. Non icoinra huacoinfain noco yoia cuscan acoinnashu non afu ipatiro.
JAS.2.25	Nanscarifiai nan ainfon furoma ahuun anu Rahab. Nan Israeli rafu Rahab ahuun caifoan pushurasi muran noconifo ahuu cuscaramainquin tapipaicani. Ascashu chipo Rahab ahuun pushu murancoin iquinifo. Ascacun nanton ahuun pushu muran nocon caifo rafu onuni ato ahuusca huanonfoma. Ahuun pushu muranshon ato fai futsan nichini ahuun caifo futsafoan ato fuchinonfoma. Upa Diosin Rahabhuunoari yoini, —Min ua icoinra huashon nan rafu min shara huaa. Ascacun un mia imasharairan, —ishon Upa Diosin Rahab yoini. 
JAS.2.26	Afanan un mato iscara tapimasharanon. Nocon furo yoshin nomaqui caanofin nocon caya natiroquin. Afanancai shara itiroma. Nanscarifi aquin non Diosin icoinra huafiashon noco yononi cuscan non futsafo shara huayamainocai nancai ahuama. Non ascaicai non shara itiroma.
JAS.3.1+JAS.3.2	Uhuun yoramishtichin un mato ahuara futsa yoinon. Maton muranfin tapimamisi fustirasi itiro. Nantifinton man non ahuara amaquiri chaca huafafainmisi. Ascafia Diospan tsain tapimamisifoan amaquiri yosicun Upa Diosin ato onaintimaquin finacoinshquin. Ascan nan ahuara chaca yoimisima nancaifin isharacoinmisiquin. Ascashu shara fustisi itiroquin.
JAS.3.3	Un mato afanan ahuara futsan tapimapai. Nan caballo ahuun cunopan anushushon fichiqui rusfi chichishon cayacafi casharai canon non ninifoanfafaitiro. Caballo uhuapacoinfiacun nan ahuun anushumutinin uhuapamashtacoinfiashon nan non niniaiquiri catiro.
JAS.3.4	Shinancapon. Shashohuan uhuapafiacun ahuun chifishtati uhuapamashtafiashon nan non iyopaiyaiquiri iyotiro. Fuuhuanun shashohuan catima huafiatiro ahuun chifishtatinin nan non iyopaiyaiquiri iyotiro. 
JAS.3.5	Nanscarifiai nocon ana uhuapamafiashon nocon tsainmanri non futsafo fasi chaca huatiro. Nofiri non chaca huamutiro. Ascan parito ushu uhuapamashtacoinfiano mau uhuapacoin cotiro. 
JAS.3.6	Nanscarifiai nocon ana uhuapamashtacoinfia chi cuscara. Nocon tsainhuunoashu nofiri non chaca huamucointiro. Ascashucai non afanan isharacointiroma. Nocon tsainhuunshon non nantifi chacana huatiro. Yoshin chacahuunshon non ahuara chaca yoitiro futsafori omitsiscamashquin.
JAS.3.7+JAS.3.8	Asca yoina futsa futsatapafo yafi puiyafo non mupash cuscara non unu muran icafori non onaonma huatiro. Ascafia noco anancai tsoanshta non onaonma huatiroma. Ascashon nocon tsainman non chaca futsa futsatapafo yoitiro. Nocon tsainfin nan rono pau cuscaraquin. Nocon tsain chacahuunshon non futsafo namatiro.
JAS.3.9+JAS.3.10	Nanhuunri nocon Ifo Upa Diosihuunoa non tsain shara yoitiro. Nantofin yorafo onihuaniquin a cuscara inonfo. Ascafia nan noco anari non futsafo tsain chaca yoimisi. Nanhuunri non tsain shara yoitiro. Ascacun uhuun yoramishtichin ascaramafinquin. 
JAS.3.11	¿Unu rufoquinoashu tsosi afainocai unu saoya ositiromun? Ma. Ascaracai itiroma. 
JAS.3.12	¿Uhuun yoramishtichin non manian fanamun shopa foaitiro? Ma. Ascaracai foaitiroma. Non ahuara fanafin nanscaracoin foaitiroquin. Nanscarifiai unu rufoquinoashu afainocai sao ya afatiroma. Ascatari tsain shara yafi chaca ositiroma.
JAS.3.13	Tsain futsari un mato yoinon. Nan mafi ranan man cayacafi shinanmumisi cuscan. Futsafori man ashosharamisi. Ascashon man ato ismasharatiro. Tsoa chaca huamisima nan Diosin yonoaiyai cuscan fustisi huamisi. Man ascaiton nantififain ointirofo man Dioshuunshon cayacafi shinansharacun. 
JAS.3.14	Ascan man isharatamarocon maton nomuran fucashcoin icain futsa aya cuscan fipaifain man shinanchacafain mafi man apaiyai cuscan fustisi futsafo yonoquin. Anori shinanquin isca huayamacahuun. —Un Diosin tsain tapicoian. Un ahuun ointi cuscaracoinran, —iyamacahuun. Anori yoiquifin man futsafo paraincain maton nomuran man chaca shinain cuscan fusti huafain man ato fomanpai. Ascashufin man cacapaimisicoinfoquin.
JAS.3.15	Anoricai Upa Diosin mato tapimamisima. Jesús icoinra huamafoan shinanchacamisifo. Man ascashon Satanás yoshin chacapan mato amaquiri shinanchacamamisi. 
JAS.3.16	Isca huaquin mato shinanmatiro. Futsa aya cuscan fipaifain futsaqui shinanchacafain mafi apaiyai cuscan fustisi shinanfain futsafo matohuunoa man shinanmapai ato yonoshquin. Ascashufi man cacapaimisifoquin. Man ascaifin fasi man fochishmanantanantiroquin. Ascaquin man ato fucash huatiro chaca futsa futsatapafo huaquicai tsoan cayacafi shinantiroma.
JAS.3.17	Ascan Upa Diosin cayacafi shara shinanmisi cuscan matori shinanmapai isca huaquin. Maton nomuran shinanshara fustifain futsafo fu shara huatanancain fochishmanantananpaitama futsafo shara huashofain futsafoan mato yoia cuscan nicasharafain futsafo shutiacufoanpayamafain futsafohuun ramapaiquin ato shara huashofafainmisi icain, nantifiton nannorisi shinansharafain ointi rananya iyamacain fomanpaimisiri itamarocon cayacafi fustisi yoimisi. 
JAS.3.18	Ascashon nannorifosi man shinainno futsafori man shinanmasharatiro isharacoinnonfo Jesús cuscara shara ishcaquin.
JAS.4.1	¿Ahuuscain mafi ranan man fochishmanantanantiashu man sutunainmun? Maton nomuran shinanchacashufin man ascaicain. Chaca fusti fuchipai. 
JAS.4.2	Man ahuarafo fuchipaifiaquicai man fitiroma. Ascashon fasi fuchipaiquin man futsa rutupaitiro fianpaiquin. Ascashu man fochishmanantanain tsain isininpaton man iquinonain. Ahuarafo fipaiquin man fipaiyai cuscacai man Dios yocamisima mato inanon. 
JAS.4.3	Ascashon Dios cufifiaquin man amaquiri yocaitocai. Asca Diosin mato ahua inantiroma. Mafi man apaiyai cuscan fustisi amupaimisi. Man ascaitocai mato ahua inantiroma.
JAS.4.4	Afin mato amapaiyai cuscacai nancairocon shinantama nan mafi ranan man apaiyai cuscan fustisi man shinanmisiquin. Ascaquicai man Dios noicoianma. ¿Man tapiamamun nan icoinra huamafoan fuchipaiyaifo cuscan marifi man fuchipaya. Ascaqui man Dios noicasmamisi itiro? Asca man icoinra huamafo cuscara icashufin Diosin noicasmamisi man itiroquin. 
JAS.4.5	Diospan tsain cununi isca huaquin, —Uhuun Yoshin Shara un mato ya rafumaniran, —ishon cununi. ¿Man shinanmun ipaitsi noco cunushoni? Man ahuara futsafo noiaiton oinquin ahuun Yoshin Shara fasi ahuun ointi isincointiro. 
JAS.4.6	Ascan afanan Diospan tsain noco cunushoni isca huaquin,
JAS.4.6	“Ratoran futsan Upa Dios nicacasmai afin apaiyai cuscan fustisi huai nanfin cacapaimisicoinquin. Ascaraquicai Diosin unimaima. Ascashon ato onaintimashqui. Ascafia nan ratoran futsan Jesús cuscara ipaicoinquifin nantonfin tapiaquin fasi Jesús yopacoin isharashquin. Nanscarafohuunfin Diosin ramapaiquin ato shara huashoshquin finacoinshquin ahuun curushu ato inanshquin tanasharanonfo,”
JAS.4.6	ishon cununi.
JAS.4.7	Ascacun Upa Diosin mato yoimisi cuscacoin acahuun. Nan yoshin chaca Satanás mato amapaiyai cuscan nicayamacahuun. Ascashon yoiquin isca huacahuun, —Satanás, Jesucristo uhuun Ifoquin. Umaquinoashu catahuun, —ishon yoicahuun man asca huaino matomaquinoashu ichoriscatanon. 
JAS.4.8	Ascatari Dios fu rafucahuun a cufifafaincahuun. Man ascaino matofu rafucacaitiro. Man chaca huamisi cuscan shatucahuun. Ascashu afanan ointi rananya iyamacahuun. Man Dios tanafiashon nantianricai nan icoinra huamafoan acai cuscan man huatiroma. Ascaquicai man tanasharatiroma. Ascashon maton nomuran man shinanchacamisi cuscan shatucoincahuun.
JAS.4.9	Man chaca huamisi cuscan shinancasmacahuun. Ascashon man chaca huamisi cuscan shinantani uaicahuun. Afanan afo shinancani shuchitamarocon uaicahuun. 
JAS.4.10	Ascashon nocon Ifo Jesús yoiquin isca huacahuun, —Ifon un fasi mia chaca huamisi. Ascacun ua numahuu, —ishon yoicahuun. Man ascaiton Upa Diosin matohuun ramapaiquin maton chaca soashotiro man afu ipanon.
JAS.4.11	Uhuun yoramishtichin Diospan tsain noco yoiquin isca huani, —Noinancatan yoiti huatananyamacahuun, —ishon cununi. Man ascayamacai Diosin noco yononi cuscan man aima. Ascaquifin, —Diospan tsain amaquiriran, —ishon man yoicai. Ascashon mancai yoitiroma, —Diospan tsain cayacafi iyamarai amaquiriran, —ishon yoitamarocon ahuun tsain man nicacointiro. 
JAS.4.12	Diosin fustiton noco yonopaiyai cuscan noco cunushoni. Arus fustifi tapicoianquin tsoamain isharacoian iyamarai chaca huaquin. Nanton arus fusti tapia noco numa iyamaraimain noco omitsiscapanacafo muran potaicai. ¿Ascan ahuuscain man futsafohuunoa yoiqui chaca huamisimun?
JAS.4.13	Natian un mato tsain futsa yoiaiton ua nicasharacahuun. Atirififain man yoimisi isca huaquin, —Na shafata iyamarai funamanri non pushurasi futsa ari canon. Nannoshon non fari fusti finonyoicanon ahuara inanmitsashon ahuun rafanan non pui ichapa finon, —ishon man yoimisi. 
JAS.4.14	Ascafiashocai man tapiama funamanrimain ahuuscataniquin. Nan man cainitian yafi man naitian nishfo cuscara. Man oinfiaino samamashta yamafoaintiro. Nanscarifiai mancai chai nipatiroma.
JAS.4.15	Ascacun anori shinantamarocon man shinanquin isca huatiro, —Upa Diosin ua nimapaiyaino un niyotiro. Nantonfin ahuara apaiyai cuscan ua huamatiroquin, —ishon man yoitiro. 
JAS.4.16	Ascafia mancai ascara shinanmisima. Ascatamarocon man yoiquin isca huamisi, —Ufin un apaiyai cuscan un huatiroran, —ishon man shinanmisi. Ascashu man cacapaimisi. Man ascafin fasi chacacoinquin. 
JAS.4.17	Ascashon ratoran futsan Diosin amapaiyai cuscan tapifiashon futsa ashosharayamaino nantofin chaca huaiquin.
JAS.5.1	Mafo ichapayafoan ua nicasharacahuun un mato cayacafi yoinon. Ascan natian man ahuashta yopayamafiai chipo man fasi omitsiscashquin uaiquin. 
JAS.5.2	Man ichapa aya cuscan chipo payocoi futsui. Maton sahuuti sharacapacoinfo coroisifoan piquin futsashcani. 
JAS.5.3	Maton puiri afanan ahuushta ahuun nuima. Man maton pui ichapacoin mucua oinquin futsan yoitiro, —Mifin min yoashicoin. Mina fusti min shinain. Ascashocai man futsafohuun ramapaimisima. Ascacun Diosin mato onaintimashqui. Maton ointi ihuucoin mui. Man ahuuscamapaishquin. Man fasi ratucoin nan tapiashu chipo man omitsiscashquiran, —ishon ato yoi. Nanfin ahuun unutaniquin.
JAS.5.4	Shinancapon. Mancai maton yonomamisifo inansharamisima. Man ato fuparamisi finonmafain fiifiaquin. Upa Diosin ahuamamishti atiroquin. Man ato chaca huamisi cuscan nanton oian. Fasi yonoi atsanacani piniaifoan Diosin man ato nica.
JAS.5.5	Mato yonomisifo omitsisca cuscan mancai ascatamarocon man niyoashu man fasi isharamisi. Ahuashtacai man yopamisima. Moipan ichapa pii shoatiro. Tapiama shoacun ifoan rututiro pinonfo. Nanscarifiai mancai niyoashu isharamisi. Unimacain ahuara apaiyai fustisi man amisi. Man tapiama ascara chaca huafiashu samamashta man nai omitsiscai futsushquin. 
JAS.5.6	Yora tatimamishtifiacun man ato chaca huamisi. Atohuunoa tsain chaca man huai niaifo ato achimashquin. Man ato chaca huaino ahuuscashucai afinri numatirofoma. Ahua chaca huayamafiashu nan maton tsainhuunshon man ato rutumani.
JAS.5.7	Uhuun yoramishtichin man omitsiscafiaquin tunuyocahuun nan nocon Ifo Jesús oaitian. Funayamacahuun. Natian un mato ahuara futsa yoipai. Mau fanashon ifoan funainquimashta manasharatiro nan funusharaitian. Oi pacutian manasharatiro funushonaitian. 
JAS.5.8	Nanscarifi aquin manayocahuun. Nocon Ifo man oti chaimaquin. Ascacun ahuun tsain cachiquiri huacaquima tanasharacahuun.
JAS.5.9	Uhuun yoramishtichin nocon Ifo man oti chaimaquin. Tapicahuun nan chacafo onaintimayoi oiquin. Ascacun futsaqui tsain chipuyamacahuun matori onaintimanonma. 
JAS.5.10	Nocon shunifoan nan nocon Ifo ahuun tsain yoimisifoan fasi omitsiscafiacaquin funatama nocon Ifohuunoa ato yoipaonifo. Nan ipaonifo cuscan atohuun caocahuun. 
JAS.5.11	Man man tapia nanfoan omitsiscafiacaquin funatama tunucoinpaonifo. Nanscarafofin unimatirofoquin ishon non yoimisi. Nocon shuni Jobhuunoa man man nicamisi. Fasi omitsiscafiaquin nocon Ifon icoinra huacoinni. Ahuun tsaincai cachiquiri huanima. Ahuun unutaqui Upa Diosin fasi shara huashoni nan funoni cuscan afanan inancoinni. Ascan non tapitiro nocon Ifon nocohuun ramapaicain nocohuun noicoin.
JAS.5.12	Ascan man man tapia Upa Diosin nocohuun noiquin noco cushusharamisi. Ascan Diosin noco shinanmafafaini nan man tapicoian cuscan futsafo ismacahuun. Maton tsainhuunshon ato ismacahuun. Man futsafo matohuunoa icoinra huamapaiqui isca huaquin yoiyamacahuun, —Diosin ua oiainno un mato icon yoiran, —ishon yoiyamacahuun. Mato tsain, —Ai iyamarai ma, —ishon yoicahuun. Icon fustisi yoicahuun. Man ascaiton maton tsainhuunshon man chaca huatiroma Diosin mato onaintimanonma. Ascara shinancahuun.
JAS.5.13	Asca man ratoran futsan chaca finonshon Upa Dios cuficahuun. Man ratoran futsan unimaquin Dios fanainshotiro isca huaquin, —¡Aicho! Upan Diosin min shararan, —ishon fanainshocahuun. 
JAS.5.14	Nan ratoran futsa isinincaiton nan ichananmisifo aton cushumisifo cunacahuun a cufishononfo. Nocon Ifo cufishquin ichapamashta shuniyashon fumanfain nocon Ifo Jesús anuhuunshon Upa Dios cufishocahuun. 
JAS.5.15	Man icoinra huacoinshon isinincaifo man cufishonaino cayasharatiro muma shara itiro. Nanton chaca huamisicun Upa Diosin a caya huafain ahuun chaca soashotiro. 
JAS.5.16	Ascacun man chaca huaa cuscan yoinonancahuun Upa Diosin maton chaca soashonon mato caya huanon. Ratoran futsan Jesushuunoashu isharashon nanton mato Upa Dios cufishonaiton nicasharashquin nan cufiai cuscan ahuamamishti huashotiro.
JAS.5.17	Ascan nocon shuni Elías nan nocofunu noco cuscarari ipaoni. Non muai cuscarari arifi mupaoni. Ascafiashon Upa Dios fasi cuficoiainno fari rafu non fusti nushmancayan oi fuyonima. Cufinquin isca huani, —Upa Diosin uhuun yorafoan mia cachiquiri huafoquin. Ascacun oi fumariamahuu uhuun yorafoan afanan mia tanasharanonfo, —ishon cufini. Asca huano fari rafu non fusti nushmancayan oi fuyonima. 
JAS.5.18	Ascan chipo afanan cufiaino oihuanrasi funi. Nantianri yonofo foaisharani.
JAS.5.19+JAS.5.20	Uhuun yoramishtichin mafin ranan Diosin tsain tanacashon futsan Diosin tsain cachiquiri huacun afanan Jesús tanayamaiton futsan yoiquin, —Min chaca huamisi cuscan shatuhuu Jesús afanan tanasharahuu, —ishon anori man yoiaino nicashon ahuun chacafo shatucoianshu Jesusqui afanan nasotiro. Omitsiscapanacafo muran cacuana futsan numayamaino. Asca huashon ahuun chacafo cachiquiri huamacoinshon Diosin ahuun chaca rau huashotiro futsan numacun. Ascacun afanan Diosincai ahuun chaca ahuunoa shinainma manmain ahuun chaca shatumacoinshonfin. Nanti.
JAS.5.19+JAS.5.20	Santiago
1PE.1.1+1PE.1.2	Unquian Pedro un Jesucristo fu rafumisishon ua yonopaiyai cuscan un ashoshquin. Un mato cunu fomai man tapinon. Man Jesús tanaino maton mai Jerusalén anoshon mato potanifo. Ascan man maitio pashcai futsufaini. Atirifi man Ponto ano foaino atirifiri man Galacia ano foaifoanno atirifi Capadocia ano foaifoanno atirifi Asia ano foaifoanno atirifiri man Bitinia ano foni. Upa Diosin inonpacoai cuscan mato catonni ahuun facufo man inon. Jesucristo mato nashoni maton chaca mato soashoshquin ahuun Yoshin Sharahuunshon mato chaca shatufain man tanasharanon. Ascano Upa Diosin matohuun ramapaiquin maton nomuran fasi unimafafaini.
1PE.1.3	Ascacun nocon Ifo Jesucristo Apa non aicho huapanon. Upa Diosin ahuun Furun Jesús mai murannoa funimani ahuunoashu nocon nomuran fiananan huai a cuscara funasharacoin non inon. Ascan ahuunoashu non nipai aqui non nocoaitian afu ipashquin. 
1PE.1.4	Ascashon Upa Diosin noco yoini cuscan noco numapacunaca non afu ipanon. Diosin ica cuscarifiai norifi non aqui nocoaitian a cuscara shara iishquin. Noco imapacuai cuscan unupacunacama icain chacapacunacama icain sharapacunaca fusti. Charofo sharashta iyofiashu chipo tsasi futsutiro. Ascan noncai charo cuscarama. Chipo noco Diosin imashquin cuscacai fianananpacunacama. Non afu isharapacunaca. 
1PE.1.5	Ascan non icoinra huacun Upa Diosin ahuun curushhuunshon noco cushusharafafaini Jesús oaitian. Nantianri noco imashquiai cuscan nantifi noco inanshquin ahuashtacai non funoshquima.
1PE.1.6	Ascan natian niyoashu man omitsiscafiai man chipo Jesús fu ipasharashquin. Ascacun omitsiscafiai fasi unimacoincahuun. 
1PE.1.7	Diosin nocohuunoa onanpai nonmain Jesús icoinra huacoinnaquin. Un mato ahuara futsa tapimapai. Cuno nan oro chi muran coashon non tapitiro nan orocoinmainquin. Nan orocoianshucai cotiroma. Nanscarifiai omitsiscafiaqui man Jesús cachiquiri huayamacun Diosin onantiro man Jesús icoinra huacoinnamainquin. Nan oro chicoinfia man Jesús icoinra huacoinna nancaifin fasi shara finacoianquin. Ascan Jesús oaitian omitsiscafiaquin man icoinra huacoinmisicun mato yoiquin isca huashquin, —¡Aicho! Min omitsiscafiai min isharamisi. Ascacun un miqui unimacoinni. Min ufu rafusharapacushquinran, —ishon mato Jesús yoishquin.
1PE.1.8+1PE.1.9	Man nocon Ifo Jesús oinmisimafiashon man ahuun noi. Natianri man oiantaimafiashon man icoinra huacoinna. Ascashu man fasi unimacain maton ointi roama roamamisi. Ascashon man icoinra huacun Diosin mato imasharapacunaca.
1PE.1.10+1PE.1.11	Nocon shunifoan nan inon pacoai cuscan Diosin tsain yoimisifoan ahuun Yoshin Sharahuunshon Jesushuunoa yoipaoni isca huaquin, —Nocon Numamisi nocoqui oshqui. Mato omitsiscashoshquin man ahuunoashu isharanon, —ishon cununi. Ahuunoa cunupaoni cuscan nanfoanri fasi tapipai tsoamain nocon Numamisi iishquicain ahuutiarimain oshquicain. 
1PE.1.12	Diospan Yoshin Sharapan ato tapimani man inonpacoai yoini nanfoan niyocashon oinyotirofoma. Ascatamarocon afoan oinyamafiaino mancaifin oinshquiquin. Ascan nan tsain shara Jesushuunoa nantififain man non nicamisi. Upa Diosin icanoshon ahuun Yoshin Shara nichini ahuun curushhuunshon mato Jesushuunoa yoimisi. Nan man nicamisi cuscari Diospan oinmati afu nai muran icafoanri tapipaicoincani.
1PE.1.13	Ascan maton nomuran cayacafi shinansharacahuun. Jesucristo oaitian Upa Diosin mato shara huashoshquiai cuscan itisharacahuun mato yoini cuscan fiishcaquin. Ascacun ahuara futsan shinanyamacahuun. Afin mato amapaiyai cuscan fustisi shinancahuun. 
1PE.1.14	Manfin Diospan facufoquin. Ascan Upa Dios nicasharacahuun. Mato amapaiyai cuscacai man tapiyopaonima. Man chaca huapaoni cuscan afanan shinanyamacahuun. 
1PE.1.15	Ascatamarocon natian Upa Diosin mato isharamapaiyai cuscan fustisi acahuun. Nanfin shara fustiquin. Ahuacai chaca huamisima. Ascacun marifi a cuscara shara icahuun. Nan man afafainnai cuscan isharacahuun. 
1PE.1.16	Diospan tsain cununi isca huaquin, —Unfi isharamisiquin. Ascan marifi isharacahuun, —ishon Diosin yoini cuscan cununi.
1PE.1.17	Ointiaquimayamacahuun man nocon Upa Dios cufifafainai cuscan nanton noco nantifi oinfafainni nanscarafosi. Nanscacun Diosin nanscasi huaquin nocohuun noi. Upa Diosin nan yonoshomisifo cuscan atoti inanpacushquin. Nan yonoshosharamisifosi ato paratama inanpacushquin. Ascan nan yonosharamafo funoshcani. Ascacun oinfain. Nuno mai ano niyoshon Diosquiri shinansharacahuun mato yonomapaiyai cuscan ashocahuun funoshcaquima. Man nonfin tapiaquin non nuno mai ano ipanacama. Non chipo Diosqui nocoshquin.
1PE.1.18	Man manfin tapiaquin nocon shunifoan noco tapimapaoni cuscacai afoan noco numapacutiroma non afanan chaca inonma. Nan pui paratamacoinfiashocai noco numatiroma non afanan chaca huanonma. Nan pui chicoinfiashu nanfori cuyoi futsushquin. 
1PE.1.19	Cristo fustitofin noco numatiroquin. A fustitocai ahua chaca huanacama. Nan chashoan facu muma sharacoin cuscara. Jesús aficoin noco nashoni ahuun imi fonihuunshon noco numashqui non afanan chaca inonma. 
1PE.1.20	Upa Diosin mai oni huataima Furun Jesús catonni noco Numamisi inon. Ascafia futsafoancai tapiyopaonima natiantan Diosin mato tapimana. 
1PE.1.21	Cristohuunshon man Diosin icoinra huamisi. Criston naafianicun Apa Diosin funimani afu nantifiton aton niaifocoin inon. Ascan manfin Dios icoinra huafain man man tapia chipo man afu ipashquin.
1PE.1.22	Man non Jesús icoinra huashon ahuun tsain iconcoin cununi cuscari man nicacoinmisi. Ascashu man a cuscara shara imisi man icoinra huaa futsafori noicoinmisi. Fomanonantama noinainshara finacoincahuun. 
1PE.1.23	Man chaca ipaoni cuscacai man afanan ascaima. Diospan tsainhuunshon mato fiananan huaa. Ahuun tsainhuunoashu non ipasharatiro. Ahuun tsaincai cuyopacunacama. Nocon upa futan nocon uhua noco cainfiani non chipo natiro. Ascafia Diospan tsainhuunshon noco cainma funa. Ascashu ahuunoashu non afu ipatiro.
1PE.1.24	Un mato ahuara futsa tapimapai man tapisharanon.
1PE.1.24	“Faasi taui foaisharafiashu chipo samamashta tsasitiro. Charofori taui sharashtacoin iyofiashu chipo samamashta tsasitiro afanancai non ointiroma. Nanscarifiai nantifi yoraforicai chai nipatirofoma. Nantifi non nai futsushquin. 
1PE.1.25	Ascafia nocon Ifoan ahuun tsaincai ascarama. Nocon Ifoan noco yoia cuscan nan iconcoin cuyopacunacama.”
1PE.1.25	Nan tsain shara Jesushuunoa futsafoan mato yoimisi.
1PE.2.1	Ascacun nantifi man chaca huamisi cuscan unucahuun. Futsafohuunoa shinanchacayamacahuun ato chaca huafain ato parayamacahuun atori fomanyamacahuun. Futsa aya cuscan fipaiquin ato noicasmafain ato yoiti huayamacahuun. Atohuunoari tsain chaca yoiyamacahuun. 
1PE.2.2+1PE.2.3	Ascatamarocon Diospan tsain shara fuchipaicahuun. Facu rama caianton shoma apaitiro cuscan huaquin marifi Diospan tsain shara fuchipaicahuun. Man man mumisi nocon Ifoan noco shara huashoaiton. Ascacun mato imapaiyai cuscan fustisi tapisharacahuun.
1PE.2.4	Ascan man toquiri pushu huaino toquiri ichapa yopafain nan uhuapa shara fusti man yopai pushu mutsisipa huashquin. Atirifi uhuapamafo afuchi putsainicani. Nanscarifiai nocon Ifo Jesusfin nan toquiri uhuapa shara nia cuscaraquin. Icoinra huamafoan nocon Ifo fuchipaicanima shinanquin isca huacani, —Aacai ahuama. Noncai a yopaimaran, —ishon yoifiaifoan Upa Diosin nocon Ifo Jesús catonni. Fasi ahuun noicoinquin. —Tsoa futsacai a cuscarama, —ishon Diosin yoini. Ascacun aqui fucahuun maton toquiri mutsisipa cuscara shara imanon.
1PE.2.5	Man aqui oashu nan toquiri uhuapama nia cuscarafo man itiro. Nan Diosin pushu huatiro cuscai. Iquisi toquiri mutsisipa uhuapa shara fia. Nanfin nocon Ifo Jesús. Apan catonquin tau huani chipo nocorifi catonni Jesús cuscara shara non inon. Ascan Jesushuunoashu norifi non Diospan pushu cuscara. Tsoa na pushu muran opai isharacointiro. Ascan nonfin ahuun pushu anoa ahuun yonomatifoquin. Ascashon noco amapaiyai cuscan fusti non Jesushuunshon ashosharatiro. Non Diosin Furuhuunshon isharamisi. Ascacun non yonoshonai cuscan Upa Diosin nocoqui unimacacaini. 
1PE.2.6	Ascan Diospan tsain cununi isca huaquin,
1PE.2.6	“¡Oincapon! Un Cristo oian arus fustifin sharacoinquin. Ascacufin un catoanquin uhuun yorafoan ato ifo inon. Afin pushu quishi toquiri mutsisipa cuscaraquin. Ascacun uhuun yorafo afu isharanonfo. Tsoancai Cristo icoinra huashon shinan futsapacunacama. Ascatamarocon afu unimapacucoinnacaran,”
1PE.2.6	ishon Diosin yoini.
1PE.2.7	Icon tsoan Cristo icoinra huashon ahuunoa shinantiro isca huaquin, —Tsoa futsacai Jesús cuscara sharama. Un fasi ahuun noicoinran, —ishon yoitiro. Ascafia tsoan icoinra huayamaino Diospan tsain atohuunoa cunuquin isca huani,
1PE.2.7	“Pushu yonomisifoan quishi toquiri uhuapa shara potaifoan pushu ifoan yoiquin isca huatiro, ‘Nan quishi toquiri fasi shara. Un fuchipai nahuun uhuun pushu shara huashquin,’ ishon yoitiro. Nanscarifi aqui nan nicayosmashunifoan Cristo potafianifo Diospan catonni ahuun yorafoan aton Ifo ipanon,”
1PE.2.7	ishon yoini. 
1PE.2.8	Afanan Diosin tsain yoini cuscan huafain un maton yoi isca huaquin,
1PE.2.8	“Toquiri uhuapa fai namancaia racafiano oinsharatamacai otisicaini non pacutiro. Nanscarifi aqui tsoan nocon Ifo Jesús icoinra huacoianshma pacui cafiscashu funotiro Upa Dios icari nocopaifiai omitsiscapanacafo muran focaniran,”
1PE.2.8	ishon Diospan yoini. Diosin yonofiani Cristohuunoa nicacasmafain yoitimashu funopacunacafo. Nannori Diospan tsain yoiyoni.
1PE.2.9	Ascafia Diosin noco catonni ahuun yorafo non inon. Afin niaifocoinquin non yonoshotiro futsafori cufishoshquin Jesushuunoa ato tapimashquin. Noco a cuscara sharacoin imaino non ahuun yoracoinfo itiro. Ascashon ahuunoa futsafo yoisharashquin. Non faquish muran ica shinantsa apaoni. Ascafia afincoin noco catonni ahuun yoracoinfo non inon afu shafacafi shara ipashquin. 
1PE.2.10	Mancai ahuashta nicayopaonima. Ascafian natian man Diospan yoracoinfo. Diosin matohuun ramapaifiaiton mancai muyopaonima. Ascafia natian Diosin matohuun ramapaiyaitofin man man mumisiquin.
1PE.2.11	Uhuun yoramishtichin un mato yoisharapaiyai cuscan ua nicasharacapun. Non icoinra huamafo muran ifiashucai non atofu ipanacama. Noncai aton yoracoinfoma. Ascafia nan icoinra huafoma icaifo cuscan ayamacahuun. Mato amaquiri shinanchacamapaifiaifoan ascara shinanyamacahuun. Nanfoan maton nomuran mato chaca huamapaicani. 
1PE.2.12	Ascacun ato murannoashu Jesushuunoashu icoinsharacahuun. Nan man niyoano matohuunoa tsain chaca yoifiamisifo chipo Diosin nantifi noco ichanan huaitian nanfoan tapitirofo mancai ahua chaca huatama man icoinsharamisi. Ascashon yoitiro isca huaquin, —¡Aicho! Nanfoan Dioshuunshon futsafo shara huashomisi. Ascacun Dios sharacoinran, —ishon yoishquicani.
1PE.2.13+1PE.2.14	Nocon Ifoan apaiyai cuscan nantifi niaifofoan mato yonoaiton nicasharacahuun. Niaifocoin nicasharafain niaifo patasharinoafori nicasharacahuun. Nanfo Upa Diosin nichini chaca huamisifo onaintimatan a nicasharaifo aton yoisharanonfo. 
1PE.2.15	Ascan futsafo fasi tatimacoinshon amaquiri shinanmisifo. Ascashocai Diospan tsain tapipaicanima. Ascan ahua tapiamafiacashon mato isca huaquin yoipaicani, —Man Jesushuunoa yoimisi cuscan amaquiricoinran, —ishon yoimisifo. Ascan Upa Diosin mato yonomapaiyai cuscan futsafo man shara huashofafainaihuunshon man ato shatumatiro.
1PE.2.16	Jesús fusti maton Ifocoin. Ascan ahua futsa shinantama isharacahuun. Diosin mato amapaiyai cuscan fustisi huafafaincahuun. Ascashucai ahua futsa maton ifo itiroma. Ahua chaca huatama Diospan yonomatifo ifafaincahuun. 
1PE.2.17	Ascacun nantifi yorafohuun shinansharacahuun. Nantifi Jesús icoinra huafo noicoincahuun. Diosihuunoa shinancahuun isca huaquin, —Un Dios noicoinquin ua yonopaiyai cuscan un nicapaicoin. Uncai yoitima ipaima ua onaintimanonma, —ishon Diosihuunoa anori shinancahuun. Mato niaifofo nicacasmaquima ato nicasharacahuun.
1PE.2.18	Yonomatifoan maton ifo nicasharacahuun mato yoiaifo cuscan ashcaquin. Ato nicacasmacaquima atohuunoa shinansharacahuun. Nan mato shara huashomisifo fusti shinancaquima. Nan mato chaca huamisifori aton ismasharacahuun, 
1PE.2.19	Man chaca huayamafiacun mato ifoan mato omitsiscamafiaino Diosihuunshon shinanquin tunucahuun. Man tunuaiton Upa Diosin matohuunoa yoisharashqui. 
1PE.2.20	Ascacun man chaca huahuunshon maton ifoan mato coshaino man tunuanocai matona ahuama. Man shara huahuunoashucai man omitsiscaima. Ascan man shara huafiacun maton ifoan mato coshaino man tunucun nocon Ifo Diosin matohuunoa shinansharashquin. 
1PE.2.21	Cristofin nocohuunoashu omitsiscacoinniquin. Ascacun norifi non ahuunoashu omitsiscatiro. Non ahuun caotiro a cuscara shara iishquin.
1PE.2.22	“Ascan nantocai tsoa chaca huayamafain tsoa paramisima.”
1PE.2.23	Futsafoan roafiainfoannocai pusinima. Omitsisca huafiainfoancai ato yoiquin isca huanima, —Un mato chipo copishquiran, —ishocai yoimisima. Ascatamarocon Apahuunoa shinanquin isca huani, —Upan man min uhuunoa onancoian. Nanscarifi huaquin min ato onancoian. Ascan min ato ashquiai cuscan iconcoinran, —ishon shinanni. 
1PE.2.24	Jesusfin noco ihui coyan iquinanquinoashu noco nashoniquin. Nantifi nocon chacafo amuran cuyoinanni non afanan chaca huatamarocon non a cuscara shara ipanon. Nan isi muahuunshon noco caya huamai non afu ipanon. 
1PE.2.25	Ascan manfin nan chashoanfo funoa cuscarafo ipaoniquin. Ascafia natian man mato cushumisi Jesusqui nasoa mato cushufafainshquin man afu rafupacunon.
1PE.3.1	Ascan nanscarifiai ainfofoan maton funufo nicasharacoincahuun. Atirifi mato funufoan Diospan tsain icoinra huayamafia ato nicasharafain ato Jesushuunshon shara huashofafaincahuun ipaishomari arifi nanto nocon Ifo icoinra huatiroquin. 
1PE.3.2	Maton funufoan mato yoiaiton nicatimacaquima nicasharafain man Jesús cuscara isharaiton oin atirifoan nocon Ifo icoinra huatirofo. 
1PE.3.3	Foaromucai tuhuuti sahuufain sahuuti sharacapacoin sahuuahuunshoncai maton funu man icoinra huamatiroma.
1PE.3.4	Ascatamarocon maton nomuran shinansharafain man futsafo tsain tsii huafain yoisharamisicun nanscarafo Upa Diosin fasi fuchipaicoin. Nanscarafo oinquin, —Nan fasi shararan, —ishon yoitirofo. —Na cuscara ainfofin ahuun ica sharacoinquin, —ishon Diosin ahuunoa oinquin yoitiro. 
1PE.3.5	Nanscara nocon shunifo ainfofoan Diosin icoinra huafain isharamisifo. Diosin ato nomuranshon shinanmasharaino aton funufori nicasharapaonifo. Ascashon aton funu nicasharacoianfoanno ato funufoan atohuunoa shinantirofo isca huaquin, —Uhuun ahuinin ua shara huashofafaini. Ascafin fasi sharacoinquin, —ishon funufoan shinantirofo. 
1PE.3.6	Nocon shuni Abraham ahuun ahuin Sara nanscapaoni. Ascashon ahuun funu fu tsainquin isca huapaoni, —Uhuun iforan, —ishon yoipaoni. Marifi ratutama isharacain nan Sara ipaoni cuscan man shinainno ahuun facufo cuscara man itiro.
1PE.3.7	Nocofunufoan marifi nanscarifiai maton ahuinshtafo fu isharacain shara huafafaincahuun. Atohuunoa shinansharacahuun. Ainfofocai nocofunu mutsisipa cuscarafoma. Ascashon ato cushusharacahuun. Diosin matohuun ramapaiyaino man afu ipanaca. Maton shara huaa cuscari Upa Diosin maton ahuinfori nanscarafosi sharashta huashoshquin afu ipanonfo. Ascan ato shara huacahuun man Dios cufiain cuscan mato ashonon.
1PE.3.8	Ascan nan un mato yoia cuscan. Nantififain nannorisi shinansharafain futsafoan ahuara finoncun atohuun ramapaiquin noicoincahuun. Shara huatanancahuun. Cacapaimisi iyamacahuun futsafohuun ramapaiquin shara huafafaincahuun. 
1PE.3.9	Ascan futsafoan mato chaca huafain mato roafiaiton ato copitamarocon ato shara huacahuun. Nanscara Diosin noco yononi. Non futsafo shara huaiton oinquin Upa Diosin noco fasi shara huashquin. Noco Diosin catonni noco shara huaquin. 
1PE.3.10	Diospan tsain cununi isca huaquin,
1PE.3.10	“Man isharapaiquin ahuara chacafo yoiyamafain futsafo parayamacahuun. 
1PE.3.11	Ahuara chaca huaifo muran foyamacahuun mato chaca huamatirofoquin. Ascatamarocon futsafo shara huafafaincahuun. Futsafo fu fasi isharapaicoincahuun. Fochishmanantanancaquima. Maton nomuran tsii huatanancahuun. 
1PE.3.12	Ascashu man isharaiton oinquin Upa Diosin matoqui fasi unimaicain mato cushusharashquin. Ascashon man ahuara yocaiton mato nicatiro. Man yocai cuscan mato ashoshquin. Ascan tsoan chaca huamisicun Upa Diosin ato nicaima ato shatumashquin,”
1PE.3.12	ishon huani.
1PE.3.13	¿Non futsafo shara huamapaiyaitomun tsoan noco chaca huamatiroquin? 
1PE.3.14	Ascafia ipaishoma man isharaiton mato omitsiscamatirofofia Upa Diosin mato shara huashquin. Diospan tsain cununi isca huaquin, —Icoinra huamafo musua cuscan musuyamacahuun. Ratuyamacahuun, —ishon noco yoini.
1PE.3.15	Ascatama maton nomuranshon nocon Ifo yoiqui isca huacahuun, —Criston minfin uhuun Ifocoinquin. Mincai ahuashta chaca huamisima. Minfin shara fustiquin, —ishon yoicahuun. Ascatari futsafoan mato yoiquin isca huai, —Ahuuscashocon min tapiain min Dios fu ipashquiain, —ishon mato yocaiton iquisi itisharacahuun ato tapimasharashquin. 
1PE.3.16	Ascashon ato oi noma cumasharacahuun. Ato fu fochishmanantananquima ato nicacoinsharacahuun. Man ahuara chaca huaa cuscan man fomainno mancai futsafo Jesushuunoa cayacafi yoitiroma. Ascashon man chaca huashon Dios yoiriscacahuun Jesushuunoa yoisharashcaquin. Mato chaca huafiacanashu man isharaiton oinfin rafipaitirofoquin.
1PE.3.17	Ascan non chaca huahuunoashu non omitsiscacai sharama. Man nonmain chaca huashufin nonfin omitsiscatiroquin. Ascan non shara huaashu Upa Diosin noco amapaiyai cuscan non omitsiscai nanfin sharaquin. 
1PE.3.18	Cristocai ahua chaca huamisima. Nan fustifin sharaquin. Nantififain man non chaca huamisi. Cristo ahua chaca huayamafiamisishaquin nocohuunoashu nani nocon chaca noco soashoshquin. Afanancai nanacama. Noncai afanan ahua yopapacunacama nocon chaca soashonano. Man naafiashu Apan ahuun Yoshin Sharahuunoashu funini. Ascashon Apa Dios icari noco iyoshquin.
1PE.3.19	Ascan Jesús naino ahuun Yoshin Shara nan a namisifo icano cani. Nanfo nan cunu muran ica shinantsa apaonifo. Ato ano cani ato ahuun tsain shara yoishquin. 
1PE.3.20	Ascan nan Noén shashohuan huai chain Diosin funaquima yorafo manayopaoni aton chacamain shatucaniquin ahuun tsain icoinra huashcaquin. Ascan Noén fustiton ahuun yorafo yashon nicacoinnifo. Ocho yora shashohuan muran iquinifo asashcaquima. Ascaino atirififoancai tsoanshta Dios nicapainima. Ascano faitahuan nocoaino asai futsunifo. Cristo funiataima aton yoshin icafo muran cani ahuun tsain ato yoishquin.
1PE.3.21	Noé unu faitahuaino shashohuan muran iquiashucai asanima. Faitahuan nocofianocai Noé yafi ahuun yorafo shashohuan murannoashu asanifoma. Nanscarifiai futsan noco unu muran iquimanaino funishon non yorafo ismai Cristo Jesús noco funimani non afu ipanon. Nan unu muran non iquiainocai non yorafo ismaima noco caya non nashimana afanan choshta inonma. Ascatamarocon non ato ismai nocon chaca soashocun Cristofin noco funimaniquin noco numashqui. Ascan non afanan shinanchacatamarocon non Jesushuunshon shinansharanon Dios fu ipashquin. 
1PE.3.22	Ascan natian Criston Apa fu ica niaifocoin ipashquin. Tsoashtacai finontiroma. Ahuun oinmati afu nai muran icafo non nantifi yoshinfo non aton niaifofori nantifi ato yoiai cuscan aashcaniquin.
1PE.4.1	Criston niyoashu omitsisicapaoni. Ascacun nanton shinanni cuscan marifi nannori shinancahuun. Arifi omitsisca cuscan marifi man omitsiscatirofia ahuun curushhuunoashucai chaca afanan mato ifo itiroma. 
1PE.4.2	Anori shinanquicai man afanan chaca shinainma Upa Diosin mato amapaiyai cuscan fustisi man huapaitiro. 
1PE.4.3	Fari ichapacoin man man funoa Jesús icoinra huamafoan amisifo cuscan man huapaoni. Man chaca huapaiyai cuscan fustisi man huapaoni. Yamutifi monocain ayafain maton nomuran shinanchacafain maton ahuinmafo ya ipaicain ainfofori aton funumafo ya ipaiyaifono paunmisicoin icain futsafo ya ichananshu atofu monoshquin mucayanan Dios noitama ahuara futsafo man noipaoni. Nan chacafofin Upa Diosin noicasmacoianquin. Ascacun afanan ascayamacahuun.
1PE.4.4	Ascan nan man chaca huapaoni cuscan man shatuano matofu rafupaonifoancai ahuuscashon tapitirofoma. Ascashu matohuunoa yoiquin isca huatirofo, —¡Aira! ¿Ahuuscain afanan na yorafo no fu ichananpaicanimamun monoyanan non atofu paunpaoni? ¿Ahuuscain afanan ascapaicanimamun? —ishon yoicanashu mustairiscatirofo. Ascashon mato roatirofo. 
1PE.4.5	Anori shinanfiatirofo Diosifin noco niaifocoinquin. Nan muma niafo futan naafoan. Nantifiton ahuun ointaifi yoiquin isca huashquin, —Ahuuscain uhuun facu man icoinra huayamafain niyoshon man chaca huapaiyai cuscan fustisi man huamisimun, —ishon ato yoishquin. Ascashon ato onaintimacoinshquin. Futsafoan yoishquin isca huaquin, —Min uhuun facu icoinra huacoinmisiquin. Ascan natian min ufu ipatiroran, —ishon ato yoishquin.
1PE.4.6	Ascacun Upa Diosin ahuun tsain yoishomisifo nichini nantifi yorafoan ahuun tsain shara Jesucristohuunoa nicasharanonfo. Nan naamisifoanri niyocashon man nicayopaonifo. Nantifi man nai futsumisifo. Ascafia nan ratoran futsafoan Jesús icoinra huacun Upa Dios nia cuscan atorifi nimapacushquin afu nipanonfo.
1PE.4.7	Ascacun tsain futsari un mato yoinon. Shinancapon. Nantifi manifoti man cuyoti chaima. Ascacun cayacafi shinansharacahuun. Ahua chaca shinantamarocon Upa Diosin mato shinanmapaiyai cuscan nan fusti shinancahuun. Ascashon Upa Dios cufifafaincahuun. 
1PE.4.8	Ascashu noinancoincahuun. Nan non noinancaifin sharacaiquin. Futsan noicoinshon non ato rau huatiro noco chaca huai cuscan afanan shinanonma. 
1PE.4.9	Futsafo maton pushu ano nocoaiton aqui unimacai mato pushu muran iquimasharahuu. Mato nomuran aqui mutoquima.
1PE.4.10	Ascan Upa Diosin noco ahuarafo futsa futsa huaquin tapimashara cuscari nan icoinra huaa futsafori non ato shara huashofain non atorifi curafia huanon. Man ascaiton oinquin Upa Diosin ahuun yorafo noicoiain cuscan huafainri man atohuun noicointiro. Ascai unuyamacahuun.
1PE.4.11	Ascan ichananshon Diospan tsaincoin ato yoicahuun. Diosicoinchi yoicafisca huaquin. Ascan Diospan curushhuunshon futsafo shara huashocahuun. Ascacun nantififain Jesucristohuunshon Upa Dioshuunoa yoisharanonfo. Man ascaiton oinquin nantifi yorafoan yoitirofo isca huaquin, —¡Aicho! Upa Diosin fasi shara. Furun Jesucristohuunshon ahuamamishti huatiroran, —ishon yoishquicani. Nocon Ifo Jesucristo arus fusti shara huamisi. Nantocai ahuashta chaca huapanacama. Arus fusti ahuun curushhuunshon ahuamamishti huapanaca. Asca huapacuquicain ununacama. Nanscasi huapanaca.
1PE.4.12	Uhuun yoramishtichin omitsiscafiai mustairiyamacahuun. Shinanchacayamacahuun. Man tunucoiainton oinquin Upa Diosin tapitiro man Jesús tanacoian. Ascacun shinanqui isca huayamacahuun, —Ahuuscain un omitsiscaimun, —ishon anori shinanyamacahuun. 
1PE.4.13	Anori shinantamarocon unimacahuun. Man Cristo fu omitsiscai cafiscai. Natian marifi man mua ahuunoashu omitsiscafiashu chipo man aqui nocoaitian nan isharamisi cuscan marifi man afu ipasharapacunaca. Ascacun omitsiscafiain fasi unimacoincahuun.
1PE.4.14	Ascan man Cristo tanacun Upa Diosin mato shara huashoin. Ascashon ahuun Yoshin Shara mato ya rafumapacushquin. Ahuunshon man mutiro Jesús matofu ica. Ascan mato roafiaifoanno unimacoincahuun. 
1PE.4.15	Ascan futsafoan chaca huamisishacaqui ato chacahuunoashu omitsiscatirofo. Ascashu rutumitsamisifo icain yomutso icain pofucoin icain ahuunoamafia futsanhuunoa ahuara yoipaimisi. Ascacanashu ato chacafohuunoashu omitsiscatirofo. Ato cuscara iyamacahuun omitsiscashcaquima. 
1PE.4.16	A man mua nocon Ifo Jesús icoinra huashu rafiyamacahuun. Ascaquima. Upa Dios yoicahuun isca huaquin, —¡Aicho! Upa Diosin un min Furun Jesús ahuun yora. Ascacun nan icoinra huamafoan ua omitsiscamaifoanno un Jesushuunoashu omitsiscamisi. ¡Aicho! —ishon yoicahuun.
1PE.4.17	Ascan nonfin Diospan yorafoquin norifi natian non omitsiscayoi. Non omitsiscaiton nocon Ifo Criston noco yoipai isca huaquin, —¿Uhuun yorashtan ua mian noicoianmun? —ishon noco yocatiro. Ascafia natian non omitsiscafiaiton Upa Diosin tapitiro nonmain Jesús icoinra huacoinnaquin. Chipo nantifi nan maifoti cuyoaitian nan Diospan tsain Jesushuunoa nicacasmamisifo Upa Diosin ato onaintimashqui. Ascan natian norifi non omitsiscayofiashu chipo nan Jesús icoinra huamafo mimacoincani omitsiscapanacafoquin. 
1PE.4.18	Diospan tsain yoini isca huaquin,
1PE.4.18	“Nan icoinra huafo isharamisifo Dios ari nocoataima omitsiscayotirofo. Ascafia Dios ari nocoashucai afanan tsoa omitsiscapanacama. ¿Ascashon Dioshuunoa shinantama chaca huamisifo ahuuscacanimun? Nanfofin fasi omitsiscapanacafoquin,”
1PE.4.18	ishon cununi. 
1PE.4.19	Ascacun Diosin mato yonoai cuscan omitsiscafiacaquin shinanchacayamacahuun. Nanton mato onihuaniquin. Ascacun nan yoiquin isca huacahuun, —Upan Diosin min ua amapaiyai cuscan shara fustisi un huapai. Mirus fustifin min ua yonotiroquin, —ishon Dios yoicahuun. Ascashu isharafafaincahuun. Nantofin mato yoimisi cuscacoin huamisiquin.
1PE.5.1	Ascan natian ichananfo cushumisifoan un mato yosipai. Ua nicasharacapun. Ascashon maton nomuran uhuun tsain nanucoincahuun. Urifi Jesús icoinra huafo un ato cushumisi. Nocon Ifo Cristo omitsiscaiton un oinni. Chipo afanan nasoshquiaitian urifi un afu isharapacushquin tsoan oinyomisima cuscara sharashtacoin nantifiton oinshquicani. Ascan nantifiton nocon ifon iishquin.
1PE.5.2	Ascacun un mato yoi nan Jesús icoinra huafo ichanainno Diosin mato yononi cuscan ato cushusharacahuun. Ato Diosin tsain yoisharacahuun isharanonfo. Ascashon shinanquin isca huayamacahuun, —¡Ohua! Un ahuara futsa huapaifiaiquin un Diosihuunshon ato cushuiran, —ishon shinanyamacahuun. Ascatamarocon yoiquin isca huacahuun, —¡Aicho! Diosin ua amapaiyai cuscan un ahuun yorafo cushusharairan ahuun tsain tanasharanonfo, —ishon anori man shinainno Upa Diosin matoqui unimacoinni. Ascafia maton nomuranshon man shinanquin isca huai, —Un ato cushuaihuunshon ua pui inantirofo, —ishon anori shinanyamacahuun. Pui fustihuunoa shinanyamacahuun. Ascatama Dios fasi yonoshosharapaiquin ato cushusharacahuun.
1PE.5.3	Ascacun ichananfoan ato niaifo cuscara iyamacahuun. Ato yonoyamacahuun nan mafin man apaiyai cuscan arifi huanonfo. Ascatama ato Jesushuunshon ismasharacahuun matohuun caononfo. Man ascaino arifi Jesús cuscara inonfo. 
1PE.5.4	Nan nocon cushumisicoinfin nocon Ifo Jesucristoquin nan nocoaitian mato yoishquin isca huaquin, —¡Aicho! Man mai ano niyoshon ua icoinra huafo man ato cushusharamisi. Ascan nantifi un iquinafo ya man ufu ipatiro niaifo patashari iishquin. Man ufu ipaiyai cuscacai unupacunacamaran, —ishon mato yoishquin.
1PE.5.5	Nanscarifiai pushcofoan iyoafofo nicasharacahuun mato yoiaifo cuscan aashcaquin. Pushcofoan iyoafofoya shara huatanancahuun.
1PE.5.5	“Upa Diosicai cacapaimisifo cuscara tapipaima. Ascashon nan cacapaimisifo ato onaintimashqui. Ascan nan tsii huatananmisifofin shara huashoshquiquin. Nan cuscarafohuun Upa Diosin atohuun ramapaiquin ato shara huashofafainshquin,”
1PE.5.5	ishon Diospan tsain cununi. 
1PE.5.6	Ascacun nan Upa Diosin fustiton ahuamamishti atiro. Nanton mato amapaiyai cuscan unimacai acahuun. Shinanqui isca huacahuun, —Un Upa Dios fasi yopai. Diosinmaisicai un isharatiromaran, —ishon anori shinancahuun. Man ascaiton Diosin nan apaiyaitian mato amasharashquin man afu ipanon. 
1PE.5.7	Ascashon matohuunoa shinanfafaini mato cushusharashquin. Ascan man ahuarafo shinanchaca cuscan Upa Diosin yoicahuun maton nomuran unimamanon.
1PE.5.8	Masharo fonainquin cahuancacaiquin ahuarafo funafoanfafainni piishquin. Nanscarifiai nan nocon noicasmamisi yoshin chaca Satanás cahuancacaini tsoan Diosihuunoa shinanyamaifo ato chaca huamafain ato omitsiscamashquin afanan Diosihuunoa shinanonfoma. Ascacun oinfain. Ahuara chacahuunoa shinanyamacahuun. Upa Diosin mato shinanmapaiyai cuscan nan fusti shinancahuun Satanás mato chaca huamanonma. 
1PE.5.9	Nan man omitsiscai cuscan icoinra huaa futsafo manifoti anoafori omitsiscacani. Ascacun Satanás mato chaca huamapaiyaiton nicayamacahuun. Maton Ifo fustisirocon icoinra huacahuun. Ahuara chaca tunufafaincahuun.
1PE.5.10	Ascan man omitsisca cuscan anaitiano Upa Diosin a cuscaracoin mato imasharafain ahuun curush mato inanshquin. Diosin matohuun ramapaicoin. Ascashon mato mutsismanaino nan ahuara ahuuscarafiaino man Jesús icoinra huacoinnon. Ascashon nan fustisi man shinainton mato catonni man afu ipanon. Nannoshon nantififain ointirofo nocon Ifo Jesús sharacoincun nanrifi nantifiton ato niaifocoin. Nantianri man afu ipashquin. 
1PE.5.11	Nantofin ahuamamishtifo huapanacaquin. Nan fustiton atiro cuscacai tsoa futsan huatiroma. Nanscasi huapanaca.
1PE.5.12	Unfi Silvanohuunoa shinansharamisiquin. Unfi nan icoinra huatiroquin Diosin amapaiyai cuscan huamisicun. Un tsain ichapama cunua maton nomuranshon man shinansharanon. Un mato cunushona cuscan Upa Diosin matohuunoa shinansharamisi. Ascan ahuara ahuuscarafiaino Dios fustihuunoasi shinansharacahuun.
1PE.5.13	Jesús icoinra huafo ichananmisifo murannoa Babilonia anoafoan mato yoisharafo. Uhuun facushta Marcos arifi mato yoisharapai. 
1PE.5.14	Marifi man noinantanain yoinonansharatanancahuun. Manfin Cristo yorafoquin. Ascacun maton nomuran unimacahuun. Nanti.
1PE.5.14	Pedro
2PE.1.1	Unquian Simón Pedro un mato cunu fomai. Unfi Jesucristo ahuun oinmatiquin. Un afu rafumisi. Ua nichini un futsafo ahuun tsain shara yoinon. Un mato shinain. Nocon Diosin nan nocon Numamisi Jesucristo un icoinra huaa cuscan marifi nanscarifi aquin man icoinra huamisi. Ascashon icoinra huacashon man mumisiri nan fasi shara finacoian. Diosin fasi sharacoin matori icoinra huamani. 
2PE.1.2	Ascan man Upa Dios yafi Furun Jesús nan nocon Ifo man onancoincun matohuunoa shinansharaquin matohuun ramapaiqui maton ointi unimamatiro.
2PE.1.3	Jesús noco catonni a cuscara shara icain non afu ipanon. Nantofin ahuamamishti huatiroquin. Non Jesús onancoincun non yopai cuscan ahuun curushhuunshon noco inanshquin. Ascashon noco imapaiyai cuscan non anon. 
2PE.1.4	Noco yoiyotiani cuscan ahuun curushhuunshon ahuara futsafo sharacoin noco ashoshquin a cuscaracoin non inon. Ascan nan icoinra huamafoan afin chaca huapaiyai cuscan huamisifo. Ascafiacun Jesús nocori numai non aton cuscara chacafo inonma. 
2PE.1.5	Ascacun nan mato imapaiyai cuscan fusti ipaicahuun. Icoinra huashu a cuscara sharacoin ifafaincahuun. A cuscara shara man icaino Dioshuunoashu finonmafain mato amapaiyai cuscan fustisi tapicahuun. 
2PE.1.6	Ascan mafi man apaiyai cuscan fusti shinancaquima ahuunoashu isharafain ahuara ahuuscarafiaino tunufain Dioshuunoa fusti shinanfafaicahuun. 
2PE.1.7	Ascatari nantifi yorafo shara huafain ato oi tsii huashon ato noifafaincahuun.
2PE.1.8	Man asca huafafaini nocon Ifo mimacaiquin man onancointiro. Ascashon mato amapaiyai cuscan man yonoshosharatiro. 
2PE.1.9	Ascafia man ascayamai nan fusho cuscara man iishquin. Mato amapaiyai cuscacai man ointiroma. Ascacun man chaca huapaoni cuscan Jesús mato chaca soashonano man man ointiaquima.
2PE.1.10	Ascacun uhuun yoramishtichin Upa Diosin mato amapaiyai cuscan nantifi acahuun. Ascashon man tapicointiro mato catonnicun ahuun yorafo man inon afu ipashquin. Ascashucai man chaca huapaoni cuscan man afanan nasopacunacama. 
2PE.1.11	Ascan nocon Numamisi Jesucristo ahuun yorafo iquina ari marifi man nocotiro. Man nococun mato isca huashquin, —¡Aicho! Iquiyohuu. Min niyoshon uhuun tsain nicacoinmisiquin. Ascan natian min ufu isharapacuiquin, —ishon Jesús mato yoipacushquin.
2PE.1.12	Nan un mato yoia cuscan man man tapicoian. Un icon yoimisi cuscan. Ascashon nantishotapiquin nanfohuunoa un mato shinanmashquin man ascapacunon. 
2PE.1.13	Un niyoatian nannori mato shinanmafafainshquin. Uafin nocon Ifoan yonoaquin un mato yosinon. 
2PE.1.14	Nocon Ifon Jesucristo ua cayacaficoin tapimana un samamashta nai. Ascacun un mato nanfohuunoa nantishotapiquin shinanmai marifi man u futan nannorisi shinanon. 
2PE.1.15	Un mato yoiri mun nafiano un mato yosimisi cuscan man ointiaquimanonma.
2PE.1.16	Ascacun nonfin mato tapimamisi nocon Ifo Jesucristo ahuamamishti huatiro, —Afin chipo nocoqui nasoshquiran, —ishon non mato yoimisi. Non mato yoimisi cuscan nocofunufoan aton nomuranshon shunipafo onihua cuscacai non mato yoimisima. Noficoin non oinmisi cuscan non mato tapimana. Upa Diosin Jesús chashamapacufoannaiton man non oinni. 
2PE.1.17	Nantianri Upa Diosin nai muranshon Furunhuunoa yoini isca huaquin, —Nanfin uhuun facucoinquin. Un ahuun noicoin. Un aqui unimacoinniran, —ishon Upa Diosin nan ahuamamishti huatiroshaquin Furunhuunoa yoini. Tsoa futsacai a cuscara sharama. Arus fustifi icoinsharamisiquin. Furun ahuu cuscara sharamainquin ishon nan machi anoshon Upa Diosin noco ismani. 
2PE.1.18	Nan machi ano norifi non afu ini. Nan machi Upa Diosin catonni nannoshon ahuun yono shara noco ismani. Nai muranshon Furunhuunoa yoiai cuscan norifi ahuun oi non nicacoinni.
2PE.1.19	Ascan Diospan tsain yoimisifoan inonpacoai cuscan Jesushuunoa cununi cuscan natian non icoinra huaquin finacointiro. Ascacun marifi icoinra huacoincahuun. Nan tsainhuunoa shinanfafaicahuun. Natian man faquish muran ica shinantsa ain. Ascafia Jesús mato chashamashotiro nantishon tapiquin man tanasharanon. Nan yamutishon man manamisi afanan shafaitian faquish inonma. Nanscarifiai Jesús afanan nocoaitian man manai afanan faquish cuscara muran ishquima. Nantianricai afanan ahua chaca shinantama maton nomurancairocon man fasi unimai finacoinshquin. 
2PE.1.20+2PE.1.21	Ascacun tapicahuun isca huaquin. Diospan tsain yoimisifoancai afin aton nomuranshon shinanfain cunupaonifoma. Ascatama Diospan Yoshin Sharapan ato shinanmana cuscan nannoricoin cunupaonifo. Ascashon Diosin ato yonoa cuscan cunushonifo.
2PE.2.1	Ascafia nantianri futsafoan Diosihuunoa amaquiri yoipaonifo isca huaquin, —Upa Diosin noco yoia cuscan non mato yoiran, —ifiacashon parapaonifo. Nanscarifiai nan cuscara paramitsamisifoan mato muranshon yoishcani isca huaquin, —Upa Diosin mato yoipaiyai cuscan noco tapimana non mato yoinon, —ishon mato yoifiacani chanimisifo. Mato fomanpaicani. Mato amaquiri yosiaifono afanan nannorisi cayacafi man shinanonma. Ascacun un mato yosin tsoan ato tanashufin funotirofoquin omitsiscapashcaquin. Nocon Ifo Jesús ato nashoni afanan chaca aton ifo inonma. Ascafia nocon Ifoan noco tapimapaoni cuscacai icoinra huafoma. Nanfoan Jesús ifoacasmacani. Ascacun nanfo ascaifoan Upa Diosin ato onaintimariscashquin omitsiscapanonfo. 
2PE.2.2	Nanfoan fasi chacacoin ato tapimanai cuscari yora ichapafoan ato tanashcani. Ascashon Diospan tsaincoinhuunoa shinanchacatirofo. Ascacashu Diosin ato shinanmapaiyai cuscan funoafo. 
2PE.2.3	Nan chanimisifoancai futsafo shara huapaicanima. Nanfofin yoashicoinfoquin. Diospan tsaincoin ato tapimatamarocon aton nomuranshon amaquiri shinainfo cuscan fusti mato tapimashcani. Ascashon maton pui fianshcani. Ascatan mato parashquicani. Ascafia Diosin ato oin chaca huaifo cuscan ointiaquimashquinma. Ratoran shafata ato onaintimashqui omitsiscapanonfo.
2PE.2.4	Upa Diosin ahuun oinmati afu ica atirififoan chaca huapaoni. Ascaifoancai Diosin ato rau huanima. Ascafia Diosinmaquinoashucai tsoa raquishta ichotirofoma. Ascashon ato faquishihuan muran potani raqui fononfoma. Nanno faquishihuan muranshon mananonfo Diosin nantifi nan Jesús icoinra huafoma onaintimaitian atorifi fuopacufoannafo muran potashquin. 
2PE.2.5	Nanscarifiai nan yorafo Noé niyoatian Diosin tsain nicacasmapaonifo. Ascan Noé ato yoini isca huaquin, —Dios sharacoin. Ascan maton chaca shatucahuun a cuscaran shara inonran, —ishon ato yoini. Ascafiashucai tsoan Dioshuunoa nicacasmapaonifo. Ascacun Diosin yonoa faitahuanun nantifi yorafo manifoti anoafo ato cuyoni asai futsunonfo. Noé yafi ahuun yorafo siete tushunifo. Diosin ato numaino asanifoma.
2PE.2.6	Nanscarifi aquin nan Sodoma yafi Gomorra ano icafoan fasi chacasi huapaonifo. Ascacun Diosin yoini, —Un ato onaintimacoinshquiran, —ishon yoini. Yoitan nai muranshon chi urumanhuan potani ato coaino nai cuyononfo. Nanno chi mapo fusti ini. Nanscarifi aquicai Diosinhuunoa futsafoan shinanmisifoma. Nanscacun ato musu huapaifiaino atirififain chaca shatuyamashu omitsiscapashcani.
2PE.2.7+2PE.2.8	Ascan nan Sodoma yafi Gomorra coataima nan nocofunun Lot Diosin yononi cuscan tanacoianshu isharapaoni. Ascan nanno icafoan chaca fustisi shinanpaonifo. Ascaifoan shafatifi Lotpan ato oinni chacanisi tapiaifoan. Ascaifoanno ahuun nomuran fasi fucash mupaoni. Nocofunufoan shafatifi tsain mutsama yoifafainafoaino nicai ahuun nomuran fasi ihuucoin muuni. Ascacun Diosin nan fusti numani chaca huamisifoya nanonma.
2PE.2.9	Nanscarifi aqui nocon Ifoan ahuun yora sharafotisi numatiro ahuarafoan noco chaca huamapaifafainnai cuscan non anonma. Ascashon nan chaca huamisifori ato onaintimashqui ahuun unutaqui ato omitsiscapanacafo muran potashquin afanan ariashu funonfoma. 
2PE.2.10	Nan aton nomuran shinanchacamisifoan ahuara chaca fusti huapaiyaifo cuscan huamisifo. Nanfoan noco Ifo Cristo nicacasmamisifo. Ascan nan cuscara yorafo Diosin ato onaintimaquin finacoinshquin. Nan cacapaimisifoan shinanquin isca huamisifo, —Tsoancai noco yonotiroma, —ishon shinanfafaimisifo. Diospan nai oinmati sharafori roafiaicai tsoa musutirofoma.
2PE.2.11	Asca huafiaifoanno Diospan oinmatifo nan Dios fu icafocai ato cuscarama. Nanfoanfin ato finoncoianquin. Nan cacapaimisifocai Dios oinmatifoan ato curush cuscarama. Ascafia Diospan oinmatifoancai Diosin ointaifi nan yoshin chacafoqui tsain chaca huamisifoma. 
2PE.2.12	Nan chaca huamisifocai Diosin nai oinmatifo cuscarama. Ahuarafohuunoa tapiamafiacanashu roanmitsapaimisifo. Nanfofin nan yoina pofu cuscarafoquin. Nan cuscara yoinatocai shinansharatiroma. Ahuara chaca huapaiyai cuscan fusti nanscasi huafafaintiro. Nan yora chacafofin nanscarafoquin. Ascacufin Diosin ato achishon namashquin omitsiscapanonfo.
2PE.2.13	Nanfoanfin futsafo omitsiscamamisifoquin. Ascan Diosin copiquiri ato omitsiscamapacunaca. Shafatifi nanscara yorafoan faquishiataima chaca huapaiyaifo cuscan fusti huacani. Ascan manfin noinancoianquin ichananshon pishcaquin. Ascan nan paramitsamisifori matofu ichananfo. Jesús icoinra huacoianmafiacanashu mato muran iquiafo mato futan pianan mato parapaicani. Nantianri nan chaca huamisifo cuscari huacani. Nanscara fusti fasi fuchipaicani. 
2PE.2.14	Nan ratorashta ainfo ointani afu ipaitiro. Chacasi huapaifafaini. Ainfoan Jesús tanasharayamashon ato chaca huamai atofu iishquin. Atonama fuchipaimisifo. Nanscasi aifin fuyamisifoquin. Diosin nan cuscara yorafo onaintimai omitsiscapanonfo.
2PE.2.15	Nanfofin Balaam cuscarafoquin. Balaam Beorpan furumun Dios cachiquiri huani. Pui fiishquin yorafo ato chaca huapaoni. Nan chaca huai cuscan fusti noipaoni. Nanscarafoan mato paramisifoquin. 
2PE.2.16	Diosin yonoafin Balaam ahuun burro nan yora tsaintiro cuscan ani. Ascashon ahuun ifo yoini, —Ahuuscaquimun min ua coshaiquin, —ishon nan muropan Balaam yoini. Ascaino Balaam nan yora nison cuscaracoin ini. Fasi amaquiricoin shinanni.
2PE.2.17	Nanscara nocofunufoancai Diospan tsain noco tapimacoin sharama. Isca atohuunoa mato yoinon. Nanfofin pozoa nutsoa cuscarafoquin. Pozo ano nocoquin nonmaincoinquin nan pozoa nutsofiashu non nomi shatutiroma. Nanscarifi aquin atohuunshon non Dioshuunoa tapitiroma. Coin fisopan oinquin non shinantiro, —¡Aicho! Natian oi fui. Nocon mai mutocoincun muchana huashoin nocon yonofo foai sharanon, —ishon non shinantiro. Ascan coin fiso fuuhuanquin noco finonquin nocon mai muchana huatiroma. Nanscarifiai nan yorafoan noco shinanmapai Dioshuunoa noco tapimaifiai atohuunshon non ahua tapitiroma.
2PE.2.18	Nan chanishunifo fasi cacapaimisifo. Ascashon yoitirofo isca huaquin, —Non tapia cuscacai tsoa futsan tapiama. Nan futsafoan atirofoma cuscafin non huatiroquin, —ishon ipaitsi yoifiacanashu chanimisifoquin. Futsafoan ato chacan ramashta shatufiacanashu nan paramisifoan ato yoitiro isca huaquin, —Min futsan ahuin fu ipaiyai cuscafin sharaquin. Ahuunfin min fasi unimatiroquin. Non anoncahuun, —ishon futsan iyotiroquin futsa afanan chaca huamashquin.
2PE.2.19	—Man ahuara shara huahuunoashucai man Dios fu ipatiroma. Ascacun nan man ahuara chaca huapaiyai cuscan huacahuun. Man apaiyai cuscan tsoa mato shatumatiromaquin. Unimacai acahuun, —ishon ato yoifiaquin ato fasi amaquiri yosiafo. Ascafia naforicai isharamisifoma. Afiri paramucani. Nan chaca fustifi ato ifoquin. Nanfo Satanás ahuun oinmatifo. Ahuarafo iyamarai tsoaran futsa nocon ifocun non ahuun oinmati itiro.
2PE.2.20	Tsoan nocon Ifo nan nocon Numamisi Jesucristo icoinra huashocai nan icoinra huamafoan chaca huamisifo cuscan afanan chaca huaima. Nan chacafomaquinoashu pashcatiro afanan ato ifo ishquima. Ascafia afanan ahuun chaca aqui nasoaino nan ipaonima cuscara fasi chaca finacoian iishquin. 
2PE.2.21	Man Jesús fu rafumisifiashu chipo man cachiquiri huashu afanan man aqui nasocasmai. Ascacun man Jesús tanayamamisifin shara icuanaquin. Nan Jesús icoinra huamafo Diosin ato onaintimashqui. Ascafia tsoan Jesús Ifopaonifiashu chipo cachiquiri huafoan ato onaintimaquin finacoinshquin.
2PE.2.22	Nanscarifiai nocon shunifoan iconcoin Diosin tsainhuunoa cununifo isca huaquin,
2PE.2.22	“Pashnafin nan pashnacoinquin ahuara futsama. Pashna nan imisi cuscan anantiro. Ascashu chaimashta cayotiro. Ascatan afanan nasocuratan ahuun anan afanan pitishotiro. Yahuarifi nan yahuacoinquin ahuara futsama. Yahua nan imisi cuscan michanpan ipaitiro. Nashifiashu afanan michan ano nasotiro nannoashu afanan michanashquin,”
2PE.2.22	ishon cununifo. Nanscarifiai tsoan Diospan Yoshin Sharahuunshon ahuun ointi fiananan huataimashufin Satanás ahuun yoracoinquin. Ahuara futsa cuscarama. Ahuun chaca shatuyotirofia nan chaca huamisi cuscan afanan ahuun chacaquin nasotiro.
2PE.3.1	Uhuun yoramishtichin afanan un mato cunu foma futsai. Nan na cunun un mato shinansharama futsapai man afanan ointiaquimanonma. 
2PE.3.2	Diosin tsain yoimisi sharafo nan nocon shunifoan yoipaonifo cuscan norifi nocon Numamisi Jesús non afu rafumisicun noco yonopaoni cuscan huafain un nanfohuunoa mato shinanmapai.
2PE.3.3	Iquisi un mato tapimapai Jesús man oti chaimacoin. Nantianri atirifi yorafoan chaca huapaiyaifo cuscan fusti huashquicani. Nanscarafofin matoqui cashu mutsamatirofoquin. 
2PE.3.4	Ascashon mato yoiquin isca huacani, —¿Diosin yoini cuscamun a Jesús oa raniquin? Nocon shunifo nayopaonitiancai ahuashta fianananma nanscara fustisi. Diosin mai onihuani chaincai ahuashtari fianananma. Nanscasi airan, —ishon yoishquicani. 
2PE.3.5	Man tapifiacashocai tsoan shinanpaicanima Diosin unuhuan nushmancayan mai onihuani. Ascashu unuhuansi iyopaoni. Ascafia Diosin ahuun tsainmansi unuhuan nushmancayan mai onihuariscatani.
2PE.3.6	Unuhuanunri mai fupoaino nantifi yorafori asai futsunifo. 
2PE.3.7	Nanscarifi aquin ahuun tsainmansi nai yafi mai yoiai cuscan mucuyotiro chipo nantifi coashquin. Nantianri Jesús icoinra huamafo nan chaca huamisifo Diosin ato onaintimashqui omitsiscapanonfo.
2PE.3.8	Ascacun uhuun yoramishtichin ointiaquimayamacahuun man non yoimisi mil farifi fasi chaicoinquin. Ascafia nan shafa fusti non yoimisi chaimashtacoin. Ascashon non shinain cuscacai Diosin shinainma. Diosin nanscarasi nan rafu oinfafainni. 
2PE.3.9	Ascafia atirififoan shinancaquin isca huacani, —Nocon Ifoan yoiyotiani cuscan icataima. Ascafia man yoini cuscan finonpacucoinran, —ishon shinancani. Ascaquimarocon Diosin nocohuun ramapaicoin. Tsoacai omitsiscapanacafo muran potapaima. Funaquimafin ato mana sharamisiquin nantifiton aton chaca shatunonfo ahuun tsain nicasharashcaquin omitsiscapashcaquima.
2PE.3.10	Ascafia nocon Ifon Jesús samamashta nocoriscai. Yomutso yamu noco pushuano nocoriscaitocai tsoan tapitiroma ahuutiacaimain nocoriscaicain. Nanscarifiai tsoancai tapiama ahuutianmain nocon Ifo nocoriscatanicain itisharafoma mustairiscatacani. Nan nocon Ifo nocoaitian achahuancoin iishquin. Nantiantan nai murannoafo cooi cuyotanaino yamariscatashquin. Mairifi nantifi mai anoafori cooi cuyotanaino yamariscatashquin.
2PE.3.11	Na rama un mato yoiai cuscan nantifi ishquiai tapicashon nocon Ifo nicasharacoincahuun. Nanscara shara icahuun. Non itisharashucai non ipaoni cuscan non afanan ashquima. Afin noco imapaiyai cuscan fusti non anon. 
2PE.3.12	Jesús ratoran shafata nocoriscataniquin shinanfafaicahuun. Ascacun futsafo Jesushuunoa yoicahuun icoinra huanonfo aton chaca shatunonfo Jesús samamashta oiquin. Icon Jesús oaino nantifi nai muran cooi chii huancoinni fasi mushan mushancoin huai. 
2PE.3.13	Ascafia Diosin yoini cuscan nanfo coano nai yafi mai funa futsa oni huashquin icoinra huafo fusti nanno iishquicani. Ahuara chacacai ano itiroma. Shara fustisi itiro. Ascacun nan non mana sharanoncahuun.
2PE.3.14	Uhuun yoramishtichin man Jesús manaquin maton nomuran shinansharafafaincahuun. Ahuara chaca shinanyamacahuun. Man ascaiton Diosin mato ointiro ahuun Furunhuunoashu man sharacoin icun. Diosiqui ratuquimarocon shinanquin isca huafafaincahuun, —Upan Diosin ahuun Furunhuunshon ua noi. Unrifi un Dios noi afu rafupacushquin —ishon nannori shinancahuun. 
2PE.3.15	Ascacun ointiaquimayamacahuun. Nocon Ifo oataima funaquima non manasharanoncahuun. Non futsafo ahuunoa yoiaiton aton chaca shatucashon Jesús ifoanonfo afu ipasharashcaquin. Nan nocon yorashtan Pablon nannori Upa Diosin a tapimanicun noco cunushoni. 
2PE.3.16	Nan cunuaiti ahuun cunu Pablonun nannorisi cunumisi nocon Ifo afanan oshquiai cuscan ahuunoa cununi. Non atirifi a cununi cuscacai non funa tapiyotiroma. Non fasi nan fusti shinainno Diospan Yoshin Sharahuunshon non tapitiro. Ascafia nan Diosin tsain tapiafoma shinan futsamisifoan Pablonun cununi cuscan amaquiri yosiafo. Nanscarifiai Diosin tsain futsafori amaquiriri yosimisifo. Ascacanashu omitsiscapatirofo.
2PE.3.17	Un mato yoia cuscan man man tapia. Ascacun oinfain marifi nan Diosin tsain nicacasmafoan mato amaquiri yosiaino man nicanonma. Man Jesús icoinra huacoinnaiton mato cushusharatiro. Ascafia nan amaquiri yosimisifo man nicaino marifi man funotiro. Ascashon man afanan amaquiri shinantiro. 
2PE.3.18	Ascatamarocon nocon Ifo Jesucristo ahuun tsain nicacoinfafaincahuun nan onanquin finacoinshcaquin. Mato shara huamapaiyai cuscan a cuscara shara ishcaquin. Maton nomuran tapisharaquin finacoinshcaquin. Nan fusti non Jesucristo yoiquin isca huatiro, —Minfin nocon Ifo. Minhuunshon fusti non ahuara shara huatiro. Mirus fustifin min sharacoinquin, —ishon natian yafi nan inonpacoai cuscan non yoipacunon. Nanscasi ipanon. Amen. Nanti.
2PE.3.18	Pedro
1JN.1.1	Unquian, Juan, un mato cunu fomai man tapinon. Jesucristohuunoa un mato tapimani. Un nicafain un oinyanan un mucuman mucoinmisi cuscan un ahuunoa mato yoi man tapinon. Ahuashta oniataima Jesús apa Dios fu iyopaoni. Upa Diosin ahuun tsain noco yoipaiyai cuscan Jesús noco tapimapaoni. Ascashon ahuunshon non Diosin tsain tapitiro noco nimapacuai. 
1JN.1.2	Apa Dios fu ifiashu nocoqui fotoni. Nanton noco nimapacutiro. Ascashon non oian cuscan un mato yoi.
1JN.1.3	Upa Dios futan Furun Jesucristo shinainfo cuscari norifi atohuunshon non shinanmisi. Shinainfo cuscan non huai. Non atofu rafumisi. Ascashon non oian cuscan huafain non nica cuscari un mato yoi marifi nannorifosi man shinanon. Ascashu man no fu rafusharatiro. 
1JN.1.4	Un mato cunu fomai non unimai cuscari marifi man unimanon. Non natian unimayofiai man marifi nannorifosi shinainno non fasi mimacai unimatiroquin.
1JN.1.5	Ascan Diospan Furun yoini cuscan nicashon non mato yoi. Noco isca huani, —Farin chashainocai faquishtiroma. Nanscarifiai Diosin shara fustisi icanocai ahua chaca afu itiromaran, —ishon noco yoini. 
1JN.1.6	Ascafia non yoiquin isca hua, —Non Diosin shinain cuscari norifi nannorifosi non shinanmisi. Non afu rafuaran, —ifiashon non chaca huashu non chania. Diosin iconquin yoimisi cuscan non aima. 
1JN.1.7	Ascatamarocon ahuun tsain yoini cuscacoin non aafin fasi sharacoin itiroquin. Nanton shinain cuscan norifi nannorifosi shinanshquin afu rafushquin. Non ascaiton nocon chaca noco soashotiro. Jesús Upa Diospan Furunmun ahuun imi foyanan noco nashoni nantifi nocon chaca noco soashoshquin.
1JN.1.8	Ascafia non yoiquin isca hua, —Uncai chaca huama, —ifiatan non nofiri paramumisi. Jesús iconquin yoimisi cuscan nocon nomuran non nanucoianma. 
1JN.1.9	Ascatamarocon nocon chaca non yoiaiton Upa Diosin yoini cuscan noco rau huatiro. Non chaca huamisi cuscan afanan Upa Diosin shinantiroma Furumun noco nashoni nocon chaca soashoshquin. Upa Diosin sharacoinshon noco yoini cuscan nanscacoin huai. Nantifi nocon chaca noco soashotiro non chaca huamisima cuscara non inon. 
1JN.1.10	—Nantifi yorafoan chaca huamisiforan, —Diosin huani. Ascafia non yoiqui, —Uncai ahua chaca huamisimaran, —ishon non futsafo shinanmatiro —Diosin noco pararan, —ishon anori yoiquicai noncai ahuun tsain icoinra huacoinnama.
1JN.2.1	Uhuun yora mishtichin, un mato cunushoni man oinshon ahua chaca huanonma. Ascafia ahuara non chaca huacun Jesucristo apa noco yoishotiro nocon chaca soanon. Yoiquin isca huatiro, —Upa, un ato nashoniquin. Aton chaca soashohuun, —Apa huatiro. Atoncai ahua chaca huamisima. Afin shafacafi icaquin. Ascan Apa Dios noco yoishotiro nocon chaca soashonon. 
1JN.2.2	Noco nashonishaquin nocon chaca noco soashotiro. Noco fustima. Nantifi manifotihuunoashu noco nashoni nocon chaca soashoshquin.
1JN.2.3	Ascan Jesús noco yoimisi cuscan aquin non tapitiro non afu rafui. Nanton shinain cuscan non tapitiro norifi nannori shinanquin. 
1JN.2.4	Futsan shinanquin isca huatiro, —Un Jesús fu rafuiran, —ifiatan yoitimacoin. Ahuun tsain nicacasmai. Nan cuscara yorafin chanimisiquin. Jesús icon yoimisi cuscan ahuun nomuran nanucoianma. 
1JN.2.5	Ascan ratoran yoran ahuun tsain nicacoinquifin Dios noicoinquin. Ascashofin tapitiroqui afu rafucoiain. 
1JN.2.6	Ascan futsan shinanquin isca huai, —Un Jesús fu rafucoinran, —icafin Jesús icai cuscari arifi itiroquin.
1JN.2.7	Ascan un mato cunushonai cuscan man man nicamisi. Jesús maton ifo iqui taunitian mato yononi man man nicamisiquin. Mato yonoa cuscan mato tapimani. 
1JN.2.8	Ascafia ahuun tsain tsoan nicayomisima cuscara un mato cunushoni. Noco yonoquin isca huani, —Yorafohuun noicoincahuun, —noco huani. Man ascaicai man chaca huapaoni cuscan afanan man atiroma. Jesús shafacafi ica cuscan marifi ahuunoashu man shafacafi itiro.
1JN.2.9	Ascafia ratoran yoran yoiquin, —Un Jesushuunoashu shafacafi icaran, —ifiatan yora noicasmashu aacai shafacafi icama. Atoncai Diosin tsain nicacoiantaima. 
1JN.2.10	Tsoan yorafohuun noi aafin shafacafi icaquin. Oinsharaicai non pacutiroma. Nanscarifi aquin tsoan shafacafi ishoncai ahua chaca huafafaintiroma. 
1JN.2.11	Ascafia ratoran futsan futsa noicasmaicai aacai shafacafi icama. Chaca huafafaini. Chaca huafafainquicai ahuun nomuran shinantiroma ahuun chaca shatushquin. Ascafia tapiama man fasi funocoian.
1JN.2.12	Uhuun facumishtichin maton chaca Jesushuunshon Upa Diosin man soashona afanan afo shinanshquima. Ascacun un nannori mato cunushoni.
1JN.2.13	Ahuashta oniataima Upa Dios iyopaoni.
1JN.2.13	Anifomishtichin, ahuu cuscaramain Upa Diosiquin man man tapia. Tapishon man icoinra huamisi. Ascan un matori cunushoni.
1JN.2.13	Pushcohuaifoan Satanás mato amapaiyai cuscacai man amisima Jesús tanasharashquin. Ascan un matori cunushoni.
1JN.2.13	Uhuun facufoan marifi nocon Upa Dios ahuu cuscaramainquin man man tapia. Tapishon man icoinra huai. Ascan un matori cunushoni.
1JN.2.14	Anifomishtichin, un cunua cuscan ahua oniataima Upa Dios iyopaoni. Nanmain ahuu cuscaraquin man man tapia. Ascan un nannori mato cunushoni.
1JN.2.14	Pushcohuaifoan, Satanás mato amapaiyai cuscacai man amisima. Jesús tanasharashquin. Ascan Jesushuunoashu man mutsisipacoin. Diospan tsain maton nomuran man man nanua icoinra huafafainshcaquin.
1JN.2.15	Ascatan ahuarafoan Upa Diosimaqui noco imapaiyaifo afo noiyamacahuun. Ahuarafo yora chacafoan aton nomuran shinainfo cuscan afo noiyamacahuun. Afo noiquicai man Dios noicointiroma. 
1JN.2.16	Ahuara chacafo aton ifono yorafo imisi cuscan un mato tapimai. Ahuara chaca fuchipaifain ahuara chaca oinquin mupaimisi icain —Un ahuarayashufin un isharaquin un futsafo finoncoian. Uncai futsafo cuscarama, —icashu cacapaimisi. Ascara chacafocai Upa Diosin noco amapaima. Ascara chacafoan yoshin chacahuunshon noco amapai. 
1JN.2.17	Ascafia ahuara chacafo cuyoi futsui. Ahuara chacafo yorafoan fuchipaiyaifo cuscari nanfori cuyoi futsui. Asca Diosin noco amapaiyai cuscashu nanfo Upa Dios fu ipashquicani.
1JN.2.18	Ascan uhuun yoramishtichin un tsain futsari mato yoi man tapinon. Diosin nantifi maitio nan chaca huamisifo onaintimayoi. Man nocoti chaima. Man man nicamisiri nan nocofunun Cristo noicasmai arifi oshquin. Natianri Cristo noicasmai nococani. Ascacun non tapitiro Upa Diosin nan chaca huamisifo onaintimaitian nocoti chaima. 
1JN.2.19	Nan yorafoan no futan Cristohuunoa nicayofiapaonishaquin noco potafo. Ascaifoan non tapitiro no futan Cristo icoinra huacoinmisima. Noco potafo. Ascaiton non tapitiro afocai no fu Cristo yorama.
1JN.2.20	Ascafia mancai ato cuscarama. Upa Diosin ahuun Yoshin Shara matoqui nichini matofu rafupacunon. Asca ahuunshon man iconcoin tapia. 
1JN.2.21	Mancai icon tapiamama. Ascacucai un mato cunushonima. Ahuara icon iyamarai iconma man Diospan Yoshin Sharahuunshon tapicoian. Man tapiari nan chanimisifoancai noco icon yoitirofoma. 
1JN.2.22	Ratofomain chanimisiquin un mato tapimai. Tsoan isca huai, —Jesuscai Cristoma. Diospan Furunmafinquin, —icafin chanimisiquin. Nanscarafoan Cristo noicasmacani. Upa Dios yafi Furun icoinra huafoma. 
1JN.2.23	Ascatan tsoan isca huai, —Criston Diospan Furunmaran, —icacai Upa Diosin yora itiroma.
1JN.2.24	Ascatan Jesushuunoa man nicaquin tauhuani cuscan cachiquiri huayamacahuun. Shafatifi ahuun tsain maton nomuran nanusharacahuun. Man ascafin Upa Dios yafi Furun fu man rafupacunacaquin. 
1JN.2.25	Noco yoiyotiani cuscan non afu ipasharatiroquin.
1JN.2.26	Futsafoan mato amaquiri tapimapai. Ascan un atohuunoa mato cunushoni man tapinon. 
1JN.2.27	Ascafiaquin Upa Diosin ahuun Yoshin Shara matoqui nichini matofu rafupacunon. Natianri ahuunshon man iconcoin tapia. Nan fusti non yopai noco tapimanon. Afin mato tapima cuscan shafatifi maton nomuran ahuun tsain nanucoincahuun afu rafushquin.
1JN.2.28	Uhuun yoramishtichin, Jesús mato tapima cuscan cachiquiri huayamacahuun. Shafatifi nicacoincahuun yoia cuscan aqui. Ascan Jesús nocoaino man aqui rafipaitiroma. Ascatamarocon ahuun ointaifi ahuara chacafo man huamisi shinanshma man Jesús fu isharatiro. 
1JN.2.29	Dios isharacoinmisi ahuashtacai chaca huamisima. Man man tapia. Tsoa isharamisi nanfin Upa Diosin imapacunacaquin ahuun facu inon. Nanri man tapia.
1JN.3.1	Upa Diosin nocohuun fasi noicoin. Nocohuun shinansharamisi. Ascanshon noco yoiquin isca huatiro, —Manfin uhuun facufoquin, —ishon yoitiro. ¡Aicho! Shinancapon. Iconcoin nonfin Diospan facufoquin. Ascafiashon icoinra huacoinyamashon Upa Dios onanmisifoma. Ascan non Diospan facufofiacun tapiafoma. 
1JN.3.2	Uhuun yoramishtichin icon natian nonfin Diospan facufoquin. Noco chipo imai cuscan tsoan tapiataima. Ascafia Jesús oaiton oin non a cuscaracoin ishquin. Nan man non tapian. 
1JN.3.3	Tapiashu non a cuscara sharacoin ipaitiro. Ascashon nocon chaca non potatiro a cuscara sharacoin iishquin.
1JN.3.4	Tsoan chaca huafafainicai Diosin noco yononi cuscan aima. Noco yonoa cuscan ayamashu chacacoin iqui. 
1JN.3.5	Man man tapia nocon Ifo Jesús noco cuscara nocofunuri ini nocon chaca noco soashoshquin. Atocai chaca huamisima. Apa Diosin yonoa cuscan fustisi huapaoni. 
1JN.3.6	Tsoan afu rafushocai chaca huafafaintiroma. Jesushuunoa tapiama. Ahuunoa onancoiantaima.
1JN.3.7	Uhuun yoramishtichin, futsafoan mato amaquiri yoipaicani nocon Ifo tanatima huaquin. Ato nicayamacahuun. Tsoan isharamisi nocon Ifon cuscara shara itiro. Noco imasharatiro a cuscara isharamisi non inon. 
1JN.3.8	Upa Diosin yora oni huataima yoshin chaca Satanás chaca huayopaoni. Ascan tsoan chaca huafafaini arifi Satanás ahuun yoraquin. Ascacufin Diospan Furun oniquin Satanás ahuun yono cuyoi futsunon.
1JN.3.9	Upa Diosin noco nimapacunaca ahuun facufo non inon. Ascan tsoa ahuun facushocai chaca huafafaintiroma. Non ahuun yora ipaiquicai non chaca huamisi itiroma. 
1JN.3.10	Ascan ratofomain Diospan facufo iyamarai Satanás ahuun yorafoquin non tapitiro. Tsoa Diosin yoia cuscan aimacai ahuun facu itiroma. Tsoan futsafo noiamacai arifi Diospan facu itiroma.
1JN.3.11	Jesús ifoaquin tau huashon man nicamisi isca huaquin, —Noinancahuun, —ica man man nicamisi. 
1JN.3.12	Caín cuscara iyamacahuun. Cainfin Satanás yora iniquin. Chipocu isharamisicun afi ascayamaquin chipocu rutuni.
1JN.3.13+1JN.3.14+1JN.3.15	Non futsafo noishon non tapitiro Upa Diosin noco fiananan huaa non afanan omitsiscapanaca muran catanmarocon non afu ipanon. Tsoan futsafo noiyamashu omitsiscapanacafo fu ipatiroquin. Tsoan futsa noicasmai aafin rutumitsamisi itiroquin. Man man tapia rutumitsamisicai Dios icano nocotiroma. Ascan icoinra huamafoan mato noicasmaino mustairiyamacahuun. 
1JN.3.16	Jesucriston fasi nocohuun noiquin noco nashoni. Afi nocohuunoashu napai noco nashoni. Futsafo noicoin atohuunoashuri non natiro. 
1JN.3.17	Ascatari futsa ahuara yopacoinfiaiton non atohuun ramapaiyamashucai Upa Diosin ato noiai cuscan non ato noiama. 
1JN.3.18	Ascan uhuun yoramishtichin, futsafo noicoincahuun. Non isca huashu, —Un minhuun noiran, —ifiatan yopaifo cuscan non inanyamacai sharama. Non ato shara huacoinshon non ato noicointiro.
1JN.3.19	Ascaquin non tapitiro Jesús iconcoin noco tapima cuscan non ai. Ascan ahuun ointaifi ratutama nocon nomuran unimatiro. 
1JN.3.20	Ascafia nocon nomuran non shinanquin isca huai, —Un ahua chaca huamaran, —non ifiaiton Diosin nocon nomuran nantifi tapicoian. 
1JN.3.21	Ascan uhuun yoramishtichin, nocon nomuran non shinain cuscan non chaca huayamashucai Diosqui rafipaitiroma. Non aqui ranotamarocon non afu isharapai. 
1JN.3.22	Non anori shinainfin Upa Diosin noco yonoai cuscan non aicain. Non ascaino nocoqui Upa Diosin unimatiro. Ascatan non yocai cuscan noco inantiro. 
1JN.3.23	Noco isca huani, —Uhuun Facu Jesucristo icoinra huacahuun. Noinancahuun, —noco huani. 
1JN.3.24	Ascan tsoan Upa Diosin yononi cuscashu afu rafumisi itiro. Upa Diosin ahuun Yoshin Shara nocoqui nichini. Ahuunshon non tapitiro Upa Diosin no fu icacainaiton.
1JN.4.1	Uhuun yoramishtichin, ratoran futsafoan mato yoiquin isca, —Un mato Diospan tsain yoiran, —ifiacaquin atirifoan paramisifo. Ascaiton ato nicashon man Diosin tsain ointiro. Aton tsain ascacoinyamaiton man tapitiro Diospan Yoshin Sharahuunshon mato yoiama. Diosin ato yonoama. 
1JN.4.2	Ascan tsoan yoiquin isca huaquin, —Jesucristo nan Diospan Furun Apa ariashu mai ano oni nocofunucoin ishquin, —ishon mato anori yoiaiton Diospan Yoshin Sharahuunshon mato yoiaiton man tapitiro. 
1JN.4.3	Ascan tsoan mato Jesushuunoa yoipaiyamaiton man tapitiro aacai Upa Diospan yorama. Diosihuunshon mato yoitamarocon Jesús noicasmaifohuunoa mato yoi. Man man nicamisi nan cuscara yorafo manifoti foanfafaincani. Natianri nantifi mai ano icafo ascacani. Yoshin chacapan Jesús noicasmaquin ato yonoa.
1JN.4.4	Mancai ascaranma uhuun yoramishtichin. Manfin Diospan facufoquin. Diospan Yoshin Shara matofu ipanaca. Atofin Satanás finoncoianquin. Ascacun marifi ahuunshon Jesús noicasmafoti man finoncoianquin. Nanfo Satanás ato iquina. Mato amaquiri tapimapaicani. Ascafiainfoan ato tanatamarocon Jesús tsain man nicaquin finacoian. 
1JN.4.5	Nanfoancai icoinra huacanima. Diosin shinain cuscacai shinancanima. Jesús icoinra huamafoan shinainfo cuscan futsafori tapimapaicani. Ascan icoinra huamafoan nannorisi shinanquin ato nicapaicaquin. 
1JN.4.6	Ascashon non tapitiro ratofoanmain Diospan Yoshin Sharahuunshon noco icon yoiyamaraquin yoshin chacahuunshon noco parapaicain. Non tapitiro isca huaquin. Nonfin Diospan yorafoquin. Tsoan noco nicapai afin Diospan yoraquin. Ahuun Yoshin Sharahuunshon noco icon yoi. Ascan tsoan noco nicapaima aacai Diospan yorama. Yoshin chacahuunshon noco parapaitiro.
1JN.4.7	Uhuun yoramishtichin, Upa Dioshuunshon non yorafo noitiro. Ascashu non noinanoncahuun. Tsoa Diospan facuashu afu rafui. Ascanshon futsafo noicointiro. 
1JN.4.8	Upa Diosin noimisiquin. Ascan tsoan Dios noiyamaquin onancoiantaima. 
1JN.4.9	Upa Diosin nocohuun noiquin noco ismani isca huaquin. Ahuun Furun fusti manifoannatihuunshon nichini ahuunoashu non afu nipanon. 
1JN.4.10	Mai ano nichini nocohuunoashu noco nashonon nocon chaca soashoshquin. Nan shinanquin non tapitiro Upa Diosin noco noicoinmisi. Noiaicoin futsacai ascaranma. Noncai futsafo noifiai ascatiroma.
1JN.4.11	Ascan uhuun yora mishtichin, Upa Diosin noco fasi noicoin norifi non noinanoncahuun. 
1JN.4.12	Tsoan Upa Diosin oinyamafiamisishaquin noinanquin non tapitiro no fu ica. Non asca huafafainquin Diosin noco noiai cuscan norifi ahuunshon futsafori non noitiro. 
1JN.4.13	Ahuun Yoshin Shara nocoqui nichini. Ascacun non tapitiro no fu ipanaca. Ascarifiai non afu ipanaca. 
1JN.4.14	Non oinni cuscan non mato yoi. Upa Diosin Furun nichini manifoannati aton numamisi inon. 
1JN.4.15	Ascan tsoan yoiquin isca huai, —Jesusfin Diospan Furunquin, —huafin Upa Diosin afu ipanacaquin. Ascarifiai Upa Dios fu ipatiroquin.
1JN.4.16	Ascan noco noicoiainton non mumisi. Natianri noco noiyaiton non icoinra huatiro. Diosin nantifihuun noimisiquin. Tsoan afu rafushon futsafori noicoinmisi. Ascarifiai Upa Diosin afu rafupacunaca. 
1JN.4.17	Non afu rafuashu noco amapaiyai cuscan non noinancointiro. Ascatan non Upaqui nocoaitian non ranotiroma. Noco yoia cuscain non ratutamarocon non unimatiro. Nantianri Upa Diosin manifoannati ato yoishquin ratofoanmain chaca huayamaraquin nicasharamisiquin. 
1JN.4.18	Noco noiai tapiashucai non ratutiroma. Non noiyamashu, —Upa Diosin ua onaintimairan, —icashu non ratutiro. Tsoan anori shinaincai Diosin noco noiai cuscan aima. Ascafiashu Diosin noco noiai cuscan aquin non ratu potatiro.
1JN.4.19	Non Upa Diosihuun noiataima afincoin nocohuun noitauni. Nocohuun noiaino norifi natian non Upahuuri noicointiro. 
1JN.4.20	Tsoan yoiqui isca huai, —Un Upa Dios noicoinran, —ifiashon futsa noicoianma. Aafin chanimisiquin. Futsa oinfiaquin noiyamashocai Diosiri oinyamaquin noicointiroma. 
1JN.4.21	Upa Diosin noco isca huaqui yononi, —Ua noishon futsafori noicoincahuun, —ishon yoini.
1JN.5.1	—Jesús Diospan Furun. Diosin catonni nocon Numamisi inon, —tsoan icoinra huaiton Upa Diosin ato funa cuscara imatiro ahuun facufo inonfo. Ascan tsoan Upa Dios noiquin ahuun facuri noitiro. 
1JN.5.2	Ascan non Dios noishon noco yonoa cuscan aquin non tapitiro ahuun facufori non noicoin. 
1JN.5.3	Upa Diosin noco yoia cuscan aquin non ahuunshon Dios noicointiro. Noco yonoa cuscacai curushma. Upa Dios noiashu noco yonoa cuscan non unimatiro. 
1JN.5.4	Non Upa Diosin facushoncai ahuara chacafoan noco shinanchacamapaiyai cuscan afoancai noco funomatiroma. Diospan Furun Jesucristo icoinra huashu ahuarafoan noco chaca huamapaiyai cuscan non finontiro. 
1JN.5.5	Ahuara chacafoan noco funomapai Diosin noco imapaiyai cuscan non anonma. Ascafia Jesucristo Diospan Furun non icoinra huashon ahuunshon na chacafo non finontiro chaca huashquima. Nan icoinra huafoansi finontiro.
1JN.5.6	Man non tapia Diospan Furun nocofunu ini. Un oinmisi cuscan un mato yoi man icoinra huacoinnon. Nan Jesús unu muran iquimamuaino Upa Diosin yoini isca huaquin, —Naafin uhuun facuquin, —ishon yoini. Jesús naitianri ahuun imi foaino Apa Diosin noco tapimani nanton ahuun Furumun. Ahuun Yoshin Shara iconmisi arifi nocon nomuran yoimisi Jesús Diospan Furun.
1JN.5.7	Ascan rafu non fustiton nannorisi yoiquin Jesús nocofunu nan Diospan Furuquin. 
1JN.5.8	Jesús unu muran iquimanitian yoifain naitian ahuun imi foni cuscan tapimafain Diospan Yoshin Sharari noco yoimisi. Nannori fosi yoiquin rafu non fusti huani. 
1JN.5.9	Ascan yorafoan noco ahuara yoiaiton icoinra huatan Upa Diosin noco yoiai cuscan mima huaquin non icoinra huacointiro. Acai yora cuscarama. Aafin Dioscoinquin. Ascan ahuun Furunhuunoa noco yoiaiton non icoinra huacointiro. 
1JN.5.10	Tsoan Diospan Furun icoinra huashon Apan Diosin ahuunoa yoini cuscan ahuun nomuran icoinra huatiro. Ascafiaqui ahuun Furunhuunoa yoimisi cuscan tsoan icoinra huayamashon nanton, —Dios chaniran, —ishon yorafo shinanmapai.
1JN.5.11	Isca huaquin Upa Diosin yoini, —Uhuun facuhuunshon un mato nimapacutiroran, —ishon yoini. 
1JN.5.12	Tsoa Furun fu rafuafin nipanacaquin. Ascafia tsoa Furun fu rafuamacai nipatiroma.
1JN.5.13	Jesús Diospan Furun man icoinra huaa. Ascan un mato nanfo cunushoni man nipanaca man tapinon.
1JN.5.14	Non Upa Dios cufiai cuscan arifi asca huapaiquin noco ashontiro. Ascaino ranotama non Upa cufitiro. Noco ashoain cuscan tapicoinshquin. 
1JN.5.15	Noco nicaiton non tapisharatiro ahuara non yoca cuscan noco ashoaiton.
1JN.5.16	Ascan tsoan Jesús icoinra huafiashon chaca huaiton oinquin non Upa cufishotiro chaca shatunon. Ascan Upa Diosin ato numatiro nipanonfo ato imasharatiro. Ascafia futsafoan ipaitsi Jesús ifoancoinna ointsa iyofiashon chipo potacoian. Chaca shinanfafainquin Dios cachiquiri huacoinnafo. Ascarafocai tsoashtan numatiroma nipanon. Naashu omitsispacunacafo muran focani. —Ahuunoa Upa cufishocahuun, —ishoncai un mato anori yoima. 
1JN.5.17	Upa Diosin noco amapaiyai cuscan ayamashu chacacoin itiro. Nan chacafo huaifoan non Upa cufishotiro aton chaca shatunonfo Upa Dios fu ipashquin.
1JN.5.18	Ascan non tapia ratoranfo Upa Diosin ahuun yoracoinshocai chaca huafafaintiroma. Diospan Furunmun ato cushusharatiro nan yoshin chacanun ato achinonma chaca huamashquin. 
1JN.5.19	Man non tapiari non Diospan facufo. Nan icoinra huafoma ahuun facufoma. Manifoannati nan yoshin chaca ato iquina. 
1JN.5.20	Diospan Furun oni Dios iconmisiton noco tapimanon. Ahuunoashu non Upa Dios nan iconmisi fu non ipatiro. Furunri Diosicoin no fu ipanaca. Ascan noco nimapacutiroquin. 
1JN.5.21	Ascano uhuun facufoan, ahuarafo Diosicoinma shinanyamacahuun. Nanti.
1JN.5.21	Juan
2JN.1.1+2JN.1.2	Unquian, Juan, un fari ichapa icoinra huafo un aton cushumisi. Un mato cunu fomai man tapinon. Tsain icon non nicamisi cuscan nocon nomuran non nanupacunaca. Ascan nanno ichananfo Upa Diosin mato catonni urifi matohuun noicoin. Urus fustima. Jesús icoinra huaa futsanfori matohuun noicoin. 
2JN.1.3	Upa Diosin Furun Jesucristo futan iconquin nocohuun noi. Ascan noco cashman shara huafain nocohuun ramapaicain nocon nomuran shinanmashara nocon nomuran non unimacoinon.
2JN.1.4	Upa Diosin noco yononi ahuun tsain iconcoin tanasharanonfo. Atirifi Upan yononi cuscan aiton nicai un fasi unimai. 
2JN.1.5	Uhuun yoramishtichin, na un mato cunushonaicai tsain funama. Man Jesús icoinra huaquin tau huani cuscan man man nicamisi. Nocon Ifoan noco yoimisi cuscan un afanan mato yoi non noinanoncahuun. 
2JN.1.6	Noco yononi cuscan non ahuun noicain non futsafohuunri noicoinnon. Man tau huaquin nicamisi cuscan noco yononi isca huaquin, —Shafatifi non noinanoncahuun, —ishon yoini.
2JN.1.7	Ascan tsain futsari mato yoi. Fuparapaimitsamisi manifoannati pashcanain futsucani, —Jesucristo nan Diospan Furun apa ariashu mai ano oni nocofunucoin ishquin, —ishoncai yoipaicanima. Ascarafoan mato fuparapaimisifo Cristo noicasmafain icafo. 
2JN.1.8	¡Oinfain! Atohuun caoyamacahuun. Man funotiroquin. Upa Dios yonoshofiaqui man atohuun caohuaino mato inanpaiyai cuscan man funotiroquin. Ato nicayamacahuun nantifi Upa mato inanpaiyai cuscan fishcaquin.
2JN.1.9	Tsoan Cristo yoini cuscan atama futsa tanashu acai Diospan yorama. Ascan Cristo yosini cuscan nan fusti tanacoin Apa Diosin yafi Furun fu rafui. 
2JN.1.10	Tsoan Cristo tsain cayacaficoin yosiyamaiton maton pushu muran iquimayamacahuun. Aqui unimayamacahuun. 
2JN.1.11	Maton pushu muran iquishon futsafori amaquiri yosiaino matohuunri nutiroquin.
2JN.1.12	Un mato paratama cunushopaifiain unfincoin matoqui nocopai non yoinonanon. Ascan non natian unimafiai un matoqui nocoaino fasi mimacai non unimanantanantiro.
2JN.1.13	Nan pushu futsano ichananfo Upa Diosin atori catonni ahuun facufo inonfo. Nanfoanri mato yoisharapaicani. Nanti.
2JN.1.13	Juan
3JN.1.1	Uhuun yorashtan Gayon, unquian, Juan, un fari ichapa icoinra huafo un ato cushupaoni. Un mia cunu fomai min tapinon. Un mia noicoin.
3JN.1.2	Uhuun yorashtan un mia Upa Dios cufishona min nomuran shinansharafain min muma shara ipainon. Min isharapainon. 
3JN.1.3	No futan Jesús icoinra huaa futsafo mia anoashu uqui nocoafo. Nocoshon mihuunoa ua yoiafo, —Gayon nocon Ifo tanacoinfafaini. Shafatifi nocon Ifoan tsain icon yoini cuscan nannori imisiran, —ishon mihuunoa ua yoiafo. Nicai uhuun nomuran fasi unimai. 
3JN.1.4	Uhuun facufoan Jesús tanacoiainton nicai un unimacoinni. Ahua futsancai ua unimamaquin ascacai huatiroma.
3JN.1.5	Uhuun yorashtan, un nica min icoinra huaa futsafo oinyamafiamisishaquin min ato cushufafaini. Ato cushuquin min unumisima. 
3JN.1.6	—Gayo noco noisharamisiran, —ishon mihuunoa ichananshon yoiafo. ¡Aicho! Upa Diosin ato shara huapaiyai cuscan mirifi min ato asca huafin sharacai itiroquin. Nan yopaifo cuscan min ato inantiro fosharatanonfo.
3JN.1.7	Nanfo foanscamisifo Jesushuunoa yoifoanfafaincani. A ahuara yopai fiaquicai icoinra huafoma yocanifoma. 
3JN.1.8	Jesús ahuun tsain iconquin yoimisifo. Ascacun non ato futan ashquin.
3JN.1.9	Min icoinra huafo fu ichanan ano un mato cunu fomayamua. Ascafiashon Diótrefes ua nicacasmaquin. Aafi icoinra huafo iquinpai. Fasi cacapaimisi. 
3JN.1.10	Matoqui nocoshon man ichanan muranshon noco chaca huamisi cuscan un mato tapimashquin. Nocohuunoa tsain chacari yoifain chaniri yoifain. Nocon yorafori matoqui nocofiacun ato iquimapaima Diosin tsain mato yoinonfo. Futsafoan ato iquimapaifiaiton atorifi pota. Afanan atofu ichananonfoma.
3JN.1.11	Uhuun yorashtan, Diótrefes chaca huamisi cuscan ahuun caotamarocon ahuara shara fustisi min huapaitiro. Tsoan shara huamisi nan Diospan yora. Ascan tsoan chaca huamisi Diosquiri shinanmisima.
3JN.1.12	—Demetrio nocofunu shararan, —ishon nantifi yorafoan yoiafo. Aafin iconmisiquin. Norifi ahuunoa non yoisharamisi. Man min tapia non icon yoimisi.
3JN.1.13+3JN.1.14	Un mia paratama yoipaifiaquin un afanan mia cunushotamarocon un miqui nocopai non yoinonantananon.
3JN.1.15	Min nomuran unimanon. Nocon yorafoan nunoshon mia yoisharapaicani. Min icanoa uhuun yorafo ua yoishopacuhuun. Nanti.
3JN.1.15	Juan
JUD.1.1	Uhuun yoramishtichin unquian Judas un mato cunu fomai. Unfin Jesucristo ahuun yonomatiquin. Un Santiago ahuun ushto. Nocon Upa Diosin matohuun noiquin mato catonni. Ascan nocon Ifo Jesucristo mato cushufafaini. 
JUD.1.2	Nocon Ifoan matohuun ramapaicain maton nomuran unimamanon. Ascatari matohuun noicoinnon. Mato mima huaquin asca huanon.
JUD.1.3	Uhuun yoramishtichin nocon Ifoan noco nashoni cuscan yafi nantianri noco imapaiyai cuscan non chipo afu ishquiai cuscahuunoari fasi nanfohuunoa mato cunushopaifiai mun nica man tsain futsa yopacoin. Ascacun un mato cunushoni man Jesucristo icoinra huai cuscan man shinanfafainon. Nannori Upa Diosin Furuhuunshon noco tapimani. Furunhuunoa noco tapimani cuscan nan fusti non yopai tanasharashquin. Ascan tsain futsa mato amaquiri yosipaiyaifoan aton tsain nicatamarocon nan mato tapimamisi cuscan nan fusti icoinra huacahuun.
JUD.1.4	Futsafoan mato muran nocoi tau cashon man tapicuma mato fomanfo chaca huamisifiacashon. Ascashu nanfocai Diospan yorama. A furicai imisifoma non chaca huamisi cuscan non yoiaiton Upa Diosin Furunhuunshon noco soashona non afu ipanon. Nan fusti non yopai isharashquin. Ascafia nanfoan fasi amaquiri chacacoin mato tapimapaicani. Isca huaquin mato yoipai, —Man Jesús icoinra huashon man apaiyai cuscan man atiroqui. Maton ahuinma fu icain ainfofori aton funuma fu itirofo. Ascashon ahuara chaca futsafo man huapaiyai cuscan man atiro. Non asca huaitocai Dios noco onaintimaimaran, —ishon fasi amaquiri mato yosipaicani. Nocon Ifo Jesucristo fusti nicacasmacani. Nan cuscarafohuunoa Diospan tsain cunuyoni. Ato onaintimaicoinshquin.
JUD.1.5	Un natian mato cunushoni cuscan man man tapiyofianicun un afanan mato yoi futsai nan chacafohuunoa man tapinon. Nocon Ifoan nantifi nocon shunifo Egipto anoshon caimafianicun atirifiton icoinra huayamaifoan nan icoinra huafomati chipo namaqui cuyoi. 
JUD.1.6	Ointiaquimayamacahuun Diospan oinmati afu nai muran icafori tau cani isharacoinyopaonifo. Ascashu Diosin ato yonoai cuscan acoinyopaonifo. Ascafiashon chipo Diosimaqui ipanifo. Ascacun Upa Diosin ato faquishihuan muran munushushon ato manamayoi. Ascashon chipo nantifi icoinra huafoma onaintimaitian ichanan huashon omitsiscapanacafo muran ato potashquin. 
JUD.1.7	Diospan oinmati a fu nai muran icafoan chaca huapaonifo cuscari Sodoma yafi Gomorra chaimashon nanscara chaca huapaonifo. Nocofunufoan aton ahuinma chotaifoanno. Ainfofoanri aton funumafo chotamapaonifo. Nocofunufori afi ranan chotananpaiyaifoanno ainfon tanatama. Ascacani chacanisi tapipaonifo. Ascacun atohuunshon non tapitiro nan chaca huamisifo omitsiscapanacafo muran focani. Nanhuunoari ointiaquimayamacahuun.
JUD.1.8	Nanscarifiai nan chanimisifoan chaca fustisi huafafaincani. Ascacanashu futsafo fu chaca huatananmisi icain niaifofori nicacasmafain. Diospan nai oinmatifori roamisifo. 
JUD.1.9	Ascashon nai muran icafo Diospan oinmati niaifo patashari ahuun anu Miguel nantocai chaca huaifo cuscan asca huamisima. Ascashu Satanás fu fochishmanantananni Moisés naitian Satanás Miguel nitun huapaini Moisés ahuun caya mai huanonma. Ascafiacai Miguelcai nan Satanás roanima. Roatamarocon yoini isca huaquin, —Nocon Ifoan mia asca huairan, —ishon yoini. 
JUD.1.10	Ascafia nan chanimisifoan ahuarafo tapiyamacun nanfohuunoa atoqui tsain chaca huamisifo. Ascatari afi apaiyai cuscan fusti huafafainmisifo. Yoinaton shinansharatiroma cuscan. Ascacanashu afiri chaca huamuafoquin omitsiscapashcaquin.
JUD.1.11	¡Ai timafin! Fasi omitsiscapashcaquin. Caín chipocu rutuni. Nanfori nanscarafo. Balaam cuscarafori. Nan Balaam pui fusti shinanquin chaca huani. Nanfoanri nansca huamisifo. Coré cuscarari. Nan Coré ahuun niaifo Moisés nicacasmapaoni. Ascacufin Diosin nan namaniquin arifi nicacasmacanashu nai omitsiscapashcaquin.
JUD.1.12	Ascan manfin noinanshu ichananmisiquin nocon Ifohuunoa shinanfain pishcaquin. Nanfori ranotama matofu ichananfiacashon nocon Ifohuunoacai shinancanima. Futsafohuunoaricai shinantama aficairocon shinanmufustiafo, —Non mato yosiquin mato cushusharatiroran, —ifiacaquin tsoa ahua yosisharamisifoma.
JUD.1.12	Nan coin oi maisinincai mai muto muchana huatiroma fanafo foaisharanon. Mai mutoano coin choshtacuashu oi fuaino fanafo foaimasharatiro. Nanscarifiai nanfo coin oi maisi cuscarafo. Nan cushumisi ointsafiacashocai nocon Ifohuunoa tsoacai tapiafoma. Fana ahuun tapofo ya tsucucain tsasiashu fimioma itiro. Man nai rafua cuscara. Nanscarifiai nan chanimisifoancai tsoan Jesús icoinra huamatiroma nipanonfo.
JUD.1.13	Ascashu unuhuan fuchomanhuan cuscarafo ahuara sharacai mainfin ano potatiroma. Fuchoquin facosh cusumun cutsispotiro. Ascashu chipo fuarasiqui futsutiro. Nanscarifiai nan chanimisifoancai ahua shara huashotiroma. Fishi pacui chashapacucahuatan faquish acuncahuatiro. Ascaitocai non afanan oinshtatiroma. Nanscarifiai nan chanimisifoan Dios cachiquiri huacanashu faquishihuan muran focani. Diosin nanscarafo chipo onaintimacoinshquin omitsiscapanonfo.
JUD.1.14	Ascan Adán nan Diosin onihuaquin tau huani. Anoashu siete facu pacuafo. Ascano ahuun unutani ahuun anu Enoc ini. Nan Enoc nan chanimisifohuunoa inonpacoai cuscan yoiquin isca huani, —¡Oincapon! Nocon Ifo oi. Nan afu nai muran icasharafori ichapacoin afu fucani. Tsoancai ato tanan huatiroma. Nantian nantifi yorafo yoipacushquin niyoshon man amisi cuscan. 
JUD.1.15	Nantifi manifoti anoafoan noco Ifoqui fucani. Ratofomain ahuun yorafo afu ipanacafo iyamarai ratofomain icoinra huayamashu omitsiscapanacafo muran focaniquin. Nan afu rafumisifomacai ahuun yorafoma. Ascan nan chaca huafoti ato yoifain niyoano Dios maisi ipaoni cuscan yoifain nantifi nan tsain chaca aqui huamisifori ato yoishquin.
JUD.1.16	Nanfoanri tsain chipumisifo icain futsahuun ahuara chaca nuutapaimisifo. Nan chaca huapaiyai cuscan fusti tanafafainmisi icain afiri yoimusharamisifo. Ascacanashu cacapaimisifo icain futsahuunoa tsain shara yoiamafiaquin futsa cuncun huapaimisifo, “Ua shara huanon,” ato huamapairan, —ishon Enoc huani.
JUD.1.17	Asca huafiaifoan nocon Ifo Jesucristo fu rafumisifoan mato yoinifo cuscan ointaquimayamacahuun. 
JUD.1.18	Ascan mato yoini isca huaquin, —Jesús oti chaima icoinra huamafoan mato cashu mutsama huapaicani. Nanfoan tanatama afi chaca huapaiyaifo cuscan fusti tanafafaincaniran, —ishon yoinifo. 
JUD.1.19	Nan cuscara nocofunufoan mato pashcanan huapaimisifo. Ahuara chacafo fusti fuchipaicaquin. Ascarafo fucai Diospan Yoshin Shara icama.
JUD.1.20	Asca chaca huafiacanashu. Uhuun yoramishtichin man Jesús icoinra huaa cuscan Upa Diosin mato shinanmana. Ascacun ahuunshon finacaiquin tapicahuun man icoinra huahuunoashu nan cuscara shara ishcaquin. Diospan Yoshin Sharahuunshon Upa Dios cuficahuun mato imapaiyai cuscan tapishcaquin. 
JUD.1.21	Jesús tanasharacahuun Upa Diosin mato noicoiain cuscan man mufafaintiro. Nocon Ifo Jesucristo nocohuun ramapaiquin non naafiacun noco nimapacuaino non afu ipanon. Ascacun funaquima manasharacahuun afu ipashcaquin.
JUD.1.22	Futsafoan isca huaquin shinantirofo, —Jesús ua nimapacutiro icon iyamarai iconmaran, —ishon. Nanscarafohuun ramapaicahuun. 
JUD.1.23	Ascan futsafohuunoa un mato yoinon isca huaquin. Ahuara non coapaiyamafiaino chi muran pacuaiton non nushfiriscatiro cononma. Nanscarifi aqui futsan chaca huafafainmisi cuscan shatuataicuma numariscahuun. Ascashon ato yoicahuun aton chaca arifi shatuyamashu chi muran iquinonfoma. Ascan futsafoanri fasi chacacoin huamisifo. Nanscarafohuunri ramapaicahuun. Ascafia oinfain marifi man ato cuscara chaca huamisi iishcaquima. Atohuun ramapaitan nan ahuarashta chaca huaifo cuscan noicasmacoincahuun.
JUD.1.24	Ascan uhuun tsain unutaqui nocon Dioshuunoa un mato yoisharapai. Nanton mato cushusharatiro man chaca huanonma. Unimacoincain ahuun ointaifi mato imasharatiro. Nannoshocai tsoan matohuun ahua chaca nuutatiroma. Ascashu unimacoin man aqui nocoshquin. Nantofin mato nansca shara huashotiroquin. 
JUD.1.25	Nan fusti noco Dios. Nantonrifi nocon Ifo Jesucristohuunshon noco numani. Ascashon nantifi finoncoian tsoa futsacai a cuscarama. Arusu fusti niaifocoincain manifoti iquina. Ascashon ahuamamishti huatiroquin. Ahuashta oni huataima nanscaracoin iyopaoni. Natian ishquiai cuscari. Nansca huapanaca. Nanscasi ipanon. Amen. Nanti.
JUD.1.25	Judas
REV.1.1	Uhuun yoramishtichin natian un mato cunu fomai man tapinon. Unquian Juan un mato cunu fomai. Upa Diosin Jesucristo yonoa samamashta ahuara ahuuscaran huariscashquiai cuscan ahuun yorafo tapimashquin. Ascacun iquisi ua oinmayoa. Jesús ahuun oinmati nan nai muran ica uqui nichian. Upa Diosin ahuun yorafo tapimapaiyai cuscan ua tapimayoa. Ascacun nan ua tapimana cuscan un mato yoi. 
REV.1.2	Upa Diosin Furun Jesucristohuunoa yoia cuscan nan iconcoin. Ascashon nan ua yoia cuscan ua oinmana cuscan huafain nantifi un cunua. 
REV.1.3	Ascafia un cunua cuscan icataima. Inon pacoai cuscan iquisi un mato cunushona. Un cunua cuscan futsafo yoi arifi unimaino nan nicaifori icoinra huafain nanfori unimashcani. Un mato cunushonai cuscan samamashta iishquin.
REV.1.4+REV.1.5	Ascan Asia mai ano man icati pushurasi siete nan Jesús icoinra huafo ichananmisifo un mato cunu fomai cuscan nicasharacahuun. Nocon Upa Diosin niyopaonishaquin natianrifi nicain nipanaca. Ahuun Yoshin Sharari afu ipamisi. Nan Upa Diosin yafi ahuun Yoshin Sharapan non Furun Jesucriston matohuun ramapaiyaino maton nomuran mato shinansharamapainonfo. Ahuaton maton nomuran fucash huanonma. Nocon Ifo Jesucriston Diospan tsain noco yoimisi cuscan non icoinra huatiro. Nan Diospan Facucoinfiacun rutunifo. Rutushon mai huafiafo Apa Diosin funimani afu ipashquin. Tsoa futsacai ascayomisima. Ascan Apafu ishon nantifi niaifofo maifoti anoafo ato iquishquin. Nanton noco noicoin. Ascashu ahuun imi focain noco nashoni ahuara chaca afanan nocon ifo inonma.
REV.1.6	Ascacun ahuara chaca nocon ifo itamarocon ahuunoashu Apa Diosin ahuun yorafo man non ica. Ascashon noco yonomapaiyai cuscan non anon. Ascan non ahuun yorashon futsafori non Upa Dios cufishotiro. Nanscarafo nocon Ifo Jesucriston man noco ima. Ascacun nantifi yorafoan ahuunshon isca huaquin yoipacupainonfo, —¡Aicho! Tsoa futsacai Jesús cuscara sharama. Arus fusti nocon Ifo ipanaca. Arus fustiri nantifi yorafo ato iquipacunaca, —ishon yoipacupainonfo. ¡Amen!
REV.1.7	“Shinancapon. Nocon Ifo Jesús cooin camaqui afanan oaiton
REV.1.7	nantifi yorafo niafo futan namisifoanri oinshquicani.
REV.1.7	Nan mastamisifoanri oinshquin.
REV.1.7	Ascashu nocoaiton nantifi manifotifain ratucaquin
REV.1.7	yoishcani isca huaquin,
REV.1.7	‘¡Ohuashta! Diospan Furun Jesús non chaca huamisishaquin non aqui ratucoinran,’ ishon yoishquicani.
REV.1.7	Nanscafin aashquiquin. ¡Amen!”
REV.1.8	Jesús yoiquin isca huani, —Unfin ahuara oniataima iyopaoniquin. Urifi un ipamisi. Ahuutiamain nocon mai cuyoicai urus fusti un ato yoitiro. Unfin ahuamamishti huatiroquin. Un niyopaoni cuscan un ipanacaran, —ishon nocon Ifoan yoini.
REV.1.9	Unquian Juan un matofu Jesús ahuun yora. Ascacun man uhuun yorafo. Nantifi non icoinra huafo noco iquinashu no fu rafupacunaca. Man Jesushuunoashu omitsiscafiaquin man tunumisi. Man mumisi cuscan urifi un mumisiquin. Un Diosin tsain yoifain Jesushuunoari ato yoimisi. Ascacun aton niaifofoan ranushumuafo yonoa ua achicashon ua mai futsan ahuun anu Patmos ano ua nichinifo. Nan mai unu toomanhuan ano. 
REV.1.10	Nanno domingo futsaino Diosin Yoshin Sharapan ua iquifain nan tapimapaiyai cuscan ua tapimashquin. Ascashon ahuara namapan cuscarahuunshon man ua ismacoian. Ascaiton ucachiorinoa tsain achacoin un nicariscatana. Nan manuti nicatsa un nica.
REV.1.11	Ascashon ua isca huaquin yoia, —Min oiain cuscacoin futsafo cunushohuun. Nan cunu Jesús icoinra huafo ichananmisifoti ato fomahuu. Nan ichananmisifo Efeso anoafo fomafain Esmirna anoafo fomafain Pérgamo anoafo fomafain Tiatira anoafo fomafain Sardis anoafo fomafain Filadelfia anoafo fomafain Laodicea anoafori min oiain cuscacoin cunushon ato fomahuu, —ishon ua yoia.
REV.1.12	Tsoamain ufu tsainquicai nicatan ifiacucahua oinpaiquin un oian lamparina cuscara otati siete oro ointsa un oian. 
REV.1.13	Nan otafo nushmancayan nocofunu ointsa nanno nia. Ahuun sahuuti ofan ofaicai sahuufain ahuun nanushumuti putacoin ahuun shochi ano nuua oshin oro ointsa faca facaitsa sahuua. 
REV.1.14	Ahuun foo oshopacoin yoa rama furoa ointsa. Ahuun furorifi chi shahuacai ointsa. Ascan faquishfiano chi uruaino non oinsharatiro. Nanscarifiai yorafoan fomanpaiquin ahuara onupaifiaiton Jesús onantiro. 
REV.1.15	Ahuun taurifi cuno faca facaitsan ointsa. Ahuun oi uhuapacoin shushan tuporo iqui nicatsa. 
REV.1.16	Ahuun mucu mumihuuri fishi ointsa siete tsoma. Ahuun ashfan muranri nopu ocuma rafu cunocoin asuonmua ointsa. Ahuun fusorifi fari chashaquin finai ointsa. Nanscara nan nocofunu un oian.
REV.1.17	Nan ointani un ananman pacua nan naa shinantsai. Ascaiton ahuun mucu mumihuurishon manmainyanan ua yoiquin isca huaa, —Ratuyamahuu. Ahuara oniataima un iyopaoni. Nanscarifiai un ipanaca. Uncai unupacunacama. 
REV.1.18	Unfi ipamisiquin. Mun nafianishaquin un afanan funini. Ascashu un nipanaca. Yorafo naitian urus fusti un ato numatiro. Un shafi cuscara aya. Un fupotiro omitsiscapanacafo muran fotamarocon Upa Dios icari fononfo. Ascafia ascayamaifoan un fuputiro omitsiscapanacafo muran fononfo. Unfin nipanacaquin.
REV.1.19	Ascacufin rama min oiain cuscan huafain chiporifi un mia oinmashquiain cuscan cunuhuu. 
REV.1.20	Ascashon natian min oian cuscan un mia yoi min tapinon. Nan fishi siete non nan lamparina siete oro ointsa nanfohuunoa un mia tapimanon. Nan fishifo un tsoma nanfofin nan ichananfo Diosin tsain ato tapimamisi cuscarafoquin. Ascan nan lamparinafo oro ointsafo nanfofin ichananti pushu ano Jesús icoinra huafo cuscarafoquin, —ishon Jesús ua yoia. Nan siete ichananti pushu anoa icoinra huafo ato tsain shara fomani.
REV.2.1	Ascatan Jesús ua yoiqui isca huaquin,
REV.2.1	—Ua icoinra huafo Efeso anoa aton Diosin tsain yoimisi un yoipaiyai cuscan ua cunushoquin isca huai. “Unquian maton Ifo Jesús un nantifi Uhuun Upa Diosin tsain yoimisifo un atofu icacaimisi ato cushusharashquin. Ascacun un mato yoipaiyai cuscan ua nicasharacahuun. 
REV.2.2	Man imisi cuscan mun tapia. Man manfin uhuunoashu fasi yonosharamisiquin. Ahuara ahuuscarafiaino man tunucoinmisi. Yora chaca huamisifo fu man rafucasmamisi. Ascan ratoran futsan yoimisi isca huaquin, ‘Cristo ua nichian. Ascacun un mato yosinon,’ ishon mato yoiaifoan. Man yoimisi isca huaquin, ‘Non tapinon. Aton tsain non nicayonon iconmainquin,’ man huamisi. Ascashon ato nicacaquin man ato onanmisi uhuun tsain mato yositama aafin chaniaifoan.
REV.2.3	“Ascan uhuunoashu omitsiscafiaquin man tunucoinmisi. Mancai ua tanaquin unupaimisima. 
REV.2.4	Man asca sharafiamisi un tsain futsan mato yoisharapai. Man fasi ua noiquin tauhuani cuscacai natian man ua noiquin asca huaima. Man mutoi futsui.
REV.2.5	“Man ua noiquin tau huani cuscan shinancahuun. Nanscacoin huaquin ua noicahuun. Man noinain tauni cuscan afanan noinancoincahuun. Chii tsoan tanama samamashta nocatiro. Nanscarifiai marifi man chi nocacuana cuscara. Ascashon man ua tanasharayamaiton oinquin tsoan afanan mato tanaima. Ascashu man ichanainno afanan tsoa matofu ichanainma. Man chaca huai cuscan shatupaiyamafain uquiri man nasopaiyamaino un matoqui oshon un mato shatumatiro. Man afanan uhuun tsainyoimisi inonma. Man ascaitocai tsoan afanan matohuunshon ua tanapaishquima. 
REV.2.6	Asca huafiaquin ahuara futsan man shara huamisi. Nan Nicolaítafoan amaquiri yosiaifoan atirifiton mato muranshon tanafo nanfoan chaca huamisi cuscan un noicasma. Un nan chaca noicasma cuscan marifi man noicasmai.
REV.2.7	“Ascacun man pafiquiyaquin Diosin Yoshin Sharapan nan icoinra huafo ato yoiai cuscan nicasharacahuun. Ascan Satanás mato chaca huamapaimisi. Ascafia tsoan uhuun curushhuunshon Satanás yafi ahuara chacafori finoncoian naantofin ua cachiquiri huatamarocon ua tanasharacoianquin. Naanfin Upa Dios icano un iquimashquiquin ufu ipasharanon,” —ishon Jesús nan icoinra huafo Efeso anoafo yoia.
REV.2.8	Ascatan afanan Jesús ua yoiqui isca huaa,
REV.2.8	—Ua icoinra huafo Esmirna anoa aton Diosin tsain yoimisi un yoipaiyai cuscan ua cunushoquin isca huai. “Unquian, un maton Ifo Jesús, un mato yoisharapai man tapinon. Ahuara oniataima un iyopaoni. Urifi ipanaca. Uncai unupacunacama. Mun nafiacun Upa Diosin ua funimani. Ascashucai un afanan napanacama. Unrocon nipanaca. Ascacun un mato yoiqui isca huai.
REV.2.9	“Man omitsiscai cuscan mun tapia. Mun tapiari man ahuuoma. Man ahuuomafia un matofu icano man ua cuscara shara itiro. Ascacun un maton nomuran fupuashotiro man unimanon. Uricai mato potapacunacama. Ascano uhuun Upa Diosin ica ari nantifi un aya cuscan nanfori matona iishquin. Ascacufin man ahuuomafo ointsafia manfin ichapayaquin. Ascafia mun tapia futsafo Judio cainfianishaquin ua icoinra huafoma. Ascacufin nanfocai Diospan yorafoma. Ascashon matohuunoa tsain chaca yoimisifo. ‘Norifi non Diosin tanamisiran,’ ishon yoifiafocai iconma. Ascashu nanfoan Satanás tanacanashu ahuun yoracoinfo ica.
REV.2.10	“Ascano inon pacoai cuscan un mato yoiyonon. Satanás atirifi mato cunu muran iquimashquin manmain ua cachiquiri huamainquin tapipai. Ascacun ahuutiaran man omitsiscashquiain cuscan ratuyamacahuun. Ua cachiquiri huatamarocon isca huaquin shinancahuun, ‘Ua rutufiaifoannocai un ratuima. Ua chaca huafiainfoanri un tunucointiro. Uncai uhuun Ifo potapacunacama. Ascacun uhuun Ifo un tanaqui finacoinfafaini,’ ascashu man naiton un mato nimapacunaca man ufu ipanon.
REV.2.11	“Ascacun man pafiquiyaquin Diosin Yoshin Sharapan nan icoinra huafo ato yoiai cuscan nicasharacahuun. Ascan tsoan omitsiscafiaquin ua cachiquiri huayamai nantofin Satanás uhuunshon finoncoianquin. Ascatan naashucai omitsiscapanacafo muran canacamaran,” —ishon Jesús nan icoinra huafo Esmirna anoafo yoia.
REV.2.12	Ascatan afanan Jesús ua yoiqui isca huaa,
REV.2.12	—Ua icoinra huafo Pérgamo anoa aton Diosin tsain yoimisi un yoipaiyai cuscan ua cunushoquin isca huai, “Unquian un maton Ifo Jesús, un mato yoisharapai man tapinon. Uhuun tsain nan nopu ocuma rafu cunocoin cuscara. Ascashon uhuun tsainmansi uhuun yorafo cushusharafain nan ua noicasmamisifo un ato onaintimatiro. 
REV.2.13	Mun tapia man pushurasi Pérgamo ano ica. Nannoshori Satanás yorafo iquimisi. Ascafiaino rafitama man ua tanasharamisi. ‘Jesús uhuun Iforan,’ man ato huamisi. Nannori ua tanamisi futsan ahuun anu Antipas nanton uhuunoa ato yoifafainmisi. Ascacun nan man rutuafo. Nanscara man tapifiashocai man ua potama. Manricai ratuima. Ascashon maton nomuran man shinanquin isca huaa, ‘Noco rutufiaifoannocai nocon Ifo Jesús non icoinra huaquin shatuimaran,’ ishon man shinanmisi.
REV.2.14+REV.2.15	“Nanscara shara. Ascafia ahuara fustirasi man chaca huamisi cuscan un mato yoi man afanan asca huanonma. Shinancapon. Ahuuscashomain Israelifo non chaca huamatiroquin ishon niaifo Balac nan nocofunu Balaam yocani. Ascaiton Balaam nan yosini. Ascacun nan Balac Israelifo chaca huamani aton ahuinma chotamafain ainfofori aton funumafoya ato imani. Ascashon nan ua icoinra huamafoan ahuara futsafo rami huacashon nocon Diosiran ishon tushu inanmisifo. Nan tushu Israelifo atofu ichanancashon nan piinifo. Nanscarifiaquin matofu ichananmisi atirifi nan Balaam chaca yosini cuscan nanfoanri natian nansca huacani.
REV.2.16	“Ascacun nan Balaam ato chaca huamani cuscan marifi afanan ascayamacahuun. Ascan ratoranfoan chaca shatuyamacaiyaino un atoqui samamashta nocoriscashquin. Ascashon uhuun tsainmansi un ato onaintimashqui. Uhuun tsain nan nopu cunocoin cuscara.
REV.2.17	“Ascacun man pafiquiyaquin Diosin Yoshin Sharapan nan icoinra huafo ato yoiai cuscan nicasharacahuun. Ascafia Satanás mato chaca huamapai. Tsoan ua cachiquiri huatama uhuunshon Satanás finoncoian nantonfin ua tanasharacoianquin. Ascacun un cushusharashquin. Un Israelifoan aton shunifo fariña cuscara fata shara nai muranshon shafatifi un ato niriashopaoni. Nan anuquin manánran huapaonifo. Ascan tsoancai tapipaonima ahuuscashomain un ato niriashoicain. Nanscarifi aqui un nan manán futsa cuscara un ato inanshquin nancai tsoan ointiroma. Nanfohuunshon un ato shara huapanaca. Ascatari tsoan chaca huatama ua tanafafainnaiton un ato toquiri osho sharashtacoin inanshquin. Tsoa futsacai nan anu onantiroma. Ascan nan toquiri fiafin ufu ipasharatiroquin,” —ishon Jesús nan icoinra huafo Pérgamo anoafo yoia.
REV.2.18	Ascatan afanan Jesús ua yoiqui isca huaa,
REV.2.18	—Ua icoinra huafo Tiatira anoa aton Diosin tsain yoimisi un yoipaiyai cuscan ua cunushoquin isca huai. “Unquian, un maton Ifo Jesús, un mato yoisharapai man tapinon. Uhuun furo chii shahuacai cuscara. Ascacun un mato onancoian. Uhuun tau nan cuno faca facaitsan cuscara. Ascacun un mato yoiquin isca huai. 
REV.2.19	Mun tapifain mun onancoian man shara huamisi cuscan. Ascashu man noinancoian. Ua icoinra huafain man ua tanacoinmisi. Uhuunshori futsafo man shara huamisi. Ascatan omitsiscafiaquiri uhuunshon man tunucoinmisi. Ascacufin man ua icoinra huaquin tau huanitian man futsafo shara huamisi. Ascafia natiancaifin mima huaquin man ato shara huafafainiquin.
REV.2.20	“Ascashon man ato shara huamisi. Ascafia ahuara futsan man chaca huamisi cuscan un mato yoi man afanan asca huanonma. Nan ainfon Jezabel ipaoni cuscara matofu ichananmisiton yoimisi isca huaquin, ‘Unfi Diosin tsain mato yoitiroquin,’ ishon mato yoifiamisi nantocai uhuun tsaincoin yoimisima. Aafin chanimisi. Ascashu nan ainfo fasi chacacoin. Mato amaquiri yosimisi. Ascafiaitocai ahuun tsain man shatumamisima. Ascashon ua yonoshomisifo paramisi aton ahuinma chotanonfo. Nanscarifi huaquin ainfofo aton funuma chotamamisi. Ascashon mato yoimisi isca huaquin, ‘Ahuara futsa non rami huanon nocon dios inon. Nan non tushu inanon. Ascano marifi man atofu ichananshon nan tushu man pitiroran,’ ishon nan ainfoan mato chaca yoimisi.
REV.2.21	“Asacafia nan ainfoan chaca huamisi cuscan un yoifafainmisi uamain icoinra huashon ahuun chaca shatuicai. Ascafiacai ahuun chaca shatupaimisima. 
REV.2.22	Ascacufin un isininmaquin finacoinquin racashu omitsiscanon. Ascano ratoran futsafo a cuscara furomacoinshon aton chaca shatuyamaifoan nanforifi un ato onaintimaquin finacoin omitsiscanonfo.
REV.2.23	“Ascano ahuun tanamisifori un namaquin cuyoshquin. Un asca huaiton nantifi ua icoinra huafo maifoti anoafoan tapitirofo un nantifi yorafo onancoian. Ascashon aton nomuran shinainfo cuscan un onancoian. Tsoancai ahuashta ua fomantiroma. Ufimain un nantifi onancoincun. Ascacufin nan shara huamisi urifi un ato shara huashquin. Ascan ratoran futsan chaca huamisi nanrifi un onaintimashqui.
REV.2.24	“Uhuun yoramishti Tiatira anoafoan mancai atirifiton nan ainfoan mato chaca yosipaiyai cuscan man tanamisima. Ascan nan ainfoan ahuun nomuran Satanás shinanchacamanai cuscan ahuun tanamisifo fustisi ato tapimamisi. Ascafia mancai anori tapipaimisima. Ascacun un mato yoisharapai. Ahuara futsacai un mato yonoima. 
REV.2.25	Ascacun uhuunshon man tapimisi cuscan nanfohuun ointiaquimayamacahuun. Un mato ihuiyoaitian nanfo cachiquiri huapaiyamacahuun.
REV.2.26	“Tsoan Satanás finoncoinfain nan ainfoan chaca yosiai cuscan tanatama nan naitian uhuun tsain tanasharacoianshu unfu ipashquin. Ascan naanfin niaifo patashari itiroquin. Nan maifoti anoafo ato iquishquin 
REV.2.27	Ascano Upa Diosin tsain uhuunoa cununi isca huaquin, ‘Cristo maifoti anoafo ato iquina. Ascan tsoan ahuun tsain shara nicacasmaiton ato onaintimashquin. Mai cuti curushcain non potaino moshi futsutiro. Noncai afanan ahuuscashon shara huatiroma. Nanscarifi aquin nan yoitimamisifo ato onaintimanaitiancai tsoashta ato numatiroma naanonfoma,’ ishon uhuunoa cununi. Upa Diosin ua yononi cuscan nanscarifi huaquin un mato yonoi maifoti anoafoan aton niaifo man inon. Ascashon man ato yoiai cuscacoin anonfo. 
REV.2.28	Shafaino ishtumanhuan fustiton chashaiton nantififain ointirofo. Nanscarifiai un afanan oaiton nantififain ua oinshcani. Ascano nantianrifi un ato yonoshquin afanan tsoashta chaca huatama uacairocon tanasharanonfo. Ascashu ufu isharapacunacafo. 
REV.2.29	Ascacun man pafiquiyaquin Diosin Yoshin Sharapan nan icoinra huafo ato yoiai cuscan nicasharacahuun,” —ishon Jesús nan icoinra huafo Tiatira anoafo yoia.
REV.3.1	Ascatan afanan Jesús ua yoiqui isca huaa,
REV.3.1	—Ua icoinra huafo Sardis anoa aton Diosin tsain yoimisi un yoipaiyai cuscan ua cunushoquin isca huai. “Unquian, un maton Ifo Jesús, un mato yoisharapai man tapinon. Diosin Yoshin Shara ufu rafumisi. Ascacun nan Diosin tsain yoimisifo un iquimisi. Ascacun un mato yoi isca huaquin. Man amisi cuscan mun tapicoian. Yorafoan matohuunoa yoimisifo isca huaquin, ‘Nan Sardis anoafoan Jesús icoinra huafain isharacoinmisiforan,’ ishon matohuunoa yoimisifo. Man isharamisifo ointsacun. Ascafia mancai matohuunoa yoiaifo cuscan man amisima. Mancai ua tanacoianma.
REV.3.2	“Ascashu man uqui ointi mutoa. Afanan ascayamacahuun. Man shinanyopaoni cuscan nannori afanan shinancahuun. Ascafia mun tapia Upa Diosin mato imapaiyai cuscan man ascacoiantaima. Ascashon un mato yonoa cuscan afiaquin atirifi man ascacoianma. Ascacun maton nomuran afanan shinansharacahuun man uhuunoa tapimisi cuscan nantifi funononma.
REV.3.3	“Ascacufin man uhuun tsain icoinra huafain man nicapaoni cuscan afanan nannori shinancahuun. Man chaca huaa cuscan afanan asca huatama uarocon tanasharacahuun. Ascan afanan man uqui nasoyamacaiyaino un matoqui samamashta nocoriscatiro mato onaintimashqui. Pushu muran icafoan tapitirofoma ahuutianmain yomutso aton pushu muran iquiriscatiroquin. Nanscarifiai mancai tapiama ahuutiaran un matoqui nocoriscatashquin mato onaintimashqui.
REV.3.4	“Ascafia matofu ichananmisifo fustirasi Sardis anoafoan chaca huamisifoma. Nocon sahuuti choshtacoincun non pucatiro futsa funa shara sahuushquin. Nanscarifiai atirifi man chaca shinanpaoni cuscan man potacoinshon uhuunoa fusti man shinanfafainaino un matoqui nocoaitian sahuuti oshopa sharashtacoin un mato inanshquin man ufu ipanon. Ascan isharamisishaquin man unfu ipanaca ua cuscara shara iishcaquin.
REV.3.5	“Ratoran futsafori maton cuscara uhuun tsain cachiquiri huatama ua tanasharafain uhuunshon Satanás finoncoincun nanfofin unfu isharapacunacafo. Ascashu ua cuscara shara iishcani. Nanforifi un ato sahuuti oshopa sharashtacoin inanshquin ufu ipanonfo. Ascan Uhuun Upa Diosin nan ua icoinra huafoti aton anufo man libro muran cunua nantififain tapinonfo ufu ipashquiaifo. Ascan nanfo fusti afu nipatirofo. Asacashocai un aton anu soapacunacama. Uhuun Upa Diosin futan ahuun oinmati afu nai muran icafoan ointaifi un ato yoishquin isca huaquin, ‘Nafofin uhuun yoracoinfoquin,’ ishon un ato yoishquin. 
REV.3.6	Ascacun man pafiquiyaquin Diosin Yoshin Sharapan nan icoinra huafo ato yoiai cuscan nicasharacahuun,” —ishon Jesús nan icoinra huafo Sardis anoafo yoia.
REV.3.7	Ascatan afanan Jesús ua yoiqui isca huaa,
REV.3.7	—Ua icoinra huafo Filadelfia anoa aton Diosin tsain yoimisi un yoipaiyai cuscan ua cunushoquin isca huai. “Unquian un maton Ifo Jesús, un mato yoisharapai man tapinon. Unfin ishara fustimisiquin. Uhuun tsainrifi iconcoin. Pushu ifo shafiya arus fusti pushu fuputiro yorafo iquimai iyamarai fupotiro futsafo iquinonfoma. Nanscarifiai maton niaifo David shafi cuscara ipaoni. Tsoa ahuun mai ano imapai iyamarai ato nitun huapaoni iquinonma. Nanscarifiai unfi David funaquin. Urus fusti un yoitiro upa Dios icano tsoa iquitiro iyamaraimain iquitiroma. Ascacun un mia yoi isca huaquin. 
REV.3.8	Man amisi cuscan mun tapicoian. Un mato yonoa cuscan man futsafo uhuunoa yoimisi. Ascacucai un mato yonoa cuscan tsoan mato shatumatiroma. Man ascaiton futsafoan matohuunoa yoiafo nafocai ahuamaran mato huafiaifoanno mancai uhuun tsain cachiquiri huamisima. Ua cachiquiri huatamarocon Jesús nocon Iforan man huamisi.
REV.3.9	“Futsafo arifi Judio cainfianishaquicai ua icoinra huafoma. Ascan nanfocai Diospan yorama. Nanfo chanimisifo. Ascacun un ato yonoshquin mato fuoshopacufoan yoinonfo isca huaquin, ‘Icon. Diospan Furun matohuun noicoin,’ ishon matohuunoa yoishcani. 
REV.3.10	Ascano omitsiscafiai un mato yonoa cuscan funaquima man tunucoinmisi. Uhuun tsain nicafain ua tanasharashori man ua cachiquiri huamisima. Ascacun chipo nantifi yorafo manifoti anoashu fasi omitsiscaifotian ratofomain Diospan ahuun yoracoinfoquin tapishcani. Ascashu nantifi icoinra huamafo omitsiscaitian un mato cushusharashquin nanfo omitsiscai cuscan man omitsiscanonma.
REV.3.11	“Ascacun un samamashta oshquin. Ascan man ua icoinra huaa cuscan potayamacahuun. Ascatamarocon Upa Dios tanasharacahuun mato inansharapaiyai cuscan futsan finonma. 
REV.3.12	Tsoan omitsiscafiaquin uhuun tsain cachiquiri huatama tunucoinfain ua tanasharacoinshon nantonfin Satanás finoncoianquin. Ascashufin uhuun Upa Dios icano un ato imapacusharashquin. Nannoashu raqui canacafoma.
REV.3.12	“Ascacun un nantifi tapimashquin nanfo Uhuun Upa Diosin ahuun yorafocun. Ascashon un ato yoiquin isca huashquin, ‘Nan nuno uhuun Upa icano man no fu ipanacaran,’ un ato huashquin. Diospan yorafo Jerusalén ano ipaonifo. Asca natianrifi Upa Diosin icano ahuun anu Jerusalén funa. Chipo nan Jerusalén funa Upa Diosin icariashu nocoqui fotoshquin. Ascan tsoan ua cachiquiri huamisima nanno ipanaca. Ascashon uhuun anu futsa tsoan nicayomisima nanrifi nan un ato anu tuqui huashoshquin. Ascashu un isharapacunaca cuscan arifi ufu isharapacunacafo.
REV.3.13	“Ascacun man pafiquiyaquin Diosin Yoshin Sharapan nan icoinra huafo ato yoiai cuscan nicasharacahuun,” —ishon Jesús nan icoinra huafo Filadelfia anoafo yoia.
REV.3.14	Ascatan afanan Jesús ua yoiqui isca huaa,
REV.3.14	—Ua icoinra huafo Laodicea anoa aton Diosin tsain yoimisi un yoipaiyai cuscan ua cunushoquin isca huai. “Unquian, un maton Ifo Jesús, un mato yoisharapai man tapinon. Upa Diosin ua amapaiyai cuscan fustisi huamisishaquin uhuun tsain un mato yoinon. Urifi nan icon fustisi un yoimisi. Ascan Upa Diosin nantifi onihuanifoti aton niaifofin unquin. Ascacun un mato yoiquin isca huai.
REV.3.15+REV.3.16	“Man amisi cuscan mun tapia. Ua cachiquiri huacoinyamafiashon un mato amapaiyai cuscacai man fuchipaicoianma. Ascashu ichananfiaicai ichananpaitocanan man ichananma. Man fasi mutoi futsua. Ascaracai sharama. Ahuara matsisharacoin niscaquin non unimacai ayatiro. Ahuara shana shara matsinaqui non unimacai ayatiro. Ascafia ahuara catsacai non unimacain ayatiroma. Catsa muquin non michotiro. Nanscarifiai atirifi yorafo nan ahuara shana cuscarafo. Ua tanasharacoianfo. Ascan atirifi ahuara matsi cuscarafo. Uhuun tsain tapisharataicanima. Ascacun un atohuun ramapaicoin. Ascafia mancai shana yafi matsi cuscarama. Ascara itama manfin nan ahuara catsa cuscaraquin. Man uqui mutocoian. Ahuara catsa muuquin non michotiro cuscan urifi un mato nansca huai. Ascashon un mato potashquin.
REV.3.17	“Ascan man yoimisi isca huaquin, ‘Diosin ua tapimapaiyai cuscan nantifi mun tapia. Uncai ahua futsa yopaimaran,’ ishon man anori shinanfiai mancai tapiama man chacafo huamisi. Ascacun un mato yoi. Timafin. Ua yopafiai man fasi cacapaimisi. Diosin Yoshin Sharapan mato imapaiyai cuscacai man tapiama. Manfin ahuuoma cuscarafoquin. Man imisi cuscari mun tapia. Ascan uncai ascara fuchipaima. Ascafia un matohuunoa shinain cuscacai man tapiama. Manfin nan fusho cuscarafoquin. Fushocai ahuara ointiroma. Nanscarifiai man chaca huai cuscacai man tapiama. Ascashu man yora chitoria cuscarafofiashocai man tapiama. Nanscarifiai ua yopafiaquicai man tapiama.
REV.3.18	“Ascacun un mato yoisharapai man chaca huamisi cuscan huafain afanan chaca huaquima. Ua yocacahuun un mato tapimanon ahuuscashumain man ua cuscara shara itiroquin. Ascafia man chitoria cuscara. Ascacun un mato sahuuti sahuumasharai man afanan rafinonma. Nanscarifiaquin man chaca huamisi cuscan un shafacafi oincoian. Ascacun uhuunoashu fusti man maton nomuran fiananan huatiro ua cuscara shara iishquin. Man fusho cuscaracoinrifi imisi. Ascacun ua yocacahuun un mato cayahuamafain uhuun tsain mato tapimasharanon. Ascan oinsharafain ua tanasharashcaquin.
REV.3.19	“Ascan un mato noiyamaquicai anori un mato yoicuanama. Ascafia nan un noicoiainfo fusti un ato onaintimashqui chaca shatunonfo. Ascashon nanfori un ato yoisharapai ua tanasharanonfo. Ascacun man chaca shinanmisi cuscan afanan anori shinanyamacahuun. Natian uhuun tsain nicacoincahuun un mato yoiai cuscacoin ashcaquin. 
REV.3.20	Shinancapon uhuun yoramishtichin. Un matofu rafupaicoin un matoqui nocoa. Yora pushu muran iquipaiquin iquisi pushu ifo cunatiro iquimanon. Nanscarifiai un matoqui nocoa mato yoiquin isca huashquin, ‘Un mifu rafupairan,’ ishon un mato yoipacumisi. Ascano tsoan ahuun nomuranshon ua nicaquin ua yoiquin isca huai, ‘Ifon, uqui ohuu. Un mia fuchipaifain un mia yopacoinran,’ ishon yoiaino un afu rafui. Arifi ufu rafuaino.
REV.3.21	“Ascano tsoan chaca huamisi cuscan shatufain ua tanasharacoian naanfin uhuun Upa Diosin icari ufu ipasharatiroquin. Ascafia un niaifocoin icaino nanfin niaifo patashari itiroquin. Unfin Satanás yafi yoshin chacafo finoncoianquin. Uhuun Upa Dios icariashu uhuun Upa fu un niaifocoin ica. Nanscarifiai tsoan ahuun chaca cachiquiri huafain ua tanasharacoianshu un icanoashu arifi ufu niaifo ipatiroquin. 
REV.3.22	Ascacun man pafiquiyaquin Diosin Yoshin Sharapan nan icoinra huafo ato yoiai cuscan nicasharacahuun,” —ishon Jesús nan icoinra huafo Laodicea anoafo yoia.
REV.4.1	Ascashon nannori ua yoifain Diosin Yoshin Sharapan ahuara futsa ua oinmanaino nan namapan oian un huaa. Ascashon un oian Upa Diosin icaria caincaiti nan un oinyaino nan oi un nicaquin tau huaa nanrifi un afanan nica. Nan manuti nicatsa achacoin. Ascano ua yoiquin isca huaa, —Nuri uqui ohuu. Ahuarafo chipo ahuuscara aashquiai cuscan un mia oinmayoiran, —ishon ua yoia. 
REV.4.2	Ua yoitapaiyaino samamashta Diosin Yoshin Sharapan ua shinanmatana. Ascashon ua iquipaiyai cuscan ua iquina. Ascatari nan oi un nica ari ua iyoa. Nanno niaifoan tsaoti uhuapa shara un oian. Nocon Ifo Diosin tsaoan.
REV.4.3	Nan nocon Ifo fasi sharashtacoin iscara un oian. Toquiri rafutan aton anu jaspe yafi cornalina nan rafu sharashtacoin faca facaitsa rafu. Nan jaspe oshoshara. Ascan cornalina oshin chushushara. Nanscarifiai nocon Ifo sharashtacoin faca facaitsa ointsa. Nahuan fai tonan shara cuscaraton a tsaoano tarati huaa. 
REV.4.4	Nannori nocon Ifon tsaoano veinte cuatro nocofunufo tsaoti tarati huashu tsaonifo. Nan nocofunufoan Jesús tanamisifo. Nanfoan icoinra huafo aton cushumisi ipaoni. Sahuuti oshopa sharashta sahuufain maiti oro faca facaitsa sharashta maiafo.
REV.4.5	Ascatan nocon Ifo tsaoano canan facaiqui ointsa icain turuica nicatsari un nica. Nanscara nicaquin non tapitiro Diosin ahuamamishti huatiro. Tsoa futsacai ahuun curush cuscarama. Ascatan nan Upa Diosin tsaoano siete lamparina uruaiton un oian. Nanfo uruai cuscan huaquin Diosin Yoshin Sharapan nan siete icoinra huafo ichananti pushufoti murannoafoan futsafo tapimafain oinmatirofo ahuu cuscaramain Diosiqui arifi tapinonfo. 
REV.4.6	Nannori un oian ununhuan ointsa tsosi sharacoin. Ascano nocon Ifoan ahuun tsaoti anori nan onihuani rafu non rafuri niafo. Furo ichapaya. Fusoqui yafi puchihuuri furo ichapaya.
REV.4.7	Futsarifi masharo ointsa icaino futsa moi funu ointsa ica. Ascano futsan ahuun fusori nan nocofunun fuso ointsa icain futsari nan tutumanhuan noyai ointsa ica. 
REV.4.8+REV.4.9+REV.4.10	Nan cuatro putao ya seis putao ya. Nan ato putao ocuma rafu furo ichapayari. Shafatisho yafi yamutishori nan rafu non rafuri fanainquin isca fafaincani,
REV.4.8+REV.4.9+REV.4.10	icashu nan rafu non rafuri fanainriacani. Ascashon yoiafori isca huaquin,
REV.4.8+REV.4.9+REV.4.10	ishon nan rafu non rafuriton yoiriaifoanno nan icoinra huafo cushumisifo veinte cuatrofain nocon Ifo Diosin ahuun tsaoti camaqui tsaoa naman fuoshopacufoan aton maiti oro ointsa sharashtacoin nocon Ifo tsaoa afofori nannosi huacashon yoiafo isca huaquin,
REV.4.8+REV.4.9+REV.4.10	“Nocon Ifo Diosin min noco maiti inan cuscan non mia afanan nasoin. Man min noco inanfiacun non mia fasi noicoinquin noco maitifo non mia afanan nasoin. Ascan mirus fustifin min noco iquitiroquin. Min nocon Numamisi. Ascashu mirus fusti min nocon Ifocoin. 
REV.4.11	Ascan minfin isharamisiquin. Ascacun mihuunoa fusti non yoitiro isca huaquin. Min nocon Ifocoin. Min nocon Dios. Tsoa futsacai mia cuscara sharama. Min isharapacunaca. Ascacufin non mia fasi noicoinquin. Ascan minfin min shinanpasi ahuamamishti huatiroquin. Min nantifi ahuamamishti onihuani. Min apaiyai cuscan fusti nantifi min onihuani. Ascacun minhuunoashu fusti nitiroforan,”
REV.4.11	ishon nan Jesús tanamisifo veinte cuatro yorafoan yoiafo.
REV.5.1	Ascatan afanan un oian cuscan un mato tapimai. Nocon Ifo Diosin ahuun tsaoti camaqui tsaoshon ahuun mucu mumiori papel ocuma rafu cunua sufishon tsoma. Ascashon siete tashna huatinin tashna huaa. 
REV.5.2	Ascashon un oian Diosin oinmati mutsisipacoin nan afu nai muran ica. Nantori oi ashcafinin cunaquin isca huaa, —Na cunu non oinpai. Ascan chaca huamisima fustiton na tashna huatifo fuputiro na cunu non oinon. ¿Ascan tsoan chaca huamisimamun na cunu ahuun tashna huatifo noco fupushona non oinon? —ishon oi ashcafinin yoia. 
REV.5.3	Ascafia nan nai murannoafo futan mai anoafo non Diosin oinmatifo afu ifiashocai tsoashtacai cunu fupushotiroma amuran oinonfo.
REV.5.4	Ascacun uaiyanan un yoia, —¡Ohuashta! Chaca huamisimacai tsoan fuchiama na cunu noco fupushonon amuran non oinon, —ishon un shinan. Ascacun un fasi uairia. 
REV.5.5	Ascaiton nan veinte cuatro icoinra huafo aton cushumisi futsan ua yoiquin isca huaa, —Uaiyamahuu. Oinpon. Nocon Ifo nia. Cristo nanfin nocon niaifocoinquin. Rato yoinacai nan masharo uhuapa cuscara mutsisipacoinma. Nanscarifiai Cristo Israelifoan aton niaifo mutsisipacoin. Nanton ahuamamishti huatiro. Tsoa futsacai a cuscarama. Ascacun anu futsamisifo isca huaquin, “Judápan funafo nan masharo curush cuscaracoinforan,” huamisifo. Ascacufin nocon yorafoan aton niaifo David ipaoniquin. Ascan nan David ahuun funa natian nuno Upa Dios fu ica. Ascacun nanton nan siete tashna huamua noco fupushotiro nan cunu non oinon. Ascacun afanan uaiyamahuu, —ua huaa.
REV.5.6	Ascatan nannori chashoan cahuashara fustifia ahuun masho siete nantirifi ahuun furo un oian. Rutuafo ointsafia Diospan tsaoti ano nia ica. Nannorifi nan rafu non rafuri Diosin onihua yafi nan veinte cuatro icoinra huafo cushumisifoan tarati huayacunafo. Tsoa futsacai a cuscarama. Nanton ahuamamishti huatiro. Diosin Furun manifoti ano nichian ahuun Yoshin Sharahuunshon nantifi yorafo onancoinon. 
REV.5.7	Ascan Upa Diosin nan cunu ahuun mucu mumiori tsomacun nan Jesús chashoanun facu cuscaraton man fia. 
REV.5.8	Fishon nan rafu non rafuri Diosin onihuani yafi nan veinte cuatro icoinra huafo cushumisifoan fuoshopacufoan manuti guitarra cuscarafo yafi tutsofo nanfoan tsomafo. Nan tutsofo oro faca facaitsa. Nanfo muran fiin otano ahuun coin tipoi ininsharayacoin. Nanscarifiai Diospan yorafoan a cufiaiton Upa Dios nan icarishon ato nicamisi.
REV.5.9+REV.5.10	Ascano nantianri nanfo fanainti funapan fanainquin iscafo,
REV.5.9+REV.5.10	“Min chaca huayamafiamisicun mia rutunifo.
REV.5.9+REV.5.10	Ascashu nantifi yorafo manifoti min noco nashocai min imi foni
REV.5.9+REV.5.10	Satanás afanan nocon ifo itama
REV.5.9+REV.5.10	Upa Diosin ahuun yorafo non inon.
REV.5.9+REV.5.10	Ascacufin mirus fusti nan cunu Upa Diosin tsoma min fitiroquin.
REV.5.9+REV.5.10	Ascashon ahuun tashna huamuafo
REV.5.9+REV.5.10	min noco fupushotiro
REV.5.9+REV.5.10	amuran cunua cuscan noco tapimashquin.
REV.5.9+REV.5.10	Mihuunshon mia icoinra huafoti
REV.5.9+REV.5.10	Diospan yorafo itirofo.
REV.5.9+REV.5.10	Ascano nanfoanri futsafo
REV.5.9+REV.5.10	min tsain shara ato tapimanano min ato amapaiyai cuscan anonfo.
REV.5.9+REV.5.10	Ascacun non maifoti anoafoan
REV.5.9+REV.5.10	niaifo patashari iishquiran,”
REV.5.9+REV.5.10	icashu fanaincafo.
REV.5.11	Ascatan un oianri Diosin oinmatifo afu nai muran icafo ichaparasicoin tsoancai ato tanan huatiroma. Nanfo fanaincaifoan oinfain un ato nica. Diosin tsaoti ano tarati huayacunafo nan Diosin onihuani rafu non rafuri non nan Jesús icoinra huafo cushumisifo veinte cuatro naqui huayacunafo. Ascashu nanfo ya osiashu Diosin oinmatifo fu fanaincaifoan un nica. 
REV.5.12	Fasi oi ashcafinin fanaincani iscafo,
REV.5.12	“Diospan facu Jesús chashoan cahuashara cuscara sharashtacoin man rutunifo.
REV.5.12	Ascafia natian nantifi manifoti ato iquifain
REV.5.12	nantifi nai murannoafoti yafi mai anoafori ahuuna iquin.
REV.5.12	Naantofin nantifi tapicoianquin
REV.5.12	ahuun curushhuunshon ahuamamishti huatiro.
REV.5.12	Ascacun nantifiton min sharacoinran mia huapanonfo.
REV.5.12	Mirus fustifin min nocon Ifo iquicain.
REV.5.12	Ascacun ¡Aicho! Min nocon Ifo ishara fustipacunacaran,”
REV.5.12	icashu fanaincani.
REV.5.13	Ascatafin un nica nantifi nai murannoafo fanaincaino mai anoafori fanaincaino unuhuan anoafori fanaincani iscafo,
REV.5.13	“Upa Diosin ahuun tsaoti ano tsaoa.
REV.5.13	Furun Jesús chashoan facu cuscara sharashta
REV.5.13	nan rafu nocon Ifo isharafustipacumisifo.
REV.5.13	Ascacun nantifiton man sharacoinran ato huafain
REV.5.13	man fusti nocon Ifocoin
REV.5.13	ahuamamishti man huatiroran, ishon yoipacunonfo,”
REV.5.13	icashu fanaincani.
REV.5.14	Ascatan nan rafu non rafuri Diosin onihuanifoan yoiquin isca huafo, —¡Aicho! Nanscasi ipanon. Amen, —icaifoanno nan veinte cuatro Jesús icoinra huafo cushumisifo nan Dios yafi Furun nanman fuopacufoannafo. Nanfoanrifi Upa Dios yafi Jesushuunoa yoisharafo.
REV.6.1	Ascatan un oian nan Jesús chashoan facu cuscaraton nan cunu tashna huamua siete tsoma. Ascashon fusti fupua. Fupuaino un nica nan rafu non rafuri Diosin onihuani futsan ahuun oi ashcafinin yoiai cuscan nan turuica nicatsaton yoia, —Ohuu, —yoni. 
REV.6.2	Ascacaino caballo oshopa ua chaima nocotoshiaiton un oian. Nan caballao camaqui tsoaran piyacati tsomashu tsaocun niaifoan maiti maimana. Man maimanano nannoashu caballo camaqui man caa. Nantorifi futsafo iquipaiyai cuscan man iquini caa. Ascaitocai tsoashta nitun huatiroma. Nantomain nantifi finoncoincun.
REV.6.3	Ascatan Jesús Diospan facu nan chashoan facu cuscaraton afanan nan cunu tashna huamua futsan fupua. Fupuaino un nica nan rafu non rafuri Diosin onihuani futsan afanan yoia isca huaquin, —Ohuu, —yoni. 
REV.6.4	Ascaino caballo futsari oshininpa nocotoshia. Nan caballo camaqui tsaocun nopu chainipa inanfain yonoa mai ano catanon. Ascatan nocoshon maifoti anoa ato shinanmana afanan unimasharatamarocon noicasmatanancanashu rutunanonfo.
REV.6.5	Ascatan Jesús chashoan facu cuscaraton afanan nan cunu tashnahuamua futsari fupua. Nan fupuaino un nica nan rafu non rafuri Diosin onihuani futsan afanan yoia isca huaquin, —Ohuu, —huaino caballo futsa fisopari nocotoshiaiton un oian. Nan caballo camaquiri tsoanra tsaoshon ahuun ihuu tananti tsoma ica. 
REV.6.6	Ascaino nantianri un oi nica nan rafu non rafuri Diosin onihuani nastumai un nica yoiquin isca huaiton, —Tushu yamaicuana iishquin. Nan aya cuscafia fasi chicoin. Nocofunun shafa fusti yonoshon ahuun rafanan trigo kilo fusti fitiro ascayamarai arroz kilo rafu non fustisi fitiro. Afanan fipaifia ahuun pui tushuama ahuara futsa afanan fipanan. Ascacun shuni yafi nan fimi uva ahuun unu chacana huayamahuu, —ishon yoia.
REV.6.7	Ascano afanan Diospan facu nan chashoanun facu cuscaraton afanan nan cunu tashna huamua futsari fupuaino un nica nan rafu non rafuri Diosin onihuani futsan afanan yoiquin isca huaa, —Ohuu, —huaa. 
REV.6.8	Ascan caballo futsa fasi pashicoin nocotoshiaiton un oian. Nan caballo camaqui futsari tsaoa ahuun anu Namamisi. Nanton yorafo namatiro. Ascashon nantori yoia isca huaquin, —Un yorafo namapairan, —huaiton Diosin yoia, —Ai. Min atiroran, —huaa. Nan Namamisi cachiori futsan oa. Ahuun anu Namisifoanno ica. Ascano nan namamisihuunoashu mani futsafoya futsafo rutunancani atirifi tushuoma fonicani naifoanno atirifi pau futsa futsatapafoan ato namaino atirifi yoinafoan ato rutua nacani. Ascashu fasi yorahuanrasi nashcani. Tsoan ato tanan huatiroma un oian.
REV.6.9+REV.6.10	Ascatan afanan Jesús nan cunu tashna huamua futsa fupua. Fupuaino un oian nan Jesús icoinra huashu namisifo. Niyopaonifotian Diospan tsain futsafo yoifain Jesushuunoari yoifoanfafainpaonifo. Ascaifoan ato rutunifo. Ascashu nanfo Jesushuunoashu nani. Natian un oian aton furo yoshinfoan Dios cufiti ano ichanancashon oi ashcafinin yoiafo isca huaquin, —Nocon Ifo Diosin, min nantifi onancoian. Min ahuamamishti huatiro. Min isharafustimisi. Mincai ahuashta chaca huamisima. Min iconmisi. Nan mia icoinra huamafoan mai anoshon noco rutunifo. Ascacun ahuutianmun min ato onaintimaicain, —ishon yoiaifoan. 
REV.6.11	Ato yoiqui isca huaquin, —Manayocahuun. Funacaquima. Futsafo mato cuscarafori uhuunshon uhuunoa yoimisifo iishcani. Ascacun nanfo mato cuscara uhuun oinmatifo arifi iishquicani. Nanforifi uhuunshon yora chacafoan ato rutushcani. Ascan ahuun unutaqui ato rutuafono mato ano nocoshcani, —ishon nocon Ifoan ato yoia. Yoitan sahuuti osho chainipa sharashtacoin ato inan. Nanfoanmain mai ano niyoshon Upa Diosin tanasharamisicun ato inanyama.
REV.6.12	Ascatan Jesús nan chashoan facu cuscaraton afanan nan cunu tashna huamua futsari fupuaiton un oian. Fasi curushcai mai nayanaiyaicain farin afanan chashayamaino nan sahuuti cushto fisopaton fupoa cuscara faquishcoin icain oshu oshicoin imi ointsa icain. 
REV.6.13	Nihuu curushpacoin nocoquin fana higuera ahuun fimi oshianfo unutaquin niriatiro. Nanscarifiai fishifo nai murannoashu mai ano pacuafo. 
REV.6.14	Nainhuan miscoacunfoanni ointsa yamariscatanaino machihuan yafi mai toomanhuan naiyanaiyaicaino futsa ano shucucaina.
REV.6.15	Ascaino nantifi mai anoafo ratucoianfo. Manifoti aton niaifofo non niaifo patasharifo non ranushumuafoan ato niaifofo non mafo ichapayafo non yora mutsisipafo non oinmatifo non ifomaisifori nantifi ratucoianfo. Ascano atirifi mahua quini uhuapa muran ichoafo onupaicani. Atirifiri machi cuya ano ichoafo toquirininhuan ananmanri onupaicani. 
REV.6.16+REV.6.17	Ascatan fasi fiisiyanan yoiafo isca huaquin, —¡Ohuashta! Upa Diosin nai murannoaton ahuun Furun Jesús nan chashoan facu cuscara natian nocoqui sinacoin. Ascacun non ahuuscatiromun omitsiscashquima. Tsoashtacain Diosin numatiroma noco onaintimanonma. Ascacun na machi cuyafo yafi toquirininhuan noco camaqui pacupainon Diosin noco fuchishon noco omitsisca huanonma, —ishon nan nicacasmamisifoan yoiafo.
REV.7.1	Ascatan afanan un oian cuscan un mato tapimai. Diosin ahuun oinmati rafu non rafuri afu nai muran imisifo un oian. Futsa fari oaiquiri niaino futsari fari caiquiri nia. Ascan futsa fari oai istafari niaino futsari fari cai istafari nia. Ascaino nihuu nishmapacufoanna. Afananricai nantifi maifoti anoa nii puifo puri puricama. Unuhuanri afanan fuchoima pusiquima raca. 
REV.7.2	Nan rafu non rafuri Diosin ato yonoa mai yafi unuhuan chacana huatirofo. Ascano Diosin oinmati afu nai muran ica futsari nan fari oaiquirinoashu oaiton un oian. Nocon Upa Diosin nan nipanacaton ahuun sello ya oa. Nan Diosin yonocun ahuun yorafotihuun nutatiro nantififain tapinon Diospan ahuun yorafocun.
REV.7.3	Nan oquin Diosin oinmati rafu non rafuri ato oi ashcafinin yoia isca huaquin, —Manayocahuun. Diosin tanamisifo iquisi fumananqui un ato Diosin anu nutayonon nanfo Diospan yorafocun nantififain tapinonfo. Ascacun non acataima ahuara mai anoafo yafi unuhuan anoafori chacana huariyamacahuun, —ishon ato yoia. 
REV.7.4	Uun nica 144,000 Israelifoan aton fumananqui Diosin oinmatinin Diosin ahuun anu man ato nutan. 
REV.7.5+REV.7.6+REV.7.7+REV.7.8	Nocon shuni Israeli ahuun facufo doce furonanfacufo cainni.
REV.7.5+REV.7.6+REV.7.7+REV.7.8	Iyoaton ahuun anu Judá.
REV.7.5+REV.7.6+REV.7.7+REV.7.8	Judá cachiori Rubén.
REV.7.5+REV.7.6+REV.7.7+REV.7.8	Rubén cachiori Gad.
REV.7.5+REV.7.6+REV.7.7+REV.7.8	Gad cachiori Aser.
REV.7.5+REV.7.6+REV.7.7+REV.7.8	Aser cachiori Neftalí.
REV.7.5+REV.7.6+REV.7.7+REV.7.8	Neftalí cachiori Manasés.
REV.7.5+REV.7.6+REV.7.7+REV.7.8	Manasés cachiori Simeón.
REV.7.5+REV.7.6+REV.7.7+REV.7.8	Simeón cachiori Leví.
REV.7.5+REV.7.6+REV.7.7+REV.7.8	Leví cachiori Isacar.
REV.7.5+REV.7.6+REV.7.7+REV.7.8	Isacar cachiori Zabulón.
REV.7.5+REV.7.6+REV.7.7+REV.7.8	Zabulón cachiori José.
REV.7.5+REV.7.6+REV.7.7+REV.7.8	José cachiori chipo facucoin Benjamín.
REV.7.5+REV.7.6+REV.7.7+REV.7.8	Nan doce fustirasi pashcanain futsuashu icafo. Ascan nan shoco futsafo anoashu caiafo aton funafo doce mil Diosin ato catonni.
REV.7.9	Ascatan Upa Diosin yafi Furun nan chashoanun facu cahuanshara cuscara tsaoano yorahuanrasi niafo tsoancai ato tanan huatiroma. Nan maifoti anoafo manifotifain sahuuti oshopa chainipa sahuucashon upu tsomafo. 
REV.7.10	Nanfoan oi ashcafinin yoiafo isca huaquin,
REV.7.10	“Nocon Upa Diosin futan Furun Jesús noco nimapacuafo. Nocon Ifo Jesús nan chashoan facu cahuanshara cuscara nocohuunoashu nani nocon chaca soashoshquin non afu nipanon,”
REV.7.10	ishon yoiafo. 
REV.7.11+REV.7.12	Ascatan Nocon Ifo tsaoano ahuun oinmatifo afu nai muran imisifo non Jesús tanamisifo ato cushumisifo yafi nan rafu non rafuri Diosin onihuani nanfo nanno niafo. Ascashon ratoconun mai chachishon fuoshopacufoantan Dios yoisharaquin isca huafo,
REV.7.11+REV.7.12	“¡Aicho! Mirus fusti min icocoin. Min isharapacumisi. Mirus fustirifi min noco imasharatiro. Min nantifi onancoian. ¡Aicho! Non yopai cuscan min noco ashomisi. Ascacun nantififain min sharacoinran mia huapanacafo. Minfin ahuamamishti huatiroquin. Min nanscasi huapanaca. Nanscasi ipanon. Amen,”
REV.7.11+REV.7.12	ishon yoiafo.
REV.7.13	Ascacun Jesús tanamisifo aton cushumisiton futsan ua yoca isca huaquin, —¿Na yorafo sahuuti osho chainipa sahuuafo raniashu fuafomun min tapiamamun? —ishon ua yoca. 
REV.7.14	Ascaiton un cuma, —Ma. Uncai tapiama. Minfin tapiaquin. Minfin ua yoitiroquin, —un huaiton. —Nanfo fasi omitsiscani. Ascaifoan Diospan Furun nan chashoan facu cahuanshara cuscaraton ato nashonihuunshon ato chaca soashona ato imasharanon. Nanscacun ato sahuuti oshopa shara sahuumana.
REV.7.15	Ascashu Upa Diosin icano afu imisifo. Afu ishon nan Upa Diosin ato yonoa cuscan ashopacunacafo. Ascacun ato cushufafaini ahuara chacafo atoqui nocononma. 
REV.7.16+REV.7.17	Diospan Furun nan chashoan facu cahuanshara cuscara Upa Dios fu imisi naanfin ato cushumisi ipashquiquin. Ascanocai afanan tsoa foniyamacai nomipacunacafoma. Afananricai farin ato tsacaima. Ascashon Jesús ato iyoaino unimapacunacafo. Ascacun Upa Diosin aton ointi fupuashoshquin afanan uainonfoma, —ishon yoia.
REV.8.1	Ascatan ahuara iishquiai cuscan ua oinmayoa. Jesús Diospan facu nan chashoanun facu cahuanshara cuscaraton cunu tashna huamua siete man fupuquin tau huayoa. Ascan natian ahuun unutaquin futsari fupuaiton un oian. Diosin icano nai murannoashu nantifi media hora puusiyoafoma.
REV.8.2	Ascatan Diosin ahuun oinmati siete afu nai muran icafoan atoti manuti inanpacua chipo ato yoiaitian chaan chaan ashquinonfo.
REV.8.3	Ascaino Diospan oinmati futsan paran uhuapamashta oro faca facaitsa tsomashu Upa Dios cufiti ano nia un oian. Nan paran uhuapamashtanun ahuara inin shara coaino fia. Ascan nantifi Diospan yorafoan cufimisifo cuscan osishon Dios cufiti camaqui huaa. Nannori chaima Diosin tsaoa. 
REV.8.4	Ascano nan oinmati Dios fu nai muran imisi paran uhuapamashta tsomashon ahuun coin tipoi inin shara nai muran man foa. Nanscarifiai Diospan yorafoan cufiaifo cuscan Upa Diosin nan icarishon nicatiro. 
REV.8.5	Ascacun Upa Diosin man itishara huaa maifoti anoafo nan icoinra huafoma ato onaintimashqui. Ascashon ahuun oinmati yonoa afanan paran uhuapamashtanun cufiti sapa muran chi fospi huanon. Fospi huatan nai muranshon mai ano man pota. Ascaino mai ano fasi curushcai turuica achacoin nicafain canan piishicain mai nayanaiyaica.
REV.8.6	Ascatan Diosin ahuun oinmati siete afu nai muran icafo atoti manuti inan itishara huafo chaan chaan ashcaquin.
REV.8.7	Ascan futsan ahuun manuti chaan chaan acaino unu matsi tocoromishti yafi chii imia osia mai ano pacua. Ascaino mai cashcu futsa man coi cuyoa. Un tercero del maitio man coi cuyoa. Nantifi mai anoa fasifo yafi ihuifo man coi cuyoari.
REV.8.8	Ascatan Diosin oinmati futsanri ahuun manuti chaan chaan acaino machi uhuapa chi urumanhuan ointsa Diosin nai muranshon potaino unuhuan muran pacua. Ascano unuhuan cashcu futsa imi ica. La tercera del unuhuan imi ica. 
REV.8.9	Ascaino atirifi unuhuan muran icafo man nai cuyoafo. Atirifi la tercera de shashohuanfori man coi cuyoafo.
REV.8.10	Ascaino Diosin oinmati futsan arifi ahuun manuti chaan chaan acaino fishi uhuapacoin chi uruai cuscara nai murannoashu pacua. Atirifi unufo muran man pacua. Fishihuan chi uruai cuscara la tercera unufoqui man pacua. Ascashu unu tsosia sharafoquiri man pacua.
REV.8.11	Nan fishihuan ahuun anu mocacoinran huamisifo. Nan unu muran pacuano la tercera unu moca ica. Ascacun yora ichaparasi nan unu ayacanashu nai futsuafo.
REV.8.12	Ascatan Diosin oinmati futsan arifi ahuun manuti chaan chaan acaino farin la tercera afanan chashasharama oshuri la tercera afanan chashama. Ascaino la tercera fishifoanri afanan chashafoma. Ascashu shafata cuatro horas faquishia. Yamuri cuatro horas fasi faquishcoin.
REV.8.13	Nanfo un oiainno un oianri Diospan oinmati tutumanhuan cuscara fasi cuya noyaiton un nica. Naanton oi ashcafinin yoiquin isca huaa, —¡Ohuashta! Diosin oinmati afu nai muran icafo rafu non fusti futsan aton manuti chaan chaan acaino mai ano icafo fasi mimacaia omitsiscashcani. Ascacun ¡Ai timafin! —ishon yoia.
REV.9.1	Ascatan Diosin oinmati futsan arifi ahuun manuti chaan chaan acaino Diospan tsoara futsa nai muranshon mai ano nichian. Ascan fototan nan yoshin chacafo quininhuan faquish muran icafo ano caa. Nan quininhuan fupotiya. Ascan amurannoafocai ahuuscashu caintirofoma. Ascafia nan nai murannoa fotomana Diosin shafi inan quininhuan faquishi murannoa ato caimanon. 
REV.9.2	Ascashon ato cainmatanaino nan mai quininhuan murannoashu coinmahuanfoya nai muran foafo. Ascaino fari chashasharayoama. Nantio nai faquishcoin iyoa. 
REV.9.3	Ascatan nan coinmahuan murannoashu ocutsuru cuscarafo ichaparasi mai ano nichian. Diosin ato fasi pofucoin ima inapapia cuscara inonfo.
REV.9.4+REV.9.5	Ascashon ato yonoa isca huaquin, —Mai anoafo fasifo yafi fanafo non ihuifori chacana huayamacahuun. Ascan tsoan uhuun yorafoma aton fumananquiri uhuun anu nutamuafoma nanfo fusti man ato tucatiro. Ascafia ato rutuyamacahuun. Ato rututama mucu fustiti oshu man ato omitsiscahuatiroran, —ishon ato yonoa. Ascacun ato tucafoanno nan icoinra huamafo inapapia muutsa mucani fasi omitsiscafo.
REV.9.6	Mucu fustiti oshu nanscara mucani nan icoinra huamafo tunuyamacaicani aafin napaiafo. Ascashon yoiqui isca huafo, —¡Ohuashta! Uncai tunutiroma. Un naafin shara itiroquin, —ishon yoiafo. Ascafia ahuuscashucai natirofoma.
REV.9.7	Ascan natian nan ocutsurufo ahuu cuscaramainquin un mato tapimai. Caballo iquisi itishara huatirofo futsafo rutuifoshcaquin. Nanscarifiai nan ocutsurufo nan caballo cuscara ointsafo. Ato maiti oro cuscara sharashtacoin maiafo. Aton fusorifi nan nocofunun fuso ointsa. 
REV.9.8	Aton foo ainfoan foo ointsa ato shutarifi masharonun shuta ointsa icain 
REV.9.9	Aton shochi ano cuno ointsaton shofucumuafo ahuaraton ato tsacapaiyaino amuran iquinonma. Ascashon aton putao pua puaiquin achacoin nan caballofoan ahuun taramuti tarafoaino futsafoya rutunain nicatsa. 
REV.9.10	Ascatan nantifi tsitsisiyafo. Naanton yorafo chachiano isin mutiro inapapia mutsa. Ascashon ato tsitsisinin yorafo omitsisca huatiro. Mucu fustiti oshu ato isinmumatiro. 
REV.9.11	Nan quininhuan faquish muran yoshin chacafo icafoan aton niaifoan ahuun anu Israeli tsainman Abadón. Griego tsainmanri ahuun anu Apolión. Onicoinnin tsainman yorafo rutumisi.
REV.9.12	Ascan man chaca finonquin tau huaa. Ascan nan rafu nocoataima.
REV.9.13	Ascatan Diosin oinmati afu ica futsan ahuun manuti chaan chaan acaino. Anoshon Dios cufiti acamaqui nan rafu non rafuri moi masho ointsa oro sharashtacoin nan nushmancayanoa oi un nica. Cufimisifo ano un oi nica. 
REV.9.14	Nan oin Diosin oinmati afu icaton manuti tsoma yoiaiton un nica isca huaquin, —Nan rafu non rafuri yoshin chacafo Upa Diosin ato munushua nan unu uhuapa ahuun anu Eufrates anoa ato muputahuun fononfo, —ishon yoia. 
REV.9.15	Nanno nan yoshin chaca rafu non rafuri afin itisharamisifo. Ascan rato hora yafi rato shafatan non rato oshu non rato farimain ato caimanaitian atirifi yora mai anoafo la tercera yorafo ato rutushcani. 
REV.9.16	Ascashon un nica yorahuanrasi dos cientos millones ranushumuafo caballo camaqui tsaoafo futsafo rutui foshcaquin.
REV.9.17	Ascatan Upa Diosin ua ismani nan ranushumuafo yafi ato caballofo un oian iscara, Nan caballo camaqui tsaoafoan aton shochi nan chii rucun cuscara cuno oshin shara non tonancoin non chashnanpan shofucumuafo. Ascan nan caballofoan aton mapo masharo mapo ointsa. Aton ashfan murannoashu coin yafi chii uruaino azufre ashfacanun siiquin. 
REV.9.18	Nanfoan yora ichaparasi man namafo. La tercera manifoti man ato namafo. 
REV.9.19	Aton ashfa futan ato inan yorafo rututiro. Aton ina nan rono paupaton ina cuscarafo. Nanfoan yorafo omitsisca huafo nanonfo.
REV.9.20	Atirificai afohuunoashu nayamafiacani aton chaca shatuafoma Upa Dios tanashcaquin. Ascatamarocon yoshin chacafo tanamisifo cuscan shatuyamafain oro iyamarai cuno oshopa sharashta non cuno futsan ahuun anu bronce non toquiri non ihuirifi ramihuafo. Ascafia nanfoancai ahua oinyamafain nicatirofoma raquiri cahuascatirofoma, —Naan nocon Dios. Non ahuun noiran, —ishon yoimisifo cuscan shatuafoma. 
REV.9.21	Ascashon chaca futsa futsatapafo huamisifo cuscan shatuafoma. Rutumitsamisifo cuscari shatuyamafain shointian cuscan shatuyamafain nocofunufo aton ahuinma fu imisifo cuscan shatuyamafain ainfofori nanscarifiaifono. Onumisifo cuscari shatuafoma. Ascashu nanfo chacacoinfiashon tsoan aton chaca shatuafoma nocon Ifo Jesucristo tanasharashcaquin.
REV.10.1	Ascatan un oian Diosin ahuun oinmati afu ica futsa mutsisipacoin nai murannoashu fotoaiton. Coin camaqui fotoaiton ahuun caya un oian iscara. Maiti nanhuanfai ointsa maia. Ahuun fuso fasi chashacoian fari ointsa. Ahuun quishi rafu chi ointsari. 
REV.10.2	Ascashon papel uhuapama cunua sufia tonoshon tsoma. Ahuun tau mumiori ununhuan fumancayan paicain ahuun tau mushquiori mai ano paia. 
REV.10.3	Ascatan oi ashcafinin cuna nan masharo uhuapaton ahuun oi nicatsa. Ascaiton nan siete turuica curushcain oi uhuapaton futsan cuma. 
REV.10.4	Ascacun nan yoiafo cuscan nicashon un cunucuana. Ascafia nai ari Dios icarishon oi futsan ua yoiqui isca huaa, —Min rama nica cuscan cunuyamahuu. Aton tsain tsoa tapimayamahuu, —ishon ua yoia.
REV.10.5+REV.10.6+REV.10.7	Ascatan Diosin ahuun oinmati afu nai muran icaton mutsisipacoin unuhuan yafi mai ano paishon ahuun mucu mumiori mushainacahuan yoia isca huaquin, —Upa Diosin nipanacaton nai yafi nantifi nai muran icafo onihuafain mai yafi mai anoafo onihuafain ununhuan yafi unuhuan muran icafori onihuani. Nanhuunshon un yoiquin isca huai, Upa Diosicai afanan ato manaima. Ahuun yoishomisifo tapimapaoni cuscacai futsafoan tapipaonifoma. Ascafia natian Diospan oinmati afu ica futsan ahuun unutaqui manuti chaan chaancaino ato tapimayoni cuscan nantifi nanscacoinshquinran, —ishon Diosin oinmatinin ua yoia.
REV.10.8	Ascan nan oi nai murannoa un nicaton afanan ua yoia isca huaquin, —Nan Diosin oinmati afu ica unuhuan yafi mai ano nia. Nanno aqui catahuun. Ascashon nan papel sufia tonoshon tsoma fianhuun, —ishon ua yoia.
REV.10.9	Ascan cashon Diosin oinmatiqui nocoshon un yoia, —Nan papel sufia uhuapamashta ua inanhuun, —un huaiton. —Fihuu. Ascashon pihuu. Piqui min mui min ashfa muran fata sharacoin fona cuscara. Ascan man shuashon min mui min shaqui murannoashu mocacoin iquin. Ascashon min tapitiro Diosin tsain shara iconcoin. Ascatari min tapitiro nan tsain yoia cuscacoin yorafo omitsiscashcani. Mirifi min tapiaino min fasi shinantiroran, —ishon ua yoia.
REV.10.10	Ascacun un papel sufia uhuapamashta fitan un pishon uhuun ashfa muran un mua fata shara fona mutsa. Ascafiacun un shuashon uhuun shaqui muran un mua mocacoin. Nanscarifiai ua yoia cuscan huafain ua isma cuscari uhuun nomuran un nanuashu un unimacoinna. Ascafia nan tsain inon pacoai yoia cuscan yorafo omitsiscashcani. Nan oinquin un fasi shinan. 
REV.10.11	Un asca huano afanan ua yoia, —Diosin ahuun yorafo yoipaiyai cuscan afanan ato yoihuu. Ahuarafo iishquiai cuscan yorafohuunoa yoifain manifotihuunoa yoifain niaifofohuunoari ato yoihuu, —ishon ua yoia.
REV.11.1	Ascatan tsiquiti cuscara tananti ua inan. Ascashon ua yoia isca huaquin, —Dios fu tsainti pushu ahuun chainipa yafi ahuun nashfa muranri tanantahuun. Anoshon Dios cufitiri tananfain ahuun yorafoan ahuutitomain nocon Ifo Dios noiquin fanainshocain a cufiafori ato tanan huahuu tapishquin. 
REV.11.2	Ascashon Upa Diosin yonoa cuscan Israelimafo pushu umainti fusti nocoshcani. Fari rafu non fusti nushmancayan Israelimafoan Jerusalén chacana huashcani. Ascan nan Israelimafoancai Jesús icoinra huafoma ascashucai Dios fu tsainti pushu muran tsoa iquitirofoma. Ahuun unmainti fusti fotirofo. Ascacun unmainti tananyamahuun. 
REV.11.3	Ascacun nantianri un nocofunu rafu Jerusalén ano nichishquin. Nanno icafo un ato yoipaiyai cuscan nan rafutan ato yoishquicani. Fari rafunon fusti nushmancayan atohuunshon nan Jerusalén ano icafo un ato yoishqui. Ascashon nan rafutan sahuuti chocashta sahuucashon atohuun ramapaicoinquin ato ismashcani. Uhuun curushhuunshonri ahuamamishti huashcaniran, —ishon Diosin ua yoia.
REV.11.4	Ascashon Diosin ahuun yorafo yoipaiyai cuscan nan rafutan yoimisifo. Nan rafu nii ahuun anu olivo cuscara. Nan olivo shuni ichapaya. Nanscarifi aquin nan rafutan Diospan Yoshin Shara nanuafo. Nan rafu lamparina ota cuscara. Faquishiaino lamparina otacun non shafacafi oincointiro. Nanscarifiai futsafoan nocon Ifoan tsain shara tapiyamaifoan nocon Ifoan ato yoipaiyai cuscan nan rafutan ato tapimatiro. Ascashu man itisharamisifo ahuun Ifoan tsain shara yorafo yoishcaquin. 
REV.11.5	Tsoara futsan nan Diospan tsain yoimisi rafu noicasmafain chaca huapaiyaiton nan rafutan aton ashfa muranshon chii siiatanaino ato namashquin. Ascacun tsoan ato chaca huapaiyai nan yorafin naashquiquin.
REV.11.6	Ascashon Upa Diosin ato yonoaino nan rafutan Diospan tsain futsafo yoiaitian aton tsainmansi yoitirofo afanan oi fuyononma. Ascatan unufo yafi ianfo non unuhuan nanfori aton tsainmansi unu fiananan huariscatiro imi inon. Asca huapaiquiri aton tsaimansi pau futsa futsatapafo yorafo fuchimatiro.
REV.11.7	Ascano Diosin ahuun yorafo yoipaiyai cuscan nan rafutan ato yoiquin anaitiano nan yoshin chaca quininhuan faquish murannoashu atoqui nocoshon ato rutupai oa. Ascashon man ato rutua. 
REV.11.8	Ascatan nan rafu Jerusalén anoashu naacanashu aton caya fai ano racafo. Nannoshorifi noco Ifo mastanifo. Ascacun Jerusalén ano icafo yoitirofo nan Sodoma yafi Egipto anoafo cuscara. Nannoshon fasi chaca huapaonifo. Dios yafi ahuun yorafo noicasmapaonifo. Asca Jerusalén anoafofin nanscarafoquin. Ascacun nannoashu nan rafu naacanashu aton caya fai ano racafo.
REV.11.9	Ascacun maifoti yafi manifoti tsain futsa futsatapafo nan Jerusalén ano ichananfo nan rafutan aton caya oinpai fuafo. Ascafia niaifofoan yonocun tsoancai aton caya mai huatiro icama. Osha rafu non fusti nushmancayan aton caya racacun oinriafo. 
REV.11.10	Ascano nantifi yorafo fasi unimacaquin yoiafo isca huaquin, —¡Aichofain! Nan Diosin tsain yoimisi rafutan nocon omitsisca huamisifo cuscan afanan noco asca huacanimaquin, —icashu yoinanfo. Ascatan unimacaquin ahuarafo cashman afiranan inanonanfo.
REV.11.11	Ascafiaifoanno osha rafu non fusti nushmancayan finontan Upa Diosin ato nimariscatanaino funinaca huanafo. Ascaiton oincani fasi ratucoincani fiisicani. Taritaricafo. 
REV.11.12	Ascan nai muran Upa Dios icariashu fasi oi ashcafinin ato yoiaiton. Nan rafutan nicafo. Ato yoiquin isca huaiton, —Nuri fucahuun, —ato huatapaiyaino ato noicasmaifoan oiainfoanno nan rafu atomaquinoashu coin muran Upa Dios icari foafo.
REV.11.13	Fotapaiyaifoanno mai ano fasi curushcain naiyanaiyaishquin. Ascaino atirifi pushu Jerusalén anoafo maocomushquiai cuscan un oinyoa. Ascaino siete mil yorafo man naafo. Nan tushuafo fasi ratucoianfo, —Shinancapon. Upa Diosin nai muran icaton ahuamamishti huatiroran, —icashu yoinanshcani.
REV.11.14	Ascatan nan mai anoashu omitsiscaiyoi rafufiashu samamashtacoin afanan omitsiscashquin.
REV.11.15	Ascaino Diosin oinmati afu ica futsan ahuun manuti chaan chaan acaino nai muran Upa Dios icarishon oi ashcafinin yoiafo isca huaquin,
REV.11.15	“Natian nocon Ifo Diospan Facu nantonfin nantifi yora manifoti ato iquina. Ascashu arusu fusti aton niaifo unupacunacamaran,”
REV.11.15	ishon yoiafo. 
REV.11.16+REV.11.17	Ascatan nan Jesús icoinra huaa cushumisifo veinte cuatro nocofunufo aton tsaotifoqui Dios icano tsaoafo. Ascashon fuoshonpacufoantan Upa Dios yoiafo isca huaquin,
REV.11.16+REV.11.17	“¡Aicho! Min nocon Ifo Dios min ahuamamishti huatiro. Min curushhuunshon natian nantifi manifoti min ato iquina. Ahuashta min oni huataima min iyopaonishaquin. Natianrifi min ipanaca. 
REV.11.18	Manifoti miqui sinamisifofia. Ascan natian mirifi min atoqui sinaquin min ato onaintimashqui. Nantianrifi mia tanamisifo min ato ahuara inansharashquin. Ascashori nan min tsain yoimisifori inansharafain mia icoinra huafoti nan min ato yoia cuscacoin amisifo inanfain ahuamafiashon mia tanamisifo yafi niaifofoan mia tanamisifori nanfo min ato inanshquin. Ascashon nantifi mia tanamisifo min ato inansharashquin mifu ipanonfo. Nantianri nan yora chaca huamisifori min ato onaintimashqui omitsiscapanacafo muran fotanonfo,”
REV.11.18	ishon yoia.
REV.11.19	Ascaino Diosin icaria Dios fu tsainti pushu fupucuaiton un oian. Nan Upa Diosin Israelifo yononi cuscan cunuacua cashon muran nanuaiton un oiainno canan facaicain nai turuica curushcoin icain mai nayanaiyaicain unu matsi tocorofo nai murannoashu mai ano pacui.
REV.12.1	Ascatan afanan uhuun namapan cuscaraton ua oinmana cuscan un mato tapimai. Nai murannoa ahuara tsoan oinyomisima cuscara un oian. Ainfoan ahuun saya chashacoin fari ointsa sahuuashu oshu camaqui paia ointsa. Ascatan doce fishi ointsafo ahuun maitihuun nua maia. 
REV.12.2	Nan ainfoan facu nanuashu man facu isinhuaino fasi fiisica.
REV.12.3	Ascatan nantianri nai murannoa ahuara tsoan oinyomisima cuscara un oian. Nan Satanás yoshin chaca famanhuan cuscarafiashu oshicoin siete mapoya. Ascashon ahuun mapotifi niaifoan maiti maia. Ascatarifi mucu rafuti mashoya. 
REV.12.4	Ahuun ina sharafoaino atirifi fishi nai murannoashu mai ano pacua. Nanscarifiai Upa Diosin ahuun oinmatifo Satanás atirifi ato chaca huamani. Ascan ahuunoashu a cuscara yoshin chacafori ato imano nai muranshon Upa Diosin ato potafain mai ano ato nichini. Ascacun nannoshon nan Satanás famanhuan cuscaraton ainfo facu caiyainton cushua caintanaiton facu piishquin. 
REV.12.5	Ascashu furonanfacu caian. Nan facu nantifi manifotifain aton niaifo iqui. Ato cushusharashquin tsoashta yoitima inonfoma. Ascacun Upa Diosin icano ahuun facu ihuiriscatana afu niaifo inon. 
REV.12.6	Ascacun tsoan istaipama ano Diosin nan ainfo ati shara huashoni nanno ichonon. Nan mai ano fari rafu non fusti nushmancayan Upa Diosin nan ainfo cushusharafain pimasharani ahuuscanonma.
REV.12.7	Ascashori un mato tapimai ahuuscashomain nai muranshon nan yoshin chaca Satanás famanhuan ointsaton nocon Ifo Diosin finonpaiquin. Ascaiton Upa Diosin ahuun oinmati afu nai muran icafoan aton niaifo ahuun anu Miguel Diosin nichian. Satanás yafi yoshin chacafo Miguel ahuun oinmatifoya potananpainifo. 
REV.12.8	Ascafia Miguel futan Diospan oinmatifoan Satanás yafi ahuun yoshin chacafo ato finoncoinnifo. Ascashon nai arishon ato potapacuni afanan ari inonfoma. 
REV.12.9	Ascacun Miguel futan Diospan oinmatifoan ato nai muranshon mai ano potani. Nan famanhuan cuscara nan rononhuan shuni ahuun anu futsa Satanás nantifi manifoti ato parafafainmisi.
REV.12.10	Ascatan oi uhuapa nai murannoa un nica. Isca huaquin yoiaiton,
REV.12.10	“Nan yoshin chaca Satanás nai muranshon man potafo. Nanton Dios ano cashon Jesús icoinra huafohuunoa tsain chaca yoi isca huaquin, ‘Mia icoinra huafoan fasi chaca huaran,’ ishon nocohuunoa shafatifi yafi yamutifiri yoifafaini. ¡Aicho! Ascafia natian Upa Diosin Satanás ahuun curush man shatumacoinna afanan nan yoshin chaca nocon ifo inonma. Ascan ahuun Facu nan nocon Numamisi Cristo afincoin nantifi man ato isma ato iquishquin. Ascacucai afanan Satanás Jesús icoinra huafoan aton ifo itiroma.
REV.12.11	Ascacun nocon yorafoan fasi icoinra huacoinshon yoimisifo isca huaquin, ‘Nocon Ifo Jesús Diospan facu nan chashoan facu cuscara nocohuunoashu nani nocon chaca soashoshquin,’ ishon yoifoanfafaincani. Ascashon Jesushuunoa yoimisifo cuscan yafi ahuun imi focain ato nashonihuunshon Satanás finoncointirofo afanan ato ahuusca huanonma. Ascacun yoitirofo isca huaquin, ‘Nan icoinra huamafoan noco rututirofia noncai ratuyamacai nocon Ifo Jesús potapacunacamaran,’ ishon nan icoinra huafoan yomisifo.
REV.12.12	Ascacufin man nai muran Dios ari icafo unimacahuun. Nan icoinra huafoan Jesushuunshon man Satanás finoncoian. Ascashon Satanás nai muranshon man potafo. Ascafia nan mai ano icafoqui man nocoa. ¡Ohuashta! Mai anoafo yafi unuhuan anoafori fasi omitsiscashcani. Satanás man tapia ahuutianran Jesús mai ano nocoriscashon omitsiscapanacafo muran a potashquin tsoa afanan chaca huamanonma. Nanscara man tapiashu Satanás fasi sinacoinquin nantifi manifoti ato omitsiscamapai Jesús fu ipanonfomaran,”
REV.12.12	ishon yoia.
REV.12.13	Ascatan a mai ano potafo man tapishon Satanás shinanquin isca huaa, —Nan ainfo furonanfacu caian un mufoicai aqui nocoshon omitsiscahuashquin, —ishon shinan.
REV.12.14	Ascacun Diosin nan ainfo tutumanhuanun pui chainipa cuscara inan ahuun noyacaini cashu tsoan istaipama ano iyonon. Nannoshon Upa Diosin fari rafu non fusti nushmancayan cushusharayoa nan yoshin chaca rononhuan cuscaraton ahuusca huanonma. 
REV.12.15	Ascano nan rononhuan ahuun ashfapan unuhuan nachian fai tahuain cuscara ainfoqui nocoshon asanon. 
REV.12.16	Ascafia Upa Diosin yonoa nan ainfoqui faitahuan nocotama mai muran man foa ainfon asanonma. 
REV.12.17	Ascacufin Satanás famanhuan cuscara sinatapacoin ainfo yafi ahuun funafo rutupai caa. Ascashon nan Diosin yonoa cuscan amisifo yafi Jesús noco Ifoan noco nashoniran huamisifo nanfofin ainfoan ahuun facufo. Nanfo Satanás ato cuyopai caa. 
REV.12.18	Ascan unuhuan cusumunri nan famanhuan cuscara Satanás nishon ato manai.
REV.13.1	Ascan uhuun namapan ointsa ua oinmana cuscan afanan un mato tapimai. Unuhuan cusumun un niano yoina cuscara musucoin unuhuan murannoashu cainacahuanaiton un oian. Ahuun caya fustifiashu siete mapoya. Ascan ahuun mashori diez ya. Nan ahuun mashoti niaifoan maiti maia. Ascanshon Upa Diosiqui tsain chaca huaquin ahuun fumananfoqui cunu futsa cuscarafo nutan. 
REV.13.2	Nan yoina cuscaraton ahuun caya masharo leopardo ointsa. Ahuun tau rafu oso masharona ointsa. Ascan ahuun ashfa masharo leonna ointsa. Ascan nan Satanás yonoa ahuun curushhuunshon nan yoina pofu cuscaraton tsoan atiroma cuscan nanto huatiro. Ascashu ahuun yorafo aton ifo itiro ato yononon.
REV.13.3	Ascaiton nantifi yorafo manifoti anoafoan oianfo ahuun mapo futsa amaquinoa rutuafo shinantsafiashu man caya. Ascacun yoiafo isca huaquin, —¡Aira! ¡Oincapon! Ahuuscashutsi ahuun mapo futsa man rutucoinfiafo natian afanan man niaran, —icashu yoinanfo. Yoiquin asca huacatan nanton yoia cuscacoin tanafo. 
REV.13.4	Ascan tanacashon yoiafo, —¡Aicho! Satanás ahuun shinanhuunshon na yoina pofu cuscaraton tsoa futsan atiroma cuscan huatiro. Ascacun ahuunoashu nantifi yorafo yonotiro. Ascan Satanás nocon Ifocoin. Noco yoipaiyai cuscan non nicacointiro. Nan yoina pofu cuscarari nocon Ifo. Tsoancai a finontiroma. Tsoa futsacai na yoina pofu cuscarama. Tsoancai a rututirofomaran, —ishon yoiafo.
REV.13.5	Ascashu nan yoina pofu cuscara fasi cacapaimisi ica. —Tsoa futsacai ua cuscaramaran, —ishon yoia. Nantori Diosiqui fasi tsain chaca huamisi. Ascashon Satanás yonoa fari rafu non fusti nushmancayan nan yoina pofu cuscaraton nantifi yorafo ato iquina. 
REV.13.6	Nantianri Dios roafain ahuunoa tsain chaca yoifain nan icanoahuunoa tsain chaca huafain nan icanoafoquiri tsain chaca huai. 
REV.13.7	Ascan Satanashuunshon Jesús icoinra huafo mai ano icafo ato rutumashquin. Ahuunshon nantifi manifoti yafi nantifi tsain futsa futsatapafo yoimisifoan aton niaifocoin inon.
REV.13.8	Ascan nanfoan nantififain nan yoina pofu cuscara noishcani. Ascashon yoiquin isca huashcani, —Minfin nocon Diosiquin, —huashquicani. Ascaifoancai nocon Ifo Jesús aton anu ahuun libro muran cunuima afu nipanonfo. Mai oni huataima Jesús nantifi icoinra huanonpacoaifoan ato anufo ahuun libro muran iquisi cunuyoni afu ipanonfo. Ascashu nan chashoanun facu cuscarashu noco nashoni noco nimapacushquin.
REV.13.9	“Man pachoyaquin ua nicacahuun. 
REV.13.10	Nan yoina pofu cuscaraton Jesús icoinra huamisi futsafo cunu muran iquimapaiquin iquimashquin. Ascan ato rutupaiquiri ato rutushquin.”
REV.13.10	Ascafia uhuun yoramishtichin shinanchacayamacahuun. Nan non Jesús icoinra huafoti non omitsiscafiaquin non tunucoinshquin nocon Ifo Jesús cachiquiri huashquima.
REV.13.11	Ascatan un afanan oian yoina pofu futsa cuscara mai murannoashu caiyainton un oian. Chashoan facu cuscarafiashu masho rafuya. Nan Satanás famanhuan cuscaraton ahuun tsain fasi pofucoin. Nanscarifiai nan yoina futsa cuscaraton ahuun tsain pofucoinri. 
REV.13.12	Nan yoina pofu unuhuan murannoashu cain tauaton ahuamamishti huafain yorafoti iquina cuscan nan yoina pofu futsari nanscara huaa. Ascashon nantifi maifoti anoa ato yonoa isca huaquin, —Nan yoina cuscara mapo ruranfo man naacoinfiashu afanan man nia. Nancai noco iforan nocon Diosiran huacahuun, —ishon ato yonoshquin. 
REV.13.13	Ascashon ahuamamishti tsoa atiroma cuscan ato isma. Yorafoan aton ointaifiri nai murannoa chii pacumana. 
REV.13.14	Satanashuunshon nanscara huariaquin yorafo man paran Diosiran huanonfo. Ascashon ato yonoa, —Nan yoina pofu cuscara nopu cunopaton man rutufiafo afanan nimisi nan ointsa uhuapacoin ramihuacahuun, —ishon ato yonoa.
REV.13.15	Ascacashon ato yonocun Satanashuunshon man ramihuafo nan yoina pofu cuscara ointsa man shacaimana. Ascano shacaitan nan ramihuafoan tsaincoinin yoia isca huaquin, —Ua ifoacahuun. Min Diosiran ua huacahuun. Tsoan ua noicasmaquin nannori yoicasmaiton nan rutucahuun, —ishon ato yonoa.
REV.13.16	Ascatan nan yoina pofu cuscara futsa nan mai murannoashu oaton yoiqui isca huaa, —Maton mucu mumiori iyamarai mato fumananqui nan yoina pofu cuscara futsa unuhuan murannoashu oaton ahuun anu iyamarai ahuun numero nantifi sellopan ato nutacahuun. Facufo nutafain iyoafofori nutafain mafo ichapaya nutafain ahuuomafo nutafain oinmatifomari nutafain oinmatifo nutacahuun. Ascan tsoashta finonmayamacahuun. Nantifi nan yoina pofu futsan ahuun anu sellopan nutacahuun matoquin, —ishon ato yonoa. 
REV.13.17	Ascan tsoa sellopan anu nutama atocai ahuara fipaifiaquicai fitiroma. Ascashuri ahuara inan mitsatiroma ahuun rafanan tushu yafi sahuuti ahuara futsa yopai cuscan fiishquin.
REV.13.18	Ascacun shinansharacahuun. Ratoranfoan Diosihuunshon shinansharaqui tapitirofo nan yoina pofu cuscaraton ahuun numero tapifain ahuun anurifi tapitiro. Ascan nan yoina pofu ointsafiashu nocofunucoin. Ahuun numero 666.
REV.14.1	Ascatan uhuun namapan ointsa ua oinmana cuscan afanan mato tapimai. Chashoan facu cuscara nan Jesús machi ahuun anu Sión ano nia un oian. Nanno 144,000 ahuun yorafo afu nia. Ahuun anu yafi Apa Diosin ahuun anuri aton fumananqui cunua. 
REV.14.2	Nantianri un nai murannoa oi uhuapacoin nica. Unuhuan ponoain nicatsa nicafain turuica achacoin nicatsa. Nan oi uhuapa un nica yora ichapa fanaincani manuti ichapari manuafo. Nan manuti ahuun anu arpa guitarra cuscara.
REV.14.3	Fanainti funa tsoan nicayomisima Upa Diosin ahuun ointaifi fanainshoafo. Ascaifoanno nannori nan rafu non rafuri Diosin onihuani yafi Jesús icoinra huafoti cushumisifo veinte cuatrofoanri arifi nicafo. Nan 144,000 Jesús fu machi ano niafo. Ascan nanfoansi nan fanainti funa tapianfo. Jesús ato nashoni aton chaca soashoshquin Satanás afanan aton Ifo itamarocon nan aton ifocoin inon. Tsoa futsacai nan fanainti funapan atofu fanaintiroma.
REV.14.4	Nan 144,000 yorafoan nocon Ifo Jesús nan chashoan facu cuscara tanacoinmisifo. Chaca shinantamarocon Jesushuunoa shinanfafaimisifo. Afin ato numani ato nashonishaquin Apa Diosin yorafo non ahuun yorafori inon. Ato catoan ahuun yorafo icaino ato yoia cuscan anonfo. Nanfoancaiyainfoqui chaca huamisima. Jesús caiquiri afu foanfafainmisifo. 
REV.14.5	—Nanfoan chani yoiaran, —ishoncai tsoan atohuunoa yoitiroma. Jesushuunoashu isharamisifo.
REV.14.6	Ascatan un oian Diospan oinmati futsan afu nai muran ica fasi cuyacoin noyaino nantifi yorafo maifoti anoafo tsain shara ato yoinon. Caifoti yoifain shoco futsafoti yoifain nantifi tsain futsa futsatapafo yoimisifoti yoifain manifotiri ato tsain shara yoinon. Upa Diospan tsain nipanacahuunoa ato yoia. 
REV.14.7	Oi ashcafinin ato yoia isca huaquin, —Diosquiri shinancahuun. Mato yonoa cuscan man ayamashu aqui ratucoincahuun. Nicacoinsharacahuun. “Min sharacoin min ahuamamishti min atiroran,” huacahuun. Natian Diosin nantifi chacamisifo onaintimai. Nanton nai onihuafain mai onihuafain unuhuan saoya onihuafain unu tsosi sharari onihuani. Ascan a noicahuun. A yoihuu isca huaquin, “Min sharacoin min ahuamamishti atiro. Min nocon Ifon Dios shararan,” huacahuun, —ato huaa.
REV.14.8	Ascatan Diospan oinmati futsan afu nai muran ica ahuun tsain anaitishon futsan nocotoshishon isca huaquin yoia, —Nan pushurasi uhuapa ahuun anu Babilonia. Yorahuanrasi nan pushurasi uhuapa ano ica. Nan yorafoan fasi chaca huamisi. Nanfoan chaca huamisi cuscan manifotiri chaca huama. Asca huaifoan Upa Diosin ato onaintimai afanan ipanonfoma. ¡Aichofain! Diosin ato onaintima afanan pushurasi Babilonia yamairan, —ishon Diosin oinmatinin nai muran icaton yoia.
REV.14.9+REV.14.10+REV.14.11	Asca huatan afanan Diosin oinmati futsari nai muran icaton nocotoshishon oi ashcafinin yoia isca huaquin, —Tsoan na yoina pofu cuscara yafi ahuuna ointsa ramihua nicacoiainno yoimisi isca, “Nan uhuun Dioscoinran,” ishon anori yoiquin aton mucu iyamarai aton fumananqui na yoina pofu cuscara ahuun anu cunua Upa Diosin atoqui sinacoinshquin. Naafoanno Diosin ato fasi curushcai onaintimacoinshquin. Chi muran ato potafiacai cuyonacama. Jesús nan chashoan facu cuscara yafi ahuun oinmatifo afu nai muran icafo aton ointaifi ato omitsiscapanacafo muran potashquin. Isin muuqui unupacunacafoma. Tsoan ato numatiroma. Nan yoina pofu cuscara yafi ahuuna ointsa ramihua ifoanfo ahuun anu aton mucu iyamarai fumananqui cunua. Ascacun shafatifi yafi yamutishonri omitsiscapacoinshcani. Tsoan tunupacunacafomaran, —ishon Upa Diosin ahuun oinmati nai murannoaton yoia.
REV.14.12	Ascancunfin uhuun yoramishti maton ointi fupuima sharacahuun. Omitsiscafiaquin tunucahuun. Diosin noco yononi cuscan acahuun. Nocon Ifo Jesús cachiquiri huayamacahuun.
REV.14.13	Ascatan un nica oi nai muranshon ua yoiaiton, —Un mia yoiai cuscan cunuhuu. Ratoranfo nocon Ifo Jesushuunoashu nai unimacoinshcaniran, —ishon ua yoia. —Ainfain. Iconfinquin. Naacanashu afanan omitsiscatirofoma. Upa Diosin ato ama cuscan acoinnafo. Nantianri unimacoinshcani. Nanfoan futsafo shara huashomisi cuscan Diosin nanfo ointiaquimamisima. Ascan Upaqui nocoaifoan ato inansharashquinran, —ishon Diospan Yoshin Sharanun yoia.
REV.14.14	Ascatan uhuun namapan ointsa oian cuscan afanan mato yoinon. Un oian nai coin oshopa camaqui nan Diosin catoan Jesús ointsa un oian. Niaifon maiti orocoin maifain nopu ushtia cunocoin tsoma. 
REV.14.15	Ascan ahuun oinmati futsan afu nai muran ica Dios icanoashu caa nocon Ifo yoishquin. —Natian man ica. Nan maifoti ano man fanafo oshian. Natian chituaintian. Ascan min nopu ushtia tsomatan tashtushon ichahuahuu, —huaa. Nannori yoifiaquin fanacoinhuunoa yoiama. Diospan yorafohuunoa yoicoian isca huaquin, —Natian nantifi Jesús icoinra huafo ihuihuu Upa Dios icano ichananshu afu ipanacaforan, —ishon yoicoian. 
REV.14.16	Asca huatan nan nai coin camaqui tsaoshon ahuun nopu curushcai fucoa. Diosin mai anoafo tashtua cuscan huaquin aton icha huashquin. Nopucoinhuunoacai yoiama ahuun tsainhuunoa yoia. Afin yoiaitian ahuun yorafo ichanan huai.
REV.14.17	Ascatan un oian Diosin oinmati futsari afu nai muran icanoa caa. Arifi nopu ushtia cunocoin tsoma. 
REV.14.18	Ascatan afanan Diosin oinmati futsari Dios cufiti anoashu caa. Nanton Diosin yonoa cuscan chihuunshon yorafo onaintimatiro. A oinmati nopu ushtia cunocoin tsomashon oi ashcafinin yoia, —Nan fimi ahuun anu uva nantifi oshiancoin. Ascan mushtushon icha huahuu, —ishon yoia. Nanscarifiai Upa Diosin ahuun oinmatihuunshon a nicacasmamisifo ichanan huashquin.
REV.14.19	Asca huatan nan oinmati ahuun nopu ushtia cunocoin tsomashon uvatifin shatushon prensa muran pota ahuun unu fonon. Nanscarifiai Diospan oinmatifo afu nai muran icaton Diosin tsain nicacasmamisifo ichanan huai. Ascan Diosin atoqui sinacoin ato onaintimai. 
REV.14.20	Diosin icanoshon ato onaintimanama. Futsafoan ato rutushcani aton imi ichapa foshquin. Ascaran tsoan oinyomisima. Aton imi noacoin caballo fasi tusanancoian. Ahuun chai trescientos kilometro.
REV.15.1	Ascatan uhuun namapan ointsa un ahuara futsan un oian. Tsoan oinyomisima cuscara nai murannoa un oian. Oin uhuun nomuran, —¡Uru! —un ica. Natian un oian cuscan mato tapimanon. Nicacahuun. Diosin yora yoitimashunifoqui fasi sinaiquin. Ascacun ahuun oinmati siete afu icafo ato yonoa nantifi mai anoafo onaintimai omitsiscanonfo. Nan ahuun unutaqui Upa Diosin ato onaintimai. Afanancai atoqui sinaquin ato onaintimashquima.
REV.15.2	Un oian unuhuan pusiquima raca unuya chi osian ointsa. Nanno yorahuanrasi nia. Na yorafoancai yoina pofu cuscara yafi ahuuna ointsa ramihua ahuun numero atoqui cunu nutanmisima. Nanfoan ato shuhuincoianfo. Nan unuhuan pusiquima raca unuya chi osian ointsa fumancayan maniafo. Upa Diosin atoti manuti inanpacua. Nan manuti guitarra cuscara ahuun anu arpa. 
REV.15.3	Aton arpa tsomacashon Diospan oinmati Moisés yafi Jesús nan chashoanun facu cahuanshara cuscara fanainmisi cuscan atorifi nannori fanaincani isca huaquin,
REV.15.3	“Ifon, mincaifin Diosiquin.
REV.15.3	Min ahuamamishti atiro.
REV.15.3	Min amisi cuscan sharacoin.
REV.15.3	Tsoan futsacai atiroma.
REV.15.3	Min manifoti nantifi aton niaifocoin ipanaca.
REV.15.3	Min shinanmisi cuscan cayacafi iconcoin.
REV.15.4	Ifon, nantififain miqui musucaquin
REV.15.4	mia nicasharapainonfo.
REV.15.4	Min ahuamamishti tsoan oinyomisima min atiroquin.
REV.15.4	Nantifi yorafoti anori yoipacunonfo.
REV.15.4	Mirus fusticai min chaca huamisima.
REV.15.4	Nantifi manfoti miqui funonfo.
REV.15.4	Min shara fustisi huamisi.
REV.15.4	Nantififain oinquin isca huashquin,
REV.15.4	‘Min sharacoin. Min nocon Ifocoinran,’ ”
REV.15.4	ishon mia yoishcani.
REV.15.5	Ascatan afanan un nai muran Diosin icano oian. Ua fupushona Diosin icanocoin un oinon. 
REV.15.6	Dios ica murannoashu ahuun nai oinmati siete nantifi chifi ichananfo. Nanfoan mai anoafo onaintimai omitsiscanonfo. Sahuuti oshopa chainipa chashai sahuufain oro cuscara nonushumua sahuuafo. 
REV.15.7	Nan rafu non rafuri Diosin onihua futsan Diosin oinmati afu nai muran icafo siete atoti oro tutso inancua. Diosin nan nipanacaton icoinra huafoma mai anoafo sinacoinquin nan cuchanfo muran ahuara chacacoin fospihuamua atoqui ocano omitsiscashcani.
REV.15.8	Ascatan nantian Diosin chashaiton ahuamamishti atiro cuscan ato ismaino nan ica muran coinmahuan fospia nashfiain. Ascan mai ano nan Dios nicacasmamisifo Diosin oinmatifo afu icafoan ato onaintimai omitsiscanonfo anaitiataimanocai tsoa Dios icano iquiyotirofoma.
REV.16.1	Ascatan Dios icaricoian oi ashcafinin un nica. Diosin oinmatifo nan siete afu nai muran icafo ato yoia isca huaquin, —Diosin a nicacasmamisifo mai ano icafo atoqui sinaquin nan tutsofo ahuara chacafo fospihuamua atoqui ocacahuun, —ishon ato yonoa.
REV.16.2	Nicacashon Diosin oinmati futsan tauhuaqui ahuun tutso nai muranshon mai ano oca. Nan yoina pofu cuscara ahuun anu aton mucu iyamarai aton fumananqui cunuafo yafi afin ramihuamua ointsa ifoanfono nanfo aton yoratisho coo suyacoin fuchiriscata isincoin tunutirofoma.
REV.16.3	Ascatan afanan Diosin oinmati futsan ahuun tutso nai muranshon unuhuan muran oca. Ocaino unuhuan fianananriscatana nocofunu rutuano ahuun imi foa ointsa. Ascanofin nantifi nan unuhuan murannoashu nai futsuafo.
REV.16.4	Ascatan afanan Diosin oinmati futsan ahuun tutso nai muranshon unufoti yafi mai murannoashu unu afaifotiqui oca. Ocano unufoti yafi mai murannoashu unu afaifotiri fianananriscatana imi ica.
REV.16.5+REV.16.6	Nantianri oinmati futsan Dios fu tsaincaiton un nica. Nan unu cushumisiton isca huaquin yoia,
REV.16.5+REV.16.6	“Upa Diosin tsoa min oni huataima min iyopaoni. Min ipaoni cuscan natianri min nipanaca. Min shara fustisi imisi. ¡Aicho! Nantianri mia nicacasmamisifo min ato onaintimai cuscan iconcoin. Aton chaca shatucanashu min Furun Jesús Ifocoianfo non min tsain aton yoimisifori nan icoinmaran huafoan ato rutuafo. Ascacufin min icoinra huafoma namai cuscafin iconquin. Min yorafo fasi omitsiscamamisifo ascan min nan icoinmaran huafo onaintimai omitsiscanonfo. Min cayacafi iconcoin ato onaintimaran,”
REV.16.5+REV.16.6	ishon Diospan oinmatinin yoia.
REV.16.7	Asca huashon Dios icanoa nai muran nan cufiti ano fustishosi Upa Diosin cufinmisifo anoa un futsanfo nica yoiquin isca huaifoan,
REV.16.7	—Nocon Ifon Diosin, min nai oinmati yoia cuscan iconcoin. Mia nicayosma shunifo min ato icon cayacafi ato onaintimairan,
REV.16.7	—ishon yoiafo.
REV.16.8	Ascatan Diospan oinmati afu ica futsan Dios icarishon ahuun tutso murannoa ahuara chaca fari camaqui ocashquin. Ocano farihuunoashu yorafo coa. 
REV.16.9	Farin fasi shanacoinquin yorafo coa. Coaino omitsiscafo. Man tapiamisifo Diosin ato onaintimai aton chaca shatuafoma. Dios ifoantamarocon. —Diosin noco chaca huai. Ahuun cuscaramain Diosiquin. Chacacoinran, —ishon yoiafo. —Diosifin sharaquin. Nantofin ahuamamishti huatiroquin, —ishoncai tsoan anori yoipaicanima.
REV.16.10	Ascatan Diosin oinmati futsan Dios icarishon ahuun tutso murannoa nan yoina pofu cuscara chacacoin yafi afu icafo ato camaqui oca. Ocano nan yoina pofu cuscara chacacoin ifoafo icano faquishcoin ica. Ascan nantififain isincoin muafo tunutiroma. —Aripun, —iriafo. 
REV.16.11	—Diosin noco asca huaa. Ascan nocon yoratishon coo suyacoin non isin tunutiroma. Nan nai murannoa Dios chacacoinran, —ishon yoifiashu aton chaca shatuafoma.
REV.16.12	Ascatan Diosin oinmati futsan nai muranshon ahuun tutso murannoa unu uhuapa ahuun anu Eufrates amuran oca. Ocano nan Eufrates nutsoriscatana man mutocaina. Nan niaifo rafu non fusti fari oaiquirinoashu fucani. Ascan Eufrates nutsocoian aton ranushumuafo ya pocufaitirofo. 
REV.16.13	Ascano un yoshin fasi chacafo rafu non fusti fushco ointsafo un oian. Futsan famanhuan ointsa nan Satanás ahuun ashfan murannoashu caincaina futsan nan yoina pofu cuscara ahuun ashfan murannoashu caincaina futsan nan fuparapaimisiton, —Unfin Diosin tsain mato yoimisiran, —ifiashu chanimisi yoshin chaca ahuun ashfan murannoashu caincaina. 
REV.16.14	Nan rafu non fusti fushco ointsa yoshin chacafoan ahua tsoan oinyomisima cuscara ahuamamishti yorafo ismafo. Nantifi niaifofo manifoti ano focani ato ichanan huamai nocon Ifo Jesús ahuun yorafo rutunonfo. Nantianri nocon Diosin ahuamamishti amisiton ahuun yono ismashquin.
REV.16.15	Asca huaifoan nantianri nocon Ifo Jesús noco yoipaiyai cuscan un maton yoinon. Isca huaquin yoia, —Ua nicacahuun. Yomutson tsoan tapimaima pushu muran iquinon. Samamashta pushu muran iquiriscatiro ahuara onushquin. Nanscarifiai un tsoa tapimaima nan un matoqui nocoriscaitian. Un matoqui samamashta nocoriscashquin. Tsoan itisharacacaini ua tanasharashon manasharacoian fasi unimashquin. Ascan tsoan ascatama itisharayamaino un matoqui nocoriscaitian nantifi yorafoan ointirofo tsoan ua tanasharama. Ascashu fasi rafipaitiroran, —ishon yoia.
REV.16.16	Nannori nocon Ifon Jesús yoifiashu nan rafu non fusti yoshin chacafoan nantifi niaifofo maifoti anoafo ichanan huaa Diospan yorafo rutupaiquin. Ato ichanan huamai nan mai ahuun anu Israelifo tsainman Armagedón.
REV.16.17	Ascatan Diospan oinmati futsan ahuun tutso nai muranshon oca. Asca huatan Diosin icarishon Upa Diosin fasi oi ashcafinin yoia, —Mun aca. Natian man anaitiaran, —ishon yoia. 
REV.16.18	Ascatan fasi curushcoin canan pishiiriai icain ahuarafo achacoinfo yafi fasi nai turuicacoin icain mai nayanaiyaiqui curushcoin. Ascacai tsoan mumisima. Nocofunu onihuaquin tau huanitian natianri mai nayanaiyaiqui ascaitocai tsoan muyomisima.
REV.16.19	Ascan nan pushurasi uhuapa ahuun anu Babilonia ano nayanaiyaicaino mainhuan nantiocoin rafu non fusti toshamanhuan cainni. Maifoti anori aton pushurasifo nan mai nayanaiyaiquin maocomua. Diosin na pushurasi Babilonia anoafo chaca huamisifo cuscan ointiaquimamisima. Ascan atoqui fasi sinamanhuanquin ato onaintimacoin omitsiscanonfo. 
REV.16.20	Nantianri unu potofotin yamariscatashquin ano icafori nai futsuafo. Nantifi machifotiri yamariscatashquin. 
REV.16.21	Nantianri unu matsi tocorofo uhuapacoin aton ihuu cincuenta kilos cuana nai murannoashu yorafo fuchi pacua. Ascafia aton chaca shatutamarocon, —Diosin fasi chacacoin. Nan unu matsi tocorofo uhuapacoinun noco omitsiscamairan, —ishon yoiafo.
REV.17.1	Ascatan uhuun namapan ointsa ahuara ahuuscaran ariscashquiain cuscan afanan ua oinmayoa. Nan Diosin oinmati afu nai muran icafo siete tutso tsomacashon futsan ua yoia, —Nuri ohuu. Nan pushu ichaparasi unufo chaimashta anoafo fasi chacacoin. Ainfo furomacoin cuscarafo. Ascano Upa Diosin ato onaintimashquin. Oinyopon. Mia oinmanon. 
REV.17.2	Nantifi niaifofo maifoti atofu inanmitsamisifo. Ascan atohuunoashu afori fasi chacacoin icafo. Nan ainfo furomacoin cuscara icafo. Ascan Diosin ato onaintimashquiai cuscan mia ismaran, —ishon ua yoia.
REV.17.3	Asca huashon tsoan istaipama ano Diospan Yoshin Shara ua iyoa. Nannoa un oian nan ainfon yoina pofu cuscara oshicoin camaqui tsaoa. Nan yoina pofu ahuun yoratishon anu ichapa cunua. Nantifi nan anufo Diosqui tsain chaca cunua. Nan yoina pofu mapo siete ya. Masho mucu rafutiya. 
REV.17.4	Nan ainfon saya chainipa shonan yafi oshin sahuua. Oro facafacaitsa macush cuscara sharashtan yafi futsan ahuun anu perla oshopa nanri sharashtacoin sahuua. Tutso oro tsoma amuran ahuarafo chacacoin. Amuran nanua cuscan yorafo ahuara chacacoin futsa futsatapafo chaca huama. Aton nomuran shinanchacamana. Paunmafain chanimisi imafain aton ahuinma chotamisifo imafain aton funuma chotamamisifo imafain nanscara chacafosi ato imapacumisi. 
REV.17.5	Ahuun fumananqui cunua cuscan tsoan onanmisima. Isca huaquin cunua,
REV.17.5	ishon cunua.
REV.17.6	Nan ainfon furoma cuscara Jesús icoinra huafo ichapa nan Jesús uhuun Iforan huamisifo ato rutumamisi un oian. Un na ainfo oin un mustairia. Un yoia, —¡Ajaa! Ascaran ainfon chaca un oinyomisimaran, —ishon un yoia.
REV.17.7	Un ascaino Diosin oinmati afu nai muran icaton ua yoia, —¿Ahuuscain min mustairimun? Nan ainfo yafi nan yoina pofu camaqui cahuamisi nanton siete mapoya non masho mucu rafutiya tsoan atohuunoa tapimisima. Ascan natian un mia tapimai. 
REV.17.8	Nan yoina pofu min oian yoinacoinma. Afin niaifo uhuapa chacacoin. Nanscacun Dios noicasmamisi. Niyopaoni. Natian niyamafiashu chipo nan yoshin chacafo icanoashu cainshquin. Nannoashu cainfiacun Upa Diosin omitsiscapanacafo muran potashquin afanan anoashu canacama huaquin. Tsoan Jesús icoinra huamacai aton anu ahuun libroqui cunuama afu ipanon. Nanfoan na niaifon yoina pofu cuscara oincashon mustairitan, “¡Aira! ¡Oincapon! Man nafiacanashu afanan oaran,” ishon yoishquicani.
REV.17.9	Ascan tsoan ahuun nomuran Diosihuunshon cayacafi shinantiro nanton un rama cunua cuscan tapitiro. Na yoina pofuhuunoa mato yoinon ua nicasharacahuun. Ahuun mapo siete mapocointamarocon nanfohuunshon siete niaifohuunoa noco tapimai. Nanfo icano siete machifo. Nannori nan ainfo furoma cuscara ica. 
REV.17.10	Mucu fustiti nan niaifofo yamai. Man nanifo. Fusti natian nia. Futsan chipo iishquin. Chipo ifiashucai chai ipashquima. 
REV.17.11	Nan yoina pofu cuscara oshicoin un mia yoia cuscan arifi yoinacointamarocon niaifon chaca futsan. Nan iyopaoni cuscan natiancai icama. Arifi nan siete fu ipaonifo. Chipo afanan ifiashu omitsiscapanacafo muran cai afanan anoashu canacama.
REV.17.12	Ascan nan masho mucu rafuti min oian mashocoinma. Nanfohuunshon mucu rafuti niaifofo noco ismapai. Nanfo niaifofo icataifoma. Chipo mani futsanfo mucu rafuti aton niaifofo itirofo. Na yoina pofu cuscara fu niaifo iishquicani. Ascanfiacai chai niaifo ipashquicanima. Samamashta unuriscashquin. 
REV.17.13	Ascafia unuataima nan siete niaifofo nannorisi shinanmisifo. Nan nocofunun yoina pofu cuscara apaiyai cuscan nannorisi shinancani. “Min noco yonopaiyai cuscan non atiroran,” ishon nan mucu rafuti niaifofoan nan nocofunu yoina pofu cuscara yoishquicani. Afin nantifi niaifofo aton niaifocoin iishquin.
REV.17.14	Ascacashon nan nocofunun yoina pofu cuscara futan nan mucu rafuti niaifofoan nocon Ifo Jesús ahuun yorafoya noicasmacani. Jesús ahuun yorafo cunani ahuun tanamisifo inonfo. Ascashon ato catoan. Nanfo ahuuscarafiaino nocon Ifon cachiquiri huamisima. A tanacoinmisifo. Nan yoina pofu cuscara nan mucu rafuti niaifofo futan Jesús chashoan facu cahuan sharashta cuscara nan nocon Ifo yafi ahuun yorafo rutumapaishcani. Rutupaiyaifoan atorocofin Jesús ato namashquin. Nantianri ahuun tanamisifo afu iishquicani. Nocon Ifon nantifi niaifofo uhuapafo non niaifofo patashariri aton niaifocoinshon ato iquitiro. Nocon Ifon Jesús aton Ifocoinshon ato iquitiro. Nantifi niaifofo yafi ifoafori manifoti anoafo ato iquitiro. Ascan tsoancai nocon Ifon Jesús shuhuintiroma ahuun tanamisifocai ato tsoan cuyotiroma, —ishon nan Diosin oinmati afu nai muran imisiton ua yoia.
REV.17.15	Ascan afanan ua yoia isca huaquin, —Min oian nan ainfo furomacoin cuscara unu fumancayan tsaoa. Nan unucai unucoinma. Nanhuunshon caifofo non yorafo non mani futsafo non tsain futsa futsatapayafo nan ainfon furonmacoin fu icafo noco ismapai. 
REV.17.16	Nan mucu rafuti niaifofo yafi nan niaifo yoina pofu cuscara ainfo furoma cuscara noicasmacoinshcani. Nantifi ahuuna man fiishquin afanan ahuuomacoin iishquin. Ascan afanan tsoacai na ainfo furoma cuscara fu ipaishquima. Ascaiton nan mucu rafuti niaifofo yafi nan niaifon yoina pofu cuscara noicasmacoincaquin omitsiscamacaquin chi muran ainfo furomacoin cuscara potashcani afanan inonma. 
REV.17.17	“Min noco yonopaiyai cuscan non atiroran,” ishon nan mucu rafuti niaifofoan niaifo yoina pofu cuscara yoiafo. Ascafia Diosin nannorisi ato shinanmana afin apaiyai cuscan atohuunshon anon. Ascatan Diosin yoiyomisi nan anon pacoai cuscan nanscara huashquin. 
REV.17.18	Na ainfon furomacoin cuscara ainfocointamarocon naanfin pushurasi uhuapacoin. Nanfoan manifoti aton niaifofo iquinaran, —ishon Diospan oinmatinin afu nai muran imisiton ua yoia.
REV.18.1	Ascatan Diosin oinmati futsan nai murannoashu mai ano fotoaiton un oian. Upa Diosin yonoa niaifo patashari nanton ahuamamishti atiro. Ahuunshon maifoti chashacoian. 
REV.18.2+REV.18.3	Oi ashcafinin cunaquin isca huaa,
REV.18.2+REV.18.3	“Babilonia ano icafoan fasi chaca huamisifo. Chaca fustisi shinanmisifo. Nocofunufoan aton ahuinma chotamisifo ainfofoan aton funumari chotamamisifo. Man amisifo cuscan caifo futsanfori atohuun caoafo. Ato chaca huamamisi Upa Dios tanatamarocon chaca fustisi tananonfo. Man chaca huamisifo cuscan caifo futsafori aton niaifofoan nanscarin huaquin chaca huamisifo. Nan Babilonia ano icafoan fasi mafo ichapaya. Ascan ahua yopacaquima mai futsa anoafo aton mafo inan ahuun rafanan pui fiishcaquin. Ascano futsafoanri mafo inanmitsacashon ahuun rafanan pui finonfo. Asca huacanashu Babiloniahuunoashu afori mafo ichapaya icafo. Asca huacaquin Upa Dios shinanmisifoma.”
REV.18.2+REV.18.3	“Ascacufin Upa Diosin nan Babilonia anoafo fasi onaintimai afanan tsoan ano inonma. Ato namaquin cuyoshquin. Afanan ano yora itamarocon yoshin chaca futsan futsantapafo tsain mutsama yoifafainaifo ano icaforan,”
REV.18.2+REV.18.3	ishon Upa Diosin oinmatinin nan afu nai muran icaton ua yoia.
REV.18.4+REV.18.5+REV.18.6+REV.18.7+REV.18.8	Yoiquin asca huatanaino nai murannoashu un oi futsan nica isca huaquin,
REV.18.4+REV.18.5+REV.18.6+REV.18.7+REV.18.8	“Babilonia ano icafoan fasi chaca huamisi finacoianfo. Nan chaca huamisifo cuscan Upa Diosin ato oinshon ointiaquimanama. Ascashon ato onaintimacoinshquin, Upa Diosin, nan Babilonia anoafo futsafo chaca huamisifo cuscan mimacoin huaquin ato onaintimahuu omitsiscanonfo. Man yoiafo isca huaquin, ‘Noncai Dios yopaima. Non ahuashta yopatiroma. Nonfin isharamisiquin. Nonfin ainfon niaifocoin isharamisi cuscara. Noncai man funu amaqui naa ainfo funuoma cuscarama. Nanscara ainfo manoi omitsiscatiro. Noncai manotamarocon non isharapacunacaran,’ ishon cacapaimisifoan yoiafo.”
REV.18.4+REV.18.5+REV.18.6+REV.18.7+REV.18.8	“Ascan, Upa Diosin, ato fasi onaintimahuu omitsiscai tununonfoma. Icoinra huafoan ua nicasharacahuun. Upa Diosin ato samamashta onaintimacoinshquin afanan isharatamarocon atirifi namafain omitsiscamafain aton tushu cuyomashquin fonainquin naanonfo. Tsoan atiroma cuscan Upa Diosin ahuamamishti huatiro. Nanton ato onaintimai ato cooai cooi futsunonfo. Ascano Upa Diosin mato yoi isca huaquin, ‘Uhuun yoramishtichin, Babilonia anoafo cuscara iyamacahuun. Ato fu rafuyamacahuun. Ato futan chaca huayamacahuun un ato onaintimai cuscan un matori onaintimanonma,’ ”
REV.18.4+REV.18.5+REV.18.6+REV.18.7+REV.18.8	ishon Upa Diosin mato yoi.
REV.18.9	Ascan Babilonia coaino mai futsafoti aton niaifofoan oincani uaicaquin manoshcani. Nanfoan Babiloniafo futan Upa Dios potacani chaca huanonfo. Babilonia anoafohuunshon mafo ichapa fiafo. 
REV.18.10	Nanfo coaino oincani niaifofo fasi ratushquicani.
REV.18.10	“¡Ohuashta! Babiloniafoan rato caifo futsancai mato cuscarama. Man tapicoinsharafiacun samamashta Upa Diosin mato onaintimai man coi futsunon. ¡Ai timafin!”
REV.18.10	ishon ratucoincaquin niaifofoan yoishquicani.
REV.18.11	Nanscarifiai manifoti aton inanmitsamisifo uaishcani. —¡Ohuashta! Babilonia man coi cuyoa. Natian tsoan futsacai nocon mafo non nocon ahuara futsafo fitiroma. 
REV.18.12	Nocon oro sharashtacoin fianmafain nocon torofo oshoshtacoin fianmafain nocon toquirifo faca facaitsa chicoin fianmafain nocon toquiri futsan ahuun anu perla fianmafain nocon pano futsa futsatapafo fianmafain nocon ihui inin sharashtacoin futsa futsatapafo fianmafain toquiri curushcoin oshopa sharashtacoin ahuun anu marfilhuunshon ahuarafo onihuafain ihui chicoinhuunshon ahuarafo onihuafain cuno ahuun anu broncehuunshon ahuarafo onihuafain cuno futsan ahuun anu fierohuunshon ahuarafo onihuafain toquiri ahuun anu marmolhuunshon ahuarafo onihua nanfo afanan fianmafain.
REV.18.13	Nocon pitiri ahuun anu canela non yochi non nan fimi ahuun anu uva ahuun unu non shuni non harina roroshta non trigori fianmafain inin shara aton anu incienso yafi futsan ahuun anu mirra non inin futsafori fianmafain nocon inafo nan moifo non chashoanfo non caballofo fianmafain taramutiya fianmafain nocon oinmatifori noco afanan fiantirofoma.
REV.18.14	“¡Ohuashta! Babiloniafoan nan ahuarashta sharashtacoin futsa futsatapafo man fasi fuchipaimisifo afanan man fitiroma. Nantifi man aya cuscan man funocoian afanan man fipanacama. Man ahuara yopapaonima. Man acai afanan ascanacama. Nantifi matona man funoi cuyocoianran,”
REV.18.14	ishon nan inanmitsamisifoan yoishquicani. 
REV.18.15	Babiloniafo fasi omitsiscai nan Babilonia anoafo yamafiashon aton mafo fimisifo atohuunshon mai futsa inanmitsashon pui ichapa fimisifo fasi ratucoincani. Fasi uaishcani manocaquin yoiquin isca huashcani,
REV.18.16	“¡Ohuashta! Rato futsafocai Babiloniafo cuscarama. Ahuun yorafo sahuuti sharashtacoin sahuumisifo. Sahuuti shonan shara non oshin shara non oro toquiri faca facaitsa chicoin non toquiri futsa ahuun anu perla sahuutihuun nua nanscara sahuuafo. 
REV.18.17+REV.18.18+REV.18.19	Fasi isharafiamisishacaquin samamashtacoin nantifi man funoafo. Afanan aton pushurasi yamai. Man coi cuyoi futsua. ¡Ohuashta!”
REV.18.17+REV.18.18+REV.18.19	ishon nan inanmitsamisifoan yoishquicani. Nanscarifiai nan shashohuan ifofo non amuran fomisifo non shashohuanun camisifo pui fiishquin afoanri fasi shinain. Babilonia coaiton chaicushon oincani manocani fasi uaicani.
REV.18.17+REV.18.18+REV.18.19	“¡Ohuashta! Rato pushurasi futsancai Babilonia cuscarama. Nanno fustishon shashoan ifofoan pui ichapa fiafo. Ascanfiacanashu samamashtacoin nantifi man aya cuscan man funoaforan,”
REV.18.17+REV.18.18+REV.18.19	ishon shashoan yonomisifoan yoishquicani.
REV.18.20	“Ascafiaifoanno nantifi Upa Dios fu icanoafoan unimacahuun. Babiloniafoan Jesús icoinra huafo man omitsiscamamisifo. Ascancufin Upa Diosin ato fasi onannitimana omitsiscapanacafo. Nantifi Jesús icoinra huafoan non Jesús fu rafumisifoan non Diosin tsain inon pacoai yoimisifoanri unimacahuun,”
REV.18.20	—ishon yoia. 
REV.18.21	Ascatan Upa Diosin ahuun oinmati afu nai muran icaton futsan mutsisipacoin toquiri uhuapacoin finifoantan unuhuan muran potaquin yoia isca huaquin,
REV.18.21	“Un na toquiri curushcai pota cuscan nanscarifiai Upa Diosin nan pushurasi anoafo Babilonia curushcai ato onaintimashqui coi munononfo. Cuyoriscatashquin afanan tsoan oinnacama. 
REV.18.22	Ascan afanan Babilonia ano manutifo nan shainti non manuti futsafori pusicanima. Tsoancai afanan ato nicanacama. Yonomisi afanan ano iyamacain afanan naniainfo nicayamafain 
REV.18.23	afanan lamparina ano otapacunacafoma. Nocofunun ainfo fiaino unimaifoan man nicamisi.”
REV.18.23	“Ascan afanan tsoan ascaran nicapacunacama. Babilonia anoa inanmitsamisifoan fasi tapicoincani. Nanfoan fasi ichapa fiafo. Aton shointihuunshon manifoti paramisifoquin. 
REV.18.24	Babiloniafoan Diosin tsain yoimisifo non Jesús icoinra huafo futsafori rutumamisifo. Manifoti anoa ato rutunifo,”
REV.18.24	ishon Diospan nai oinmatinin yoia.
REV.19.1+REV.19.2	Ascatan nai muran icafo ichapacoin aton oi un nica. Oi ashcafinin un ato nica isca huaquin,
REV.19.1+REV.19.2	“Tsoan chaca huamisi Upa Diosin ato onaintimai. Iconquin ato onaintimai. ¡Aicho! Nocon Ifon Diosin fasi sharacoin non yoipacunon. Nanton nocon chaca soashona non afu nipanon. Ahuunoa fusti non yoitiro isca huaquin, ‘Min nocon Ifocoin. Tsoa futsacai mia cuscarama. Mirus fusti min sharacoinmisiran,’ ishon nantifishon yoipacunonfo. Ahuun shinanhuunshon ahuamamishti huatiro. Upan Diosin Babilonia anoafo atohuunoa isca huaquin yoia, ‘Nan Babilonia anoafo ainfo furomacoin cuscarafo. Man chaca huamisifohuun manifoti anoafo ato chaca huama. Ascancufin ua Babiloniafoan fasi ua chaca huafo. Uhuun yorafori man omitsiscamacani naanonfo. Ascan un ato omitsiscamapacunacaran,’ ”
REV.19.1+REV.19.2	ishon Upa Diosin yoia. 
REV.19.3	Afanan oi ashcafinin nai murannoafoan yoia isca huaquin,
REV.19.3	“¡Aicho! Nocon Ifon fasi sharacoin non yoisharapacunon. Chaca huamisifo iconquin ato onaintimai. Ato chii urumanhuan muran potai. Nan chiicai nocapacunacamaran,”
REV.19.3	ishon yoiafo. 
REV.19.4	Ascanori Upa Diosin tsaoa ano nan Jesús icoinra huafo aton cushumisifo nan veinte cuatro nocofunufo yafi nan Diosin onihuani rafu non rafuri anaman fuoshonpacufoantan isca huaquin yoiafo
REV.19.4	—ishon yoiafo.
REV.19.5	Ascatan Upa Dios tsaoa anoa un oi futsan nica isca huaquin,
REV.19.5	huacahuun.
REV.19.6	Ascatan yorahuanrasi aton oi unuhuan ponoin achacoin cuscara yafi nai curushcain turuica nicatsa un nica yoiaifoan,
REV.19.6	“Nocon Ifon Diosin tsoan atiroma cuscan ahuamamishti huatiro. Nanfin nantififain nocon Niaifocoinquin. Manifoti anoa noco iquinan. ¡Aicho! Nocon Ifon Diosin fasi sharacoin non yoipacunon.”
REV.19.7+REV.19.8	“Nocofunun ainfo fiaino ainfo unimacoin itisharatiro ahuun funu fu fianain. Nanscarifiai nocon Ifo Jesús nan chashoan cahuanshara cuscara natian ahuun yorafo afu imapacui. Ascan ahuun yorafo man itisharafo afu ipashcaquin. Ainfoan ahuun funu unimamai nashitiro. Nashishon saya funa sharashtacoin patsashon sahuutiro afu fiananshquin. Nanscarifiai ahuun yorafoan itisharashon Upa Diosin aton chaca soashonon Jesús fu ipasharanonfo. Ascacun non unimanon. Tsoa futsancai mia cuscara sharamaran non nocon Ifo huanon,”
REV.19.7+REV.19.8	ishon yoiafo. Diospan yorafoan Jesushuunshon futsafo shara huamisi. Ascan Diosin ato sahuuti sharashtacoin sahuumana Jesús fu ipasharanonfo.
REV.19.9	Ascatan Diospan oinmati nan afu ica ua yoia, —Un mia yoiai cuscan cunuhuu isca huaquin, “Uhuun Facun Jesús chashoan facu cuscara natian nantifi ahuun yorafo ichanain afu ipashcaquin. Ascan ohuu. Uhuun Facu ahuun yorafo pimai minrifi ato futan pitiro afu ipashquin,” ishon Upa Diosin nannori yoi fasi unimatiro. Nannori Upa Diosin ahuun tsain. Ahuun tsain man icoinra huatiroran, —ishon ua yoia.
REV.19.10	Ua yoiaino un anaman fuopacua, —Min sharacoinran, —ishon yoishquin. Ascafiashon ua yoia, —Asca huayamahuu. Ua anori yoiyamahuu. Unrifi nan mi futan Jesús icoinra huafo cuscarari. Jesús mato yoia cuscan man cachiquiri huamisima. Un matofu ahuun oinmatiri. Nan fusti non fuoshopacutiro yoishquin, “Min fasi shara. Min uhuun Iforan,” ishon min nan fusti yoitiro. Diospan tsain yoimisifoan yoiafo cuscan unrifi un mia yoia nanscasi huaquin non Jesushuunoa non yoinon, —ua huaa.
REV.19.11	Ascatan uhuun namapan ointsa ua oinmana cuscan afanan un mato tapimai man tapinon. Upa Diosin nai muran icanoa un oian. Fupoti fupumua pushu muran non ointiro. Nanscara Upa Diosin icari un cayacafi oian. Nanno caballo oshopa un oian. Nan caballo camaqui tsaoaton ahuun anu ichapa. Ahuun anu rafuhuunoa mato yoinon. Yoia cuscan acoinmisi. Ascan ahuun anu futsan Iconmisi. Nanton iconcoin yora chacafo onaintimai. Nan Diosin tsain nicacasmamisifo ato potashquin omitsiscapanacafo muran. 
REV.19.12	Ahuun furo chi uruai cuscara rafu. Chi uruaino faquishfiacun yoran oinsharatatiro. Nanscarifiai nocon Ifoan yorafoti aton nomuran shinain cuscan onancoian. Niaifo maiti sharashtacoin ichapa maia. Ahuun fumananqui anu cunua. Arus fusti nan anu onan.
REV.19.13	Sahuuti chainipa sahuua. Nan sahuuti imiqui pocoa. Ahuun anu futsari Diospan Tsainran. 
REV.19.14	Ahuun yorafo nai ariashu caballofo oshopa camaqui aton Ifo cachiori focani. Ahuun ranushumua cuscarafo. Aton sahuutifo yufan oshopa sahuuafo. Na sahuuti oshopa rama patsamua cuscarafo. 
REV.19.15	Ahuun tsain nopu cunocoin cuscara. Ahuun tsainmansi manifoti yoitimamisifo ato onaintimai. Manifoti ato iquina ratofomain yoitimamisiqui ato curushcai onaintimaquin finacoin. Ahuun tsain nicacasmamisifocun nan Diosin ahuamamishti huatiro fasi atoqui sinacoin. Ascan Jesushuunshon ato onaintimai omitsiscapanacafo muran ato potashquin. 
REV.19.16	Jesús ahuun anu futsan ahuun sahuuti chainipa mananquirinoa yafi maiquirinoahuun cunua isca huaa,
REV.19.16	ishon cunua.
REV.19.17+REV.19.18	Ascantari un oian Diosin oinmati afu nai muran ica futsan fari tsacaino nishon oi ashcafinin puiyafo noyaiton cuna, —Fucahuun. Upan Diosin mato pimapai. Niaifocoinfo non ranushumua aton niaifocoinfo non aton niaifo patasharifo non nocofunufo mutsisipacoin non caballofo non caballo catu camaqui tsaoafo non nantifi Diosin tsain nicacasmamisifoti niaifofo non yora ahuamari nantifi Diosin ato namashquin. Ascacufin puiyafoan aton nami pi mayanshquincaniran, —ishon nan oinmatinin puiyafo yoia.
REV.19.19	Ascatan un afanan nocon Ifo Jesús ahuun noicasmamisifo nan yoina pofu cuscara yafi manifoti aton niaifofo uhuun namapan ointsa un ato oian. Man ichananfoan Jesús ahuun caballo camaqui tsaocun ahuun yorafoya rutupaicani. 
REV.19.20	Aton rututamarocon Jesús ato achia chi muran ato potashquin. Nan yoina pofu cuscara yafi nan fuparamitsamisiton, —Unfin Diosin tsain mato yoimisiquin, —ishon yoifiashu chanimisi. Nanton yoina pofu cuscarahuunoa tsoan atiroma cuscan Satanashuunshon huamisi. Ascan nantifi cunua yorafo nan yoina pofu cuscara ahuun anu atoqui nua. Nanfoan yoimisi isca huaquin, —Min uhuun dios. Un mia noiran, —ishon yoimisifo. Ascarafofin nan yoina pofu cuscaraqui. Ascan nan paramitsamisiton tsoan atiroma cuscan ahuamamishti acai cuscan man oianfo. Ascaquin ato paracoian. Nan rafu nan yoina pofu cuscara yafi nan paramitsamisi niyoa Jesús ato chi urumanhuan muran pota.
REV.19.21	Nan rafutan yora tushuafo Jesús ahuun caballo camaqui tsaoashon ahuun tsainman nopu cunocoin cuscarahuunshon ato rutumana nai futsuafo. Naafoanno puiyafo atoqui ichanancashon aton caya piqui mayafo.
REV.20.1	Ascatan Diospan oinmati Diosin icariashu fotoaiton un oian. Shafi cuscara tsoma. Nan yoshin chacafo quininhuan faquish muran icafoqui atoqui fupoti fupoa. Nanno Diosin oinmati fupoti ahuun shafi cuscara yafi cuno pono uhuapa cuscara tsoma. 
REV.20.2	Tsomashon nan famanhuan cuscara achia. Diosin mai oni huataima nan rononhuan iyopaoni. Paramitsamisicoin. Naanfin yoshin chacacoin Satanás. Achishon cuno pononun nusha. 
REV.20.3	Ascashon quininhuan faquish muran pota. Potatan aqui fupocoian amuran mil fari inon afanan caifoti paranonma. Nan mil fari anaitiano cainmayoi ahuutishotama afanan mai ano cahuancacayonon.
REV.20.4	Ascatan niaifoan tsaotifo Upa Diosin icanoa un oian. Jesús ahuun yorafo nan tsaotifo camaqui tsaoafo. Jesús yonoano a futan futsafo yonoshquin. Ascashon nannori un oian nan Jesús icoinra huaa futsafo. Nanfo niyoano nan yoina pofu cuscara yafi ahuuna ointsa rami huati nanfoan ifoanmisima. —Minfin uhuun Ifo. Un mia noiran, —ishoncai yoimisifoma. Aton anu aton mucu iyamarai aton fumananqui cunumisifoma. Ascatamarocon yoimisifo isca huaquin, —Jesús fustifin nocon Ifoquin, —huamisifo. Diospan tsain fustisi tanamisifo. Ascan nan yoina pofu cuscara atoqui sinaquin ato tushtumana. Nai futsufiafo Diosin ato funimani. Funishon Jesús futan mai ano mil fari yorafoti iquina.
REV.20.5	Nanfo funi yoi. Ascan nan mil fari anaitiano futsanfori funimashquin. 
REV.20.6	Shinancapon uhuun yoramishtichin un mato yoiai cuscan. Nocorifi Upa Diosin noco funimaqui tau huashquin. Nocon catoan ahuun yorafo non inon. Upa Diosin yafi Criston noco yonomapaiyai cuscan non futsafohuunoa non Upa Dios cufimisi. Non Jesushuunoashu omitsiscafiamisishaquin naashu non omitsiscapanacafo muran canacama. Ascatamarocon non Cristo icanoshon a futan futsafo iquishquin. Ascashu Jesús cuscara shara icashu non fasi unimacoinshquin.
REV.20.7+REV.20.8	Ascatan nan mil fari anaitiano Satanás quininhuan faquish murannoa afanan cainmayoshquin nan manifoti anoafo parayonon. Ascatan Dios nicacasmafo manifoti ano ato ichanan huai Diospan yorafo rutumashquin. Ichananfoanno fasi ichaparasi. Nan Dios nicacasmafo tsoan tanan huatiroma. Aton anuquin Gog yafi Magog man huamisifo. 
REV.20.9	Manifoti cunua ato ichanan huashquin Diospan yorafo icano ato cufuacufoanifo ato rutushquin. Ascafiacun Upan Diosin ahuun yorafo fasi noiquin ato numashqui. Nan yorafo Satanás ichanan huaa nai muranshon ato camaqui chi urumanhuan potai nai futsunonfo.
REV.20.10	Ascatan nan yoshin chaca Satanás nanton yorafo fuparapaimitsamisicoin Upan Diosin chi urumanhuan muran pota. Nanno omitsiscapanaca. Nannori nan yoina pofu cuscara yafi a futan yonopaoni, —Unfin mato Dioshuunoa yoimisiquin, —ishon yoifiamisishaquin Satanashuunoa ato yoimisi. Fasi paramitsamisicoin. Nan rafu non fusti chi urumanhuan muran omitsiscapashquin. Isin muuquin unupacunacafoma.
REV.20.11	Ascatan tsaoti oshopa uhuapacoin un oian. Nanno Upa Diosin tsaoan. Ahuunoashu nantifi mai anoafo non nai murannoari cuyoi futsui. Ascashu nantifi yorafo nai futsui. Diosiqui onupaifiai tsoan onutiroma. 
REV.20.12	Ascatan un oian nan niaifofo non yora ahuamafori naacanashu Upa Diosin tsaoan ano niafo. Nanno niafoanno Upa Diosin ahuun librofo fupua. Libro futsari fupua. Nan libro ahuun anu nipamisifo aton anu cunua. Nan naafoan amisi cuscan librofo muran nantifi Upa Diosin man cunua. Ascan nan chaca huapaonifo cunupacua cuscan ato ismashon iconcoincun ato onaintimacoinshquiran ishon ismatiro.
REV.20.13	Nan asafo yafi mai anoashu naamisifo nan omitsiscapanacafo muranri nantifi nan naamisifo Upa Diosin ahuun ointaifi fuafo. Nan chaca huafo cuscan atoti Upa Diosin onaintimapacua. 
REV.20.14	Nantififain nan Diosin tsain nicacasmamisifo Upa Diosin ato chi urumanhuan muran pota. Man naafiafoan natian ato chi urumanhuan muran pota. Nannoashu omitsiscapanacaforan ishon ato anupacua. 
REV.20.15	Ascan nan libro ahuun anu nipamisi. Tsoa ahuun anu nan libro muran Upa Diosin cunumisima nanfo chi urumanhuan muran pota.
REV.21.1	Ascan uhuun namapan ointsa Upa Dios noco ashoain cuscan ua oinmana. Un oian nai yafi nai murannoafoti maifoti funacoin Diosin onihua. Nan nai yafi mai tauhuaquin onihuani yamariscatana. Nan ununhuanri yamariscatana. 
REV.21.2	Ascan un oianri Diospan yorafoan Jesús tanasharamisifo nai murannoafo Upa Dios icariashu fotocani. Nanfo icano ahuun anu Jerusalén funa. Nan Jerusalén funaya fotoashu nanno icani. Fotoaiton un oian fasi sharashtacoin. Ainfon ahuun saya sharashtacoin sahuua itisharashquin funu fu fianain. Nanscarifi aquin Upa Dios nan Jerusalén funa atishara huaa sharashtacoin inon. Ahuun yorafo nanno afu nipasharashcani.
REV.21.3	Ascan Upa Dios tsaoa ano oi ashcafinin un nica. Yoia isca huaquin, —¡Aicho! Natian Upa Dios yorafo fu iishquin. Ato muran iishquin nanfo ahuun yorafo inon. Aafin aton Diosiri iishquin. 
REV.21.4	Ato cushusharashquin afanan tsoa omitsiscatiroma. Atohuun ramapai tsoa uaicai ato shinanmasharatiro aton fuon turuashontiro afanan shinanchacai cuscan pusitama unimanon. Ato cushuaino tsoashta afanan nayamacain manoyamacain uaiyamacain isin mucanimaran, —ishon yoia. Ahuara chacafo iyopaoni cuscacai afanan ascanacama.
REV.21.5	Asca huatan Diosin ahuun tsaoti camaqui tsaoshon yoiquin isca huaa, —Un nantifi funa onihuairan, —ishon Dios yoia. Ascashon futsan ua yoia, —Min nicai cuscan cunuhuu nan tsain nantififain icoinra huanonfo. Iconcoin nan tsain yorafoan icoinra huatirofo, —ishon ua yoia.
REV.21.6	Ascashon afanan Diosin ua yoia isca huaquin, —Mun aca. Natian mun yoiyoni cuscan man anaitia. Ahuara oni huataima un iyopaoni. Ahuutiamain maifoti cuyoicai urus fusti un yoitiro. Un nantifi iquina. Ufin ipamisiquin. Tsoan naaqui nomicoinquin yoitiro isca huaquin, “Unfin fasi unu yopacoincai nashquima,” ishon yoitiro. Nanscarifiai tsoa ipasharapaiquin yoitiro isca huaquin, “Un fasi numamisi yopai. Un Dios yopacoinran,” ishon anori yoiaiton un unimaquin cashmancoin nan nimapacutiro ufu nipanon. 
REV.21.7	Tsoan ua cachiquiri huatamarocon nan naitian ua tanasharacun nantonacaifin nantifi un mia yoia cuscan ahuunari iishquiquin. Naanfin un cashman inanshquin. Unfin ahuun Dios iishquin. Aafin uhuun facu iishquin.
REV.21.8	Ascan ratoran futsan ratutan cohuuqui uhuunoashu omitsiscapayamacun ua cachiquiri huashquin uhuun tsain icoinra huayamafain chacacoin futsa futsatapafo shatucasmafain rutumitsamisi icain aton ahuinma chotamisi icain ainfofoanri aton funumafo chotamamisi icain shointi nan yoshin chacafo fu tsainmisi icain Uacai noitamarocon ahuara futsan finaquin noicoiain icain ascarafo yafi nantifi chanimisifori ufu ipatamarocon chi urumanhuan muran nan omitsispacunacafo muran ipashcani. Anoashucai fonacafoma, —ishon Upan Dios ua yoia.
REV.21.9	Ascatan Diosin oinmati afu nai muran icafo nan siete nanfoan tutso muran ahuara chacacoin fospihuamua maifoti camaqui ocacaquin ato omitsiscamacani futsan uqui oshon ua yoiquin isca huai, —Ohuu. Un mia ahuara sharacoin ismai. Nocofunun ainfo fii cushusharashquin. Nanscarifi aquin Jesús nan chashoanun facu cahuanshara cuscaraton icoinra huafo fia ahuun yorafo inon. Ohuu. Un ato mia ismanon, —ua huaa.
REV.21.10+REV.21.11	Ascan Diospan Yoshin Sharapan ua iquinaiton Diospan nai oinmati ua machi uhuapa cuyacoin camaqui iyoa nantifi un oinnon. Jesús icoinra huafo nan Dios icanoafo aton chaca soashona nanfo nai murannoa Upa Dios icariashu fotoaifoan ua isma. Nan machi cuyacoin anoshon ua isma. Nanfo icano ahuun anu Jerusalén funa. A muran icafo Jesús tanasharamisifo. Upa Diosiri atofu ica. Nanno fasi faca facaitsa. Toquiri faca facaitsa cuscara. Fasi sharashtacoin. Nan toquiri ahuun anu jaspe tsosia shara toquiri futsan ahuun anu cristal. Faca facaitsa cuscara.
REV.21.12	Cunu cushto mutsisipan cuyacoin nan Jerusalén tarati huayacuna. Nan cunu cuyacoin doce fupotiya. Fupotiti ano Diospan oinmati afu nai muran icafo doce nia cushusharashquin. Israeli ahuun facu doce facufo aton funafori tiri futsan pashcanifo. Nan fupotifoti aton anu doce nutanfo.
REV.21.13	Nan cunu rafu non rafuri cuyacoin iyacuna cuscan fupotiya doce fari oaiquiri rafu non fusti non fari oai istafari rafu non fusti non fari cai istafari rafu non fusti non fari caiquiriri rafu non fusti fupotiya.
REV.21.14	Nan cunufo cuyacoin toquirininhuan doce camaqui onihua. Jesús nan cashoanun facu cahua sharashta cuscara afu rafumisifo doce aton anu toquirininhuantiqui nutan.
REV.21.15	Diospan nai oinmati futsan nan unfu tsainquin tananti tsoma Jerusalén funa non ahuun cunufo cuyacoin uhuapan non ahuun fupotiri tananshquin. Nan tananti facatahua chainipa cuscarafiashu oro sharashtacoin. 
REV.21.16	Nan Jerusalén funa ahuun cunu rafu non rafuri cuyacoin nantishon fosi. Ahuun chainipa non ahuun ashfanri nantishon rafu. Ahuun cuyari nantio fosi. Diospan nai oinmati futsan tanan dos mil dos cientos kilometros ahuun chainipa non ahuun ashfan non ahuun cuyari. 
REV.21.17	Ahuun cunufo cuyacoin ahuun cushto sesenta y cinco metros tanan. Nan oinmatinin afu nai muran icaton yorafoan tananmisi cuscari arifi metronun tanan.
REV.21.18+REV.21.19+REV.21.20	Jerusalén funa sharashtacoin. Ahuarafo amuran vidrio botica cuscara cushtocoin ocu rafu oinquin non nocotiro. Vidrio botica cuscarafiashu oro. Nanhuunoa Upa Dios onihua. Ahuun cunufo cuyacoin non cushtocoinri. Toquiri ahuun anu jaspe tonan shara ahuun cuno oshin shara faca facaitsaya osian. Toquiri sapa cushtocoin futsa futsatapafo doce putsamuinia camaqui nan cunu rafu non rafuri Upa Dios onihua. Toquiri sapa fasi chainipa cushtocoin futsa futsatapafo fusti tauhuaqui fuca. Ahuun anu jaspe.
REV.21.18+REV.21.19+REV.21.20	Nan jaspe tonan shara ahuun cuno oshin faca facaitsaya osian.
REV.21.18+REV.21.19+REV.21.20	A fuchi toquiri sapa futsa fasi chainipa cushtocoin ahuun anu zafiro. Nan zafiro tonan sharashtacoin.
REV.21.18+REV.21.19+REV.21.20	A fuchi toquiri sapa futsa fasi chainipa cushtocoin ahuun anu agata. Nan agata shonan sharashtacoin osian.
REV.21.18+REV.21.19+REV.21.20	A fuchi toquiri sapa futsan chainipa cushtocoin ahuun anu esmeralda shonan sharashtacoin.
REV.21.18+REV.21.19+REV.21.20	A fuchi toquiri sapa futsa chainipa cushtocoin ahuun anu onice oshin mapash sharashtacoin.
REV.21.18+REV.21.19+REV.21.20	A fuchi toquiri sapa futsa chainipa cushtocoin ahuun anu cornalina oshin sharashtacoin.
REV.21.18+REV.21.19+REV.21.20	A fuchi toquiri sapa futsan chainipa cushtocoin ahuun anu crisolito ahuun cuno oshin faca facaitsa cuscara sharashtacoin.
REV.21.18+REV.21.19+REV.21.20	A fuchi toquiri sapa futsan chainipa cushtocoin ahuun anu berilo shonan mapash sharashtacoin.
REV.21.18+REV.21.19+REV.21.20	A fuchi toquiri sapa futsan chainipa cushtocoin ahuun anu topacio chashna sharashtacoin.
REV.21.18+REV.21.19+REV.21.20	A fuchi toquiri sapa futsan chainipa cushtocoin ahuun anu crisoprasa shonan yafi chashna mapash osian sharashtacoin.
REV.21.18+REV.21.19+REV.21.20	A fuchi toquiri sapa futsan chainipa cushtocoin ahuun anu jacinto nanhuain ointsa mapash sharashtacoin.
REV.21.18+REV.21.19+REV.21.20	A fuchi ahuun unutaquin toquiri sapa futsan chainipa cushtocoin ahuun anu amatista nanhuain ointsa sharashtacoin. Nan toquiri sapa doce sharashtacoin a fuchi cunu Upa Diosin nimainifoanni.
REV.21.21	Nan cunu rafu non rafuri ahuun fupotifo doce perlahuunshon Diosin ato onihua. Perla toquiri cuscara osho sharashtacoin. Nan perla fustihuunnoa fupoti fusti onihua. Perla fustihuunnoari fupoti fustiri onihua. Nansca huashosi nan doce fupotifo Upa Dios onihua. Nan Jerusalén funa ahuun faitifi oro sharashtacoin onihua. Nan oro vidrio botica cuscara cushtocoin ocu rafu oinquin non nocotiro.
REV.21.22	Ascan nanno Dios fu tsainti pushu yamai. Upa Dios nan ahuamamishti huatiro yafi nocon Ifo Jesús nan chashoan facu cahuan sharashta cuscara Jerusalén funa muran imisifo. Ascacufin yorafo atofu tsainpai pushu yopacanima. 
REV.21.23	Nanscarifiai nanno fari yafi oshu yopacanima. Upan Dios yafi Jesús nan chashoan facu cahuan sharashta cuscara atofu ica. Upan Dios nanno ishon ato chashashona. Jesusrifi aton lamparina cuscara ato otashona cayacafi oinsharanonfo. 
REV.21.24	Nanhuunshon chashaino manifoti nifoanfafaitirofo. Niaifofoanri nan Jerusalén funa muran iquishon ahuarafo shara man aya cuscan iquimashquin.
REV.21.25	Nanno yamuri yamai. Faquishpacunacama. Ascan ahuun fupotifo fupopacunacama. 
REV.21.26	Ascan Jerusalén funa muran manifoti anoafo iquicaquin ahuarafo shara aya cuscan amuranri iquimashcani. Aqui fasi unimacani finacoinshcani. 
REV.21.27	Ascan ahuarashta chaca amuran iquitiroma. Nan shinanchacamisifo non chaca huamisifo non paramisifori iquitirofoma. Tsoa Jesús nan chashoan facu cahuan sharashta cuscara ahuun libro muran ahuun anu cunuano nanno afu ipatiro. Nanfosi Jerusalén funa muran iquitirofo Jesús fu ipasharashcaquin.
REV.22.1+REV.22.2	Ascan uhuun namapan ointsa Diosin ahuun oinmati afu ica futsan Dios icanomain ahuu cuscaraquin ua isma. Upa Dios yafi Jesús nan chashoan facu cahuan sharashta cuscara tsaoa anoashu unu tsosi cristal shafacaficoin ointsa afain. Icafo nushmancayan unu afain. Nanno icafoan nan unu tsosi shara ayapaiyaitian ayatiro. Nannoashu nipanaca. Nannori fai nushmancayan ica. Unu ocama rafu nii shocoa. Nan nii ahuun fimi piipaiyaitian pitiro. Nanscarifiai Dios no fu ipacoiainno non ahuunoashu nipasharashquin. Nan nii oshutifi fimimisi. Ahuun pui tsasipacunacama ahuun shachoco funa shara ipanaca. Ahuunoashu manifoti non Dioshuunoashu muma funa shara ipanaca.
REV.22.3	Nanno Jerusalén funa Upa Diosin yafi Jesús no fu iishquin. Non aton yoracoinshon non ato noicoinshquin. Non aton oinmati cuscara iishquin. Ato fanainsharashocun ato yoisharapacunaca. Ascan nocon mai shuni ano chaca futsa futsatapafo ipaoni cuscacai nan Jerusalén funa ascarama. Ahuashta chaca amuran itiroma. 
REV.22.4	Nannoa nocon Ifoan fuso oinfafaincani. Aton fumananqui ahuun anu nutamana. 
REV.22.5	Nocon Ifon Diosin ari icafo ato shafahuashoan. Ascan afanancai lamparina yafi fari yopatirofoma. Anocai afanan yamuima. Nanscashu afu niaifo patashari ipanacafo.
REV.22.6	Ascatan Diospan oinmati afu nai muran icaton afanan ua yoia, —Nocon Ifon Diosin ahuun tsain yoimisifo aton nomuran tapimamisi ahuara ahuuscaranai cuscan aton yorafo tapimashcani. Nanscarifiai natianri ahuun oinmati afu ica futsa nichian ahuara ahuuscaran arishcashquiain cuscan ahuun icoinra huafoti tapimashquin. Nan un mia yoiai cuscan iconcoin. Nantifi uhuun tsain man icoinra huatiroran, —ishon ua yoia.
REV.22.7	Yoiquin asca huatan nocon Ifo Jesús yoia isca huaquin, —Un nai murannoashu mai ano matoqui nocoriscashquin. Man min oian inon pacoai cuscan nanfo min cunushotiro. Tsoan nanfo icoinra huafain cachiquiri huayamashu unimacoin iishquiran, —ishon Jesús ua yoia. 
REV.22.8	Uquian, Juan, un nanfo nicafain oian un nan Diospan oinmati afu nai muran icaton un anaman nofuomupacua nan uhuun ifocoincun ismashquin. 
REV.22.9	Un asca huafiaiton ua yoia isca huaquin, —Asca huayamahuu. Urifi mia cuscara. Min non Jesús icoinra huafo non ahuun tsain yoimisifo non nantifi nan min rama cunua cuscan icoinra huafo urifi mato cuscara nocon Ifon Diosin ahuun oinmati. Ascan Upa Diosin fustisi min Ifo huatiro. Nan fusti min anaman nofuomupacucahuashotiro, —ua huaa.
REV.22.10	Ascatan afanan ua yoia isca huaquin, —Ahuuscaran arishcashquiain cuscan min rama cunua samamashta iishquin. Ascan min cunua cuscan onuyamahuu. Nantifi yorafo tapimahuun. 
REV.22.11	Ascan Jesús nocoaitian nan nicacasmamisifo fasi chaca finacoinshquicani. Yora chacacoin huamisifori mimacoin chacacoin iishquin. Nan Diosin yoia cuscan huamisifori mimacoin Diosin yoia cuscan aashcani. Nan Jesús cuscara shara imisifoanri mimacoin huaquin aton Ifo tanasharashcani, —ishon Diospan oinmatinin nan afu imisifo futsan ua yoia.
REV.22.12	Ascashon Jesús afanan yoia isca huaquin, —Ua nicasharacahuun. Un matoqui samamashta nocoriscai. Nocoshon un mato yoia cuscan man huacun un mato inansharashquin. Nan shara huamisifo un ato shara huafain nan chaca huamisifo un ato onaintimacoinshquin. 
REV.22.13	Ahuarafo onihuataima un iyopaoni. Unfin ipamisiquin. Un ipashquin. Un unupacunacama. Ahuutiamain maton mai cuyoicai urus fustifin un yoitiro.
REV.22.14	Jerusalén funa muran iquishon nan nii ahuun fimi pipaiquin pitiro nipashquin. Nanscarifiai Upa Dios fu icaino arus fusti mato nimapacutiro. Nan ua icoinra huafo aton chaca soashona nanfo fusti uhuun Upa Diosin ato iquimatiro nofu ipanonfo. 
REV.22.15	Ascan nan yora chacacoin pashna pofu cuscara iquimayamafain shointifo ya nan shointi icoinra huafo iquimayamafain nocofunun ahuun ahuinma chotamisi yafi ainfoanri ahuun funuma chotamamisi iquimayamafain rutumitsamisi iquimayamafain tsoan Dioscoinma noiquin ifoancun iquimayamafain nan chanimisifo nan chani noimisicai. Ascara yorafocai Jerusalén funa muran iquitirofoma.
REV.22.16	Unquian, Jesús, uhuun oinmati nan unfu icaton miqui nichian un mia yoia cuscan ua icoinra huafo ichananti anori min ato tapimanon. Unquian David ahuun funa. Un fishi uhuapa shafainoshta oinmisi cuscara. Nan fishi oinquin non tapitiro samamashta shafariscatiro. Nanscarifiai un otichaima tapicanashu itisharatirofo Jerusalén funa muran ufu ipanacaforan, —ishon Jesús yoia.
REV.22.17	Ascano Diospan Yoshin Shara yafi Jesús ahuun yorafoanri nantifi yorafoqui isca huacani, —Jesusqui fucahuun, —yoiafoan. Tsoan nicacoiainton yoiqui isca huatiro, —Jesusqui fucahuun, —huatiro. Tsoa nomicoin unu yopai unu ano catiro ayatan ahuun nomi shatutiro. Nanscarifiai tsoan ahuun chaca shatupai Jesusqui otiro Upan Dios fu ipashquin. Ahuara inantamarocon Jesús icoinra huashu afu nipatiro.
REV.22.18	Unquian, Juan, ahuuscaran arishcashquiain cuscan un mato cunushona. Un mato cunushonai cuscan cayacaficoin. Tsoan nan tsain nica natian un mato yoipacuai cuscan. Ua nicasharacahuun. Un mato cunushona cuscan tsoan afanan tsain futsa shinanfain cunucun nan libro muran omitsiscapanacafohuunoa cunua cuscan iconcoin Upa Diosin nantifi nanfo omitsiscamashquin. 
REV.22.19	Ascantari ahuuscaran arishcashquiain cuscan un cunua tsoan nan tsain atirifi soacun Upa Diosinri ahuun anu soashquin nan ahuun libro murannoa. Ascacufin nan Jerusalén funa shara muran iquipacunonfoma. Un nan cunua cuscan nan Upan Diosin ahuarashta shara yoiyoni cuscan aya ipanaca.
REV.22.20	Jesús yoia cuscan nannori un mato cunushona. Nanton yoiqui isca huaa, —Icon. Un matoqui samamashta nocoriscairan, —ishon yoia. Ascaran inon. Ifon Jesús nocoqui oriscahuu. 
REV.22.21	Mancai Diospan yorafo. Ahuara ahuuscarafiaino nocon Ifon Jesús matohuun noishon maton nomuran mato fupuashoin man shara inon. Nanscasi ipanon. Amen. Nanti.
REV.22.21	Juan
GEN.1.1	Nantifi nan non oiainfo oni huataima Diosin nai yafi mai oni huaquin tau huani. 
GEN.1.2	Tau huaquin mai yafi unu pashcanan huataima. Nantifi ununhuancoin ipaoni. Natian ipaoni cuscarama. Faquishihuacoin iyopaoni. Nishfomanhuan cuscaraton faquishihuan huaa ini. Diosin Yoshin Sharapan amanaon cahuacacainquin oiancuni.
GEN.1.3	Ascashon Diosin yoiquin,
GEN.1.3	—Shafan ihuu, —huaino. Shafanriscatani. Ahuun tsainmansi oni huani. 
GEN.1.4	Man asca huashon Diosin shafan oian shara ini. Ascashon Diosin shafan yafi faquish pashcanan huani. 
GEN.1.5	Man pashcanan huashon anuni shafan punaran huafain faquish yamuran huani. Nanscafin osha fusti huaquin tau huani.
GEN.1.6	Ascashori Diosin yoini, —Unun pashcahuu. Nai fomancaya unu huafain ananmanrinoari unu inon, —huaino nanscacoin ani. 
GEN.1.7	Diosin unu nai fomancaya huafain ananmanri pashcanan huani. Ascashon unu atirifi nai muran icaino atirifi ananmanri ini. 
GEN.1.8	Ascashori unu pashcanan huaqui amanaonri unu icaino ananmanri unu inon huashon. Nan amanaonrinoa anuqui nairan huani. Nanscaran osha rafutan huani.
GEN.1.9	Ascashon Diosin yoiquin amanaon nai icaino anamanri unu inon. Ascatan nan unuri tiri futsa icaino mai muto tiri futsa inon huani. Ascaino nanscacoin ani. 
GEN.1.10	Ascashon nan mai mutori anuquin mairan huafain nan unu anuquin unuhuanran huani. Ascahuashon Diosin oian shara ini.
GEN.1.11	Asca huatan Diosin afanan yoini. —Nantifi yono futsa futsatapafo fimiya icain ushuyafo inon. Ihui fimitiofori mai ano foainon, —huani. Ascaino nanscacoin ani. 
GEN.1.12	Ascaino nan Diosin yoia cuscacoin mai ano yono futsa futsatapafo fimiyacain ushuyafo yafi ihui fimiyafori nanscarafosi foainifo. Asca huashon Diosin oian sharacoin ini. 
GEN.1.13	Nanscafi osha rafu non fustitan huaniquin.
GEN.1.14	Ascashon Diosin yoini isca huaquin, —Nai arishon yamu mai ano chashaifo icain shafantan chashairi inon, —Ascatari shafan yafi yamu pashcanan huani. —Nanhuunshon faritifi tapifain oshutifiri tapifain shafatifi nanfohuunshon non onanon. 
GEN.1.15	Ascan nai arishon chashaino nan maitio shafan inon, —Diosin huani. Ascaino nanscacoin ani. 
GEN.1.16	Ascashon nan chashai uhuapa rafu. Futsan yamu chashai uhuapama huafain futsa nan uhuapacai shafatan chashai huani. Ascashon nan shafatan chashai anuquin fariran huafain nan yamu chashairi anuquin oshuran huani. Ascashon nan yamu chashai futsaforifi fasi ichapacai anuqui fishiforan huani. 
GEN.1.17	Diosin nantifi naihuun nutani maifoti chashanon ishon. 
GEN.1.18	Asca huashon shafantan fari chashaino yamutan fishifo futan oshu chashanon huafain shafan yafi faquish pashcanan huani. Asca huashon Diosin oian sharacoin ini. 
GEN.1.19	Nanscafin osha rafu non rafuritan huaniquin.
GEN.1.20	Ascatari Diosin yoiquin unu murannoafo shiman futsa futsatapafo yafi nan unu muran icafo inon huafain puiyafori mai ano noyamisifo inon huani. 
GEN.1.21	Ascashon shimanoanfori unu murannoafo oni huafain nantifi unu muran niafo onihuafain puiyafo futsa futsatapafo onihuani cuscan Diosin oian sharacoin ini. 
GEN.1.22	Ascashon Diosin oian nantifi onihua cuscan shara oinquin yoini isca huaquin, —Unu muran icafoan facu ichapa icain puiyaton facufo maifoti ichapa cainonfo, —ishon yoini. Ato shara huashoni. 
GEN.1.23	Nanscafin mucu fustiti oshatan huaniquin.
GEN.1.24	Ascatan Diosin afanan yoini, —Yoina inahuamutiofo futsa futsatapafo icain naman sharatirofori inonfo. Ascatan yoina futsa futsatapafo inonfo, —ishon Diosin yoini. Ascaino nanscacoin ani. 
GEN.1.25	Ascashon nantifi yoinafo futsa futsatapafo onihuafain inahuamutiofo futsa futsatapafo onihuafain naman sharatiofori onihuani. Diosin oian sharacoin ini.
GEN.1.26	Asca huashon Upa Diosin yoiquin isca huani, —Natian non nocofunuri oni huanon non shinain cuscara arifi shinanon. Ascano nan mai anoafo futan unu murannoafo non nan noyamisifori nanfoan ato ifo inon, —ishon yoini.
GEN.1.27	Ascatan Diosin nocofunu onihuani ahuun shinan cuscara icain a cuscara inon. Ascashon nocofunu yafi ainfo onihuani. 
GEN.1.28	Asca huatan Diosin ato yoisharani, —Isharacain ichapa cai sharacahuun. Nan maitio iishcaquin. Ascano nantifi shimanfo unu murannoa icain puiya nan noyamisifo icain mai anoafo ato ifo icain yoina futsa futsatapafo non mai ano sharatirofo man ato ifo iishcaquin.
GEN.1.29	Nan yono fana ushuyafo non fana fimiyafo non ihui fimiyafori un mia inain min pinon. 
GEN.1.30	Ascan nan yoina inahuamutiofo yafi yoinafo nan maitio icafo non puiya fomancaya anoafo ato fasi yafi mani pui inain arifi pinonfo, —ishon Diosin yoini.
GEN.1.31	Ascashon Diosin nan oni hua cuscan oian nantifi sharacoin ini. Nanscarafin mucu fustiti yafi mucu foshca fusti oshata huaniquin.
GEN.2.1	Ascano Diosin nai yafi mai non nantifi ahuamamishti onihuaquin anaitini. 
GEN.2.2	Ascashon mucu fustiti yafi mucu foshca fustiti oshatan yononi. Iyoconaino yonoqui anaititan tununi. 
GEN.2.3	Ascatan Diosin nan mucu fustiti yafi mucu foshca rafu oshatan yoiquin isca huani, —“Tunutitianran,” huafain nan shafatari ua shinanonpacocani. Nan shafatamain un yonoqui ahuamamishti onihuaquin anaitishon un tunuyamacufin, —ishon Diosin yoini.
GEN.2.4+GEN.2.5	Ascatan nanscacoin huaquin nocon Ifo Diosin nai yafi mai onihuani.
GEN.2.4+GEN.2.5	Ato oni huatiancai nocon Ifo Diosin yonofo onihuatai inima. Ascashon mai anoricai oi fumatai inima. Tsoaricai mau ano yonoatai inima. 
GEN.2.6	Ascafia Diosin nan maitio mai muranshon unu fomani mai muchana huanon. 
GEN.2.7	Ascatan nocon Ifo Diosin mai fishon yora huaquin futsashon nocofunu onihuani. Asca huatan ahuun ruchocoqui ashaitanaino nocofunu shacaina cahuani ninon. Ascatan Diosin nocofunu oni huaquin tau huaniquin.
GEN.2.8	Asca huashon nocon Ifo Diosin nan fari oaiquiri mau ano fanashon. Nan nocofunu oni huatan mau ano nichini. Ascashon nan mau anuquin, “Edénran,” huani. 
GEN.2.9	Ascatan nocon Ifo Diosin fana futsa futsatapafo oni huashon fanani. Ahuun fimi piatio sharafo yafi fimi sharamishti futsa cuscarafori fanani. Ascashon nan mau nushmancayacoin ihui nia rafu fanani. Futsa piashu non ipatiro fanafain futsa pishon non ahuara shara yafi chaca onantiro fanani.
GEN.2.10	Nan mau Edén anoashu unu afaiton fanafo muchana huani. Nannori unu rafu non rafuri tohuaica ini. 
GEN.2.11	Ascan nan unu tohuaiqui tauaton ahuun anu Pisón. Nanton Havila maitio tarati huaa. Nannori oro ini. 
GEN.2.12	Nan mai anori oro sharashtacoin non ihui fupo inin sharacoin non toquiri sharashta ahuun anu onice ini. 
GEN.2.13	Ascan unu tohuaica futsan ahuun anu Gihón. Nanton Cus maitio tarati huaa ini. 
GEN.2.14	Nan unu tohuaica futsan ahuun anuri Tigris. Naan mai Asiria fari oai naman afain. Nan unu futsan ahuun anuri Eufrates.
GEN.2.15	Ascashon nan mau Edén ano nocon Ifo Diosin Adán nichini mau ano orofain cushusharanon. 
GEN.2.16	Ascatan Diosin Adán yoiquin isca huani, —Naan na fana nantifi ahuun fimi min pitirosharafo. Naanfo pihuu. 
GEN.2.17	Ascan nan fana futsan ahuun anu shara yafi chaca nan piyamahuun. Ascan nicayosmacai nan fimi piashuforan nan icocoin min nairan, —ishon yoini.
GEN.2.18	Ascashon nocon Ifo Diosin afanan yoini, —Adán arus icacai sharamafinquin. Unfin afu rafua onihashoicai a futan ahuara nan yopai cusca a fu anon, —ishon yoini. 
GEN.2.19+GEN.2.20	Ascashon maiyashon yoina futsa futsatapafo yafi puiya nai muran noyamisifori oni huani. Naanfo onihuapashon Diosin Adán shinanmaqui ihuuni ato anupacunon. Nantia Adán yoina futsa futsatapafo yafi inafo non puiyafori anupacuni. Asca huatan Diosin oiancai rato yoina futsa nocofunu fu rafutiro inima. 
GEN.2.21	Ascashon nocon Ifo Diosin Adán oshan muranmacoinshon ahuun pishi shao futsa tsucashon ahuuscama ointsa huani. 
GEN.2.22	Ascatan nan pishi shaohuunoa ainfo oni huani. Nan ainfo oni huashon Diosin Adán oinmani.
GEN.2.23	Ascaiton oinquin Adán yoiquin isca huani, —Diosifin mia uhuun nami yafi uhuun shaohuunoa oni huaquin. Ascacufin un mia ainforan huaicai miafin uhuunoa Diosin oni huaquin, —ishon yoini.
GEN.2.24	Nan nocofunun ainfo fiatiancai afanan apa yafi ahua fu itiroma. Apa yafi ahuamaquinoashu pashcatiro ainfo fiiashu. Ascashu nan fusti cuscaran iishquin.
GEN.2.25	Ascan Adán yafi ahuin chitoriafiashucai tsoa rafipainifoma.
GEN.3.1	Nan nocon Ifo Diosin nantifi yoinafo oni huani. Ronofin fasi fuparamitsamisicoin iniquin. Rato yoina a cuscaranma. Nan rono ainfoqui oshon yocani.
GEN.3.1	—¿Iconmun, “Nantifi fimi mau mamaquinoa man pitiomaran,” ishon Diosin mato yoiamun? —ishon yocaiton.
GEN.3.2	Nan ainfoan cumani, —Nonfin nantifi fimi pitiroquin. 
GEN.3.3	Ascafia, “Nan mau nushmancayan nia futsa piyamafain manricai mutiroma. Nan muashu man natiroran,” ishon Diosin noco yoiaran, —ishon Eva yoini.
GEN.3.4	Ascaiton ronon afanan Eva cumani, —Ma. Na fimi piashucaico man natiocufi. Tsoatsi fimi piashu namiscun. 
GEN.3.5	Diosifin tapiaquin min na fimi pishon ahuamamishti min tapitiro. Ascashu nan Diosi cuscaracoin min itiroquin. Ahuara shara tapifain chacari min tapitiroquin, —ishon ronon yoiaiton.
GEN.3.6	Nicaquin foisquin oian fimi sharashtacoin ini. Ascashon ahuun nomuran shinanquin, —Na fimi pishon raca ahuara sharafo onanmisi un itirocati, —ishon shinanni. Ascashon fiitan pishon funu nanno oinaino arifi pimani. 
GEN.3.7	Asca huatan onanriscatanifo. Nantia shinanriscatanifo chitoriacashon. Ascashon ihui higuera ahuun pui cuonti huashon sahuunifo.
GEN.3.8	Nantia nicafo nocon Ifo Diosin mau mamaqui oaino fuu sharafuranaiton nicai aqui rafipaicani ihui cachori onunifo. 
GEN.3.9	Ascaiton nocon Ifo Diosin cunaquin, —¿Adan, ahuuscai min uqui onupaimun? —huaiton.
GEN.3.10	Adán cumani, —Min oaiton nicain un ratui onua ua mian chitoria ointiroran, —ishon cumani.
GEN.3.11	Ascaiton nocon Ifo Diosin yocani, —¿Tsoan mia yoiamun min chitoria? ¿Man manmun na fimi pia? Naan piyamaquin un mato huafia, —ishon yoiaiton.
GEN.3.12	—Munfin piaquin. Nan na ainfo mian inantofin ua aaquinaqui, —huaiton.
GEN.3.13	Ascaiton nocon Ifo Diosin ainfo yoiquin isca huani, —¿Ahuuscaquimun min piaquin? —huaiton.
GEN.3.13	—Nan ronon ua paraitofin un acaquin, —huani.
GEN.3.14	Nantia nocon Ifo Diosin rononhuan yoini,
GEN.3.14	—Min ato chaca huamahuunoashu nantifi chacai futsucani. Yoina futsafo chaca icai cusca mincaifin fasi chaca finacaia iishquicain.
GEN.3.14	Natiafin min sinocomucahuancacaimisi. Nantishotapiquin mai mapo muran min sinocomupacunaca.
GEN.3.15	Nan un mia yoiai cuscafin ainfo fu min noincasmatananpacunacaquin. Nan chipo oniafo furifin min noincasmatananpacunacaquin. Min ato tau chichoco nasaiton mia mapo coshapacunacaforan,
GEN.3.15	—ishon yoini.
GEN.3.16	Ascashon ainfori yoiqui isca huani,
GEN.3.16	—Min facu cainquin min isin mui omitsiscanonpacoicain. Nan omitsiscafiaquiri min funu min fuchipainonpacoicain. Min fununri mia yonopacunacaquin, —huani.
GEN.3.17	Ascashori Diosin Adán yoini, —Un mia yoia “nan fimi fusti min pitiromaran,” un mia huafia ua nicatamarocon min ahuin min nican.
GEN.3.17	Ascan mihuunfin nuaquin un natianfin mun mai chacana huaicain. Minfin piishquin curushcain yonoi omitsiscapanacaquin.
GEN.3.18	Nan min mau ano moshafo foaicain nahuan faquisifo foaishquin. Min mau ano fanashon min pitiro.
GEN.3.19	Min yonoifin niscamanhuancain yonoicain tushu piishquin nan min naitian. Un mia mai oni huani.
GEN.3.19	Ascan nan min naitian afanan min mai onishquiran, —ishon Diosin yoini.
GEN.3.20	Ascashu nan Eva nantifi manifotiton aton shuni. Aton uhua cuscara. Ascacun Adán ahuin anuni “Evaran,” huani. 
GEN.3.21	Ascano nocon Ifo Diosin Adán yafi ahuin yoina rutushon ahuun fichi ato sahuuti huashon sahuumani. 
GEN.3.22	Asca huatan nocon Ifo Diosin yoiquin isca huani, —Natian nocofunu man noco cuscara ica. Ahuara shara tapifain ahuara chacari tapian. Ascan nan fimi futsan ahuun anu nan piashu yora nipatiro. Ascacun na mau Edén muranshon non ato nichitiro nan fimi pinonfomaran, —ishon Diosin yoini.
GEN.3.23	Ascashon nocon Ifo Diosin Adán yafi Eva nan mau Edén anoshon mai futsa nichini anoshon mau huanon. 
GEN.3.24	Ascashon Diosin ahuun oinmati nichini nan mau Edén anoashu chi sanacufainon nopu cuscaran. Afanan tsoa Edén muran iquinonma nan fimi piashu nipatiro pinonfoma.
GEN.4.1	Ascano nan nocofunu Adán ahuinin Eva facu nanuqui tau huani. Ascashu furonanfacu cainni. Caíncun anuni, “Caínran,” huani. Ascashon Evapan yoini, —Natian un furonanfacuya. Nocon Ifoan ua inanran, —ishon yoini. 
GEN.4.2	Ascan afanan chipo facu nanuni. Naan caincuri anuni, Abel. Naan Caín ahuun ushto. Nan Abel pushcohuaitian chashoanfo cushumisi ini. Ascan ahuun ochi Caín mau yonomisi ini.
GEN.4.3	Chipori iyoa Caín nan yonofo fana cuscan nocon Ifo Diosi inanni. 
GEN.4.4	Nantiari Abel ahuun chashoan facu cain taua sharashtacoin nocon Ifo inanni. Ascashon Abel inan cuscan oin nocon Ifo Diosin aqui unimacoinni. 
GEN.4.5	Ascafia Caín inan cuscan oincai Ifon Diosin aqui unimanima. Ascaino Caín fasi sinaquin ahuun fuso fuchopi huaqui futsani. 
GEN.4.6	Ascaiton nocon Ifo Diosin yoini, —¿Caín, ahuuscai min sinaimun? Min fuso oinquin un tapitiro min sinai. 
GEN.4.7	Ascan min shara huano un miqui unima cuana. Min isharayamaino man chaca itishara chacapan mia ifo huashquin. Ascafia min chaca finonmatiro chaca huatamarocon min shara itiroran, —ishon Ifon Diosin yoini.
GEN.4.8	Ascano Caín chipo ahuun ushto Abel yoini, —Non mau ano canon, —huani. Ascashu Abel iyoa Caín fu mau ano cacun iyoaton coshaqui futsaquin rutuni. 
GEN.4.9	Nantia nocon Ifo Diosin Caín yocani, —¿Caín, ranimun ushto? —huaiton. —Utsan. ¿Unmun uhuun ushto cushumisi? —ishon cumani.
GEN.4.10	Nocon Ifo Diosin yoini, —¿Ahuuscai min ushto rutuamun? Min ushto mai huafia ahuun imi foaiton un oian. Ahuun imi foaiton min ushto ua yoi cafisca hua, “Uhuun ochin ua rutua. Ascacun uhuunshon uhuun ochi min onaintimatiroran,” ishon ua yoiaquin. 
GEN.4.11	Ascan natian un mia onaintimai min chaca iiquin. Min afanan nuno na mai ano itiroma. Man min ushto rutua. Unfin nunoshon mia mai futsa ano nichicain. 
GEN.4.12	Nanno min mau huafia yonofo foaisharashquima. Ascashu min cahuacacaifiaquicai min tunushquimaran, —ishon nocon Ifo Diosin Caín yoini.
GEN.4.13	Nannori huaiton nicain Caín nocon Ifo Diosi cumani, —Ohua. Mian fasi onaintimai cuscacai un tunutiroma. 
GEN.4.14	Na shafatan mian nunoshon potaino un maitio cahuacacainicai un afanan mi fu itiroma. Tsoaran ua fuchishon ua rutushquiran, —ishon yoiaiton.
GEN.4.15	Afanan nocon Ifoan cumani, —Ma. Tsoan mia rutua nancaifin un onaintimaquin finacoincain, —ishon nocon Ifo Diosin yoini. Asca huatan nocon Ifoan Caín aqui cunu nutani ahuun onanti huati tsoan fuchifiashon rutunonma. 
GEN.4.16	Ascashu Caín nocon Ifo anoashu cani. Mai futsa ano noconi ahuun anu Nod. Nan mau Edén fari oaiquiri Nod ini.
GEN.4.17	Ascashu Caín arifi ahuinyatian ahuinin facu nanuni. Naan facu caiantian anuni Enoc. Ascashon Caín ahuun facufoyashon chipo pushu rasi huaquin tau huani. 
GEN.4.18	Nan Enoc facuri Irad ini. Irad ahuun facu Mehujael ini. Mehujael ahuun facu Metusael ini. Metusael ahuun facuri Lamec ini. 
GEN.4.19	Nan Lamec ahuin rafuya ini. Ahuin futsan ahuun anu Adá. Ascan futsan ahuun anuri Zila ini. 
GEN.4.20	Ada facu nanuashu furonanfacu cainni. Ascacun anuni Jabal. Nan Jabal ahuun funafo pano pushu muran icain moifo yafi chashoanfori pushcopaonifo. 
GEN.4.21	Ascan nan Jabal ahuun ushton anu Jubal ini. Jubal ahuun funafoanri atirifiton manuti rafu futsan ahuun anu arpa guitarra cuscara futsan shainti tapicoianfo ipaoni. 
GEN.4.22	Ascashon Zilapan arifi facu nanuni. Nan caincun anuni Tubal-cain. Nanton Tubal-cain arifi nopu yafi rurati ahuun yonotifo onihuapaoni. Nan bronce ahuun cuno curushcoin yafi hierro onihuapaoni. Nanton ahuun chicon anuri Naamá ini.
GEN.4.23	Ascano shafan futsa Lamec ahuun ahuin rafu yoini isca huaquin, —Un mato yoiai cusca ua nicasharacahuun. Nocofunun ua rutuqui chaca huacun un copiquiri rutucoian. Ascan pushcopan arifi ua sutucun nanrifi mun rutucoian. 
GEN.4.24	Nocon shuni Caín futsan rutucun mucu fustiti yafi mucu foshca rafuti huaqui Diosin onaintimatiro. Asca futsan ua chaca huacun unfin ato setenta y siete veces huaquin curushcai copishquiran, —ishon Lamec yoini.
GEN.4.25	Ascano Adán chipo afanan ahuin Eva futan facu ani. Nan Abel ahuun shocun. Nanrifi caian furonanfacu ini. Ascan Evapan yoini, —Caín uhuun facu Abel man rutuniano uncai natian afanan facu yama. Ascafia natian Diosin ua facu futsa inan. Ascacun un anuquin Set huairan, —ishon yoini.
GEN.4.26	Ascano Setpan ahuun ahuin facu nanua nocofunu cainni. Nan caincun anuni Enós. Nan Enós cainnitian yorafoan tau huaquin nocon Ifo Diosi ahuun cufinpaonifo a fu tsainshquin.
GEN.5.1	Asca natian un mato Adán funafoan ahuun anufo cunushoni. Ini Diosin nocofunu Adán a cuscara oni huaqui tau huani. 
GEN.5.2	Nocofunu yafi ainfo oni huaquin tau hua fasi sharacoin rafu inifo. Ascashon ato oni huatian atori anuni, “Yoraran,” huani.
GEN.5.3	Asca Adán ciento treinta fariatian ahuun facu Set cainni. Arifi apa Adán cuscaracoin ini. 
GEN.5.4	Set cainni cachori chipo Adán ahuun furufo yafi ainfacufo cainni. Set cainnitian yafi ahuun facu futsafo chipo acatian Adán ochocientos farin niyopaoni. 
GEN.5.5	Ascan nantifi Adán ahuun fari novecientos treinta fariashu nani.
GEN.5.6	Ascano Set ciento cinco fariatian ahuun facu Enós cainni. Nan ahuun facu caian furonanfacu ini. 
GEN.5.7	Ascano ahuun facu Enós cainni cachori chipo Set ahuun furufo yafi ainfacufo cainni. Enós cainnitian yafi ahuun facu futsafo chipo acatian Set ochocientos farin niyopaoni. 
GEN.5.8	Ascashu ahuun fari nantifi novecientos doce faria ini. Nanti fariashu arifi nani.
GEN.5.9	Ascashu furun Enós noventa fariatian ahuun facu Cainán cainni. 
GEN.5.10	Nan Cainán cainni cachori chipo Enós ahuun furufo yafi ainfacufo cainni. Cainán cainnitian yafi ahuun facu futsafo chipo acatian Enós ochocientos quince farin niyopaoni. 
GEN.5.11	Nantifi Enós ahuun fari novecientos cinco. Ascan nanti fariashu man nani.
GEN.5.12	Ascan Cainán setenta fari aqui caano ahuun facu Mahalaleel cainni. 
GEN.5.13	Mahalaleel cainni cachori chipo Cainán ahuun furufo yafi ainfacufo cainni. Mahalaleel cainnitian yafi ahuun facu futsafo acatian Cainán ochocientos cuarenta ahuun fari niyopaoni. 
GEN.5.14	Nantifi Cainán ahuun fari novecientos diez. Ascan nanti fariashu man nani.
GEN.5.15	Ascan Mahalaleel sesenta y cinco fari aqui caano ahuun facu Jared cainni. 
GEN.5.16	Nan Jared cainni cachori chipo Mahalaleel ahuun furufo yafi ainfacufo cainni. Jared cainnitian yafi ahuun facu futsafo chipo acatian Mahalaleel ochocientos treinta farin niyopaoni. 
GEN.5.17	Nantifi Mahalaleel ahuun fari ochocientos noventa y cinco. Ascan nanti fariashu nani.
GEN.5.18	Ascan Jared ciento sesenta y dos fari aqui caano ahuun facu Enoc cainni. 
GEN.5.19	Enoc cainni cachori chipo Jared ahuun furufo yafi ainfacufo cainni. Enoc cainnitian yafi ahuun facu futsafo chipo acatian Jared ochocientos farin niyopaoni. 
GEN.5.20	Nantifi Jared ahuun fari novecientos sesenta y dos. Ascan nanti fariashu man nani. 
GEN.5.21	Ascan Enoc sesenta y cinco fari aqui caano ahuun facu Matusalén cainni. 
GEN.5.22	Nan Enoc Diosin amapaiyai cuscacoin huapaoni. Matusalén cainnitian chipo Enoc trescientos fari aqui caano furufo yafi ainfacufo cainni. 
GEN.5.23	Ascan nantifi Enoc ahuun fari trescientos sesenta y cinco ini. 
GEN.5.24	Nan Enoc Diosin amapaiyai cuscacoin aiton oinquin naiyamaino Diosin icari ihuiriscatani. Afanan tsoancai Enoc fuchinifoma.
GEN.5.25	Ascan Matusalén ciento ochenta y siete fari aqui caano ahuun facu Lamec cainni. 
GEN.5.26	Nan Lamec cainni cachori chipo Matusalén ahuun furufo yafi ainfacufo cainni. Lamec cainnitian yafi ahuun facu futsafo chipo acatian Matusalén setecientos ochenta y dos fari niyopaoni. 
GEN.5.27	Nantifi Matusalén ahuun fari novecientos sesenta y nueve. Ascan nanti fariashu man nani.
GEN.5.28	Ascan Lamec ciento ochenta y dos fari aqui caano ahuun facu furonanfacu cainni. 
GEN.5.29	Ascashon ahuun facu anuni Noé. Ascano Lamec yoini, —Ifo Diosin mai chacana huani. Ascacun non curushcai noco yonofomaqui orotiro fanafo foaisharanon. Ascan nocon facun yosishon noco cushusharai. Ascacun non anuqui Noéran, —huatiro ishon Lamec yoini. 
GEN.5.30	Nan Noé cainni cachori chipo Lamec ahuun furufo yafi ainfacufo cainni. Noé cainnitian yafi ahuun facu futsafo chipo acatian Lamec quinientosnoventa y cinco fari niyopaoni. 
GEN.5.31	Nantifi Lamec ahuun fari setecientos setenta y siete. Ascan nanti fariashu man nani.
GEN.5.32	Ascan Noé quinientos fari aqui caano furufo nan Sem non Cam non Jafet cainni.
GEN.6.1+GEN.6.2	Ascan Noé niyoatian yorafo ichapacoin cai taunifo. Nantiari aton facu ainfo ichapacoin cainifo. Ascacun Diospan facufoan oian shomaya fasi sharamishticun catonpaonifo fiishcaquin. 
GEN.6.3	Ascafia nocon Ifo Dios yoiqui isca huani, —Un yorafo oiancai sharama. Ascacucai un ato afanan chai nimapacunacama. Uhuun Yoshin Sharapan ato shinanmasharapaifiaino chaca huariacani. Ascacuncai un ato chai nimapacunacama. Ciento veinte fari fustiton nitirofoquin, —ishon Dios yoini.
GEN.6.4	Ascano nantiari yora fasi cuyatapacoinfo mai ano ipaonifo. Nanfo fasi mutsisipacoin inifo. Ascashon nanfoanri ahuarafo huaifoan oinquin futsafoan yoinifo, —Aira. Nan cuyafofoan ahuamamishti huatioforan, —ishon ipaonifoan yoinifo.
GEN.6.5	Ascaifoan nocon Ifo Diosin oinpaoni yorafo fasi chacacoinfocun. Nanfoan aton nomuranshon shinainfo cusca yafi afi apaiyai cuscari chaca fustisi huapaonifo. 
GEN.6.6	Asca huaifoan oin nocon Ifo Diosin ahuun nomuran fasi isincoin muuquin yoini, —¡Ohua! Un yorafo oni huanima shara icuanaran, —ishon shinanni. 
GEN.6.7	Ascashon nocon Ifo Diosin yoiqui isca huani, —¡Ohuashta! Un yorafo oni huafian man chaca huaifohuunshon uhuun nomuran un isincoin mui. Ascacun nantifi yorafo mai ano icafo un ato cuyocoin. Nantifi yorafo cuyofain yoinafo cuyofain yoina naman sharaifori cuyofain puiyafori un cuyoshquiran, —ishon nocon Ifo Diosin yoini.
GEN.6.8	Ascafiashon nocon Ifo Diosin Noé oian nocofunu shara ini.
GEN.6.9	Noé ipaoni cuscahuunoa cununi isca huaquin. Noé nocofunu fasi sharacoin ini. Diosin yoia cuscacoin huapaoni. Ascashon Diosi amapaiyai cuscan aru fusti huafafainpaoni Noé niyoatiancai rato futsan Diosi amapaiyai cuscan huapaonima. 
GEN.6.10	Ascano Noé furu rafu non fustiya ini. Nanfoan aton anu Sem non Cam non Jafet ini.
GEN.6.11	Diosin oinni nantifi yorafoan chacasi huafafainnaifoan. Fasi pofucain ahuara chaca ichapa huaifoan sutunancain rutumitsamisi ichapa inifo. 
GEN.6.12+GEN.6.13	Ascano Diosin oinni nantifi yorafoan fasi chaca fustisi shinanfafainaifoan. Ascan nan acaifo cuscan fasi chacacoin ini. Nanscara chacafo oinqui Diosin Noé yoini isca huaquin, —Un shinain cuscan un nantifi yorafo cuyoi. Nanfohuunoashu nantifi yorafo fasi sutumitsamisifo non rutumitsamisifori ichapacoin maitio ano. Ascacufin un ato nantifi cuyofain nan maitiori un ununhuanun fuposhquin. 
GEN.6.14	Ascacun nan ihui ahuun anu cipris shashohuan huahuu. A muran cunufo huahuu. Ascashon ocumuran yafi ahuun pishiri foin foyaquin shara huahuu a muran unu iquinonma. 
GEN.6.15	Natian shashohuan huahuu. Ahuun chainipa ciento treinta y cinco metros huafain ahuun ashfa veintidos metros y medio huafain ahuun cuya trece metros y medio huahuu. 
GEN.6.16	Ascashon osa rafu non fusti huahuu. Fupotiri huafain ahuun pishi rafu ano medio metro noco cuana nanno ahuun shoi anoshon ointi ocuma rafuri huahuu. Ascashon ahuun caicaintiri huahuu.
GEN.6.17	Min anaitiano un oihuanrasi fumai faitahuanun nantifi maitio fuponon. Ascaino nantifi mai anoafo nai futsucani. 
GEN.6.18	Ascafia un mia yoia cuscan un mia cushusharai. Min ahuin yafi min furufo non aton ahuinfori mi fu shashohuan muran iquishcani. 
GEN.6.19	Ascashon min shashohuan muranri nantifi yoina futsa futsatapafo yafi inafo non puiyafori funu yafi ahuin iquimahuu mato fu ninonfo. 
GEN.6.20	Ascashu puiya futsa futsatapafo ahuin yafi funufo non nantifi yoinafo yafi inafo futsa futsatapafori nantifi mai ano sharaifori ahuin yafi funufori miqui fushcani arifi naashquima. 
GEN.6.21	Ascashon tushu futsa futsatapafori shashohuan muran iquimahuu min yorafo non nan mato fu iquiafoanri pinonfo, —ishon Diosin Noé yoini.
GEN.6.22	Ascan nan Diosin yonoa cuscacoin Noé nantifi huani.
GEN.7.1	Ascashon nocon Ifo Diosin Noé yoiqui isca huani, —Tsoa futsacai niyoashu mia cuscara icafoma. Ascatamarocon nantifiton ua nicacasmacoinmisifo. Ascashon mun mia oian mirus fusti nan un yonoa cuscacoin min huamisi. Ascacun natian min non min ahuin non min facufo non fafahuafori min shashohuan muran ato iquimahuu. 
GEN.7.2	Nantifi yoina non inahuafo man pitiro cuscan yafi ua man inantiro cuscari siete ahuin non funufori shashohuan muran iquimahuu. Asca nan yoinafo yafi inafo non pitiroma cuscarafofin ua man inantiroma nanfo ahuin fusti yafi funu fustiri iquimahuu. 
GEN.7.3	Ascashon nanscarifi huaquin puiya futsa futsatapafo siete ahuinfo non siete funufori iquimahuu. Asca huashon faitahua nashaitian afanan yoinafo yafi inafo non puiyafori ichapa caishcani. 
GEN.7.4	Unfin siete osha finontan un oihuanrasi fumai. Cuarenta osha oinhuan rasi fuicai funa nusuima. Ascano nan un oni hua cuscan nantifi un namaqui cuyoiran, —ishon Diosin Noé yoini. 
GEN.7.5	Ascashon Diosin yonoa cuscacoin Noé nantifi huani.
GEN.7.6	Diosin oi fumaquin tau huaitian Noé seiscientos faria ini. 
GEN.7.7	Ascashu Noé non ahuin non furu rafu non fusti ahuinfori shashohuan muran iquinifo asashcaquima. 
GEN.7.8+GEN.7.9	Nantiari ato fu iquinifo yoina futsa futsatapafo nan pitirofo yafi non pitiroma cuscarafori iquinifo. Ascan nan puiyafo yafi maiqui sharaifori nantifi nanscarafo rafurasi funu yafi ahuinfo Noé fu iquinifo. Diosin Noé yonoa cuscacoin anifo.
GEN.7.10	Siete osha finontan oihuanrasi fui tauni nan maitio. 
GEN.7.11	Ascan Noé seis cientos fariya oshu rafu non diecisiete osha anaitiashu ahuun shashohuan muran iquini. Nan shafatari nai murannoashu oihuanrasi funi. Mai murannoashuri unu ichaparasi chinohuinifani 
GEN.7.12	Ascashu cuarenta oshatan oihuanrasi fuicai. Nusunima. 
GEN.7.13	Nan shafatari Noé ahuun facu Sem non Cam non Jafet non ahuun fafahuafo non ahuun ahuinri shashohuan muran iquinifo. 
GEN.7.14	Nan yoina futsa futsatapafo yafi ina futsa futsatapafo non nantifi mai ano sharaifori yafi puiya futsa futsatapafori ato fu iquinifo. 
GEN.7.15	Nanfo nantifi rafurasi Noéqui fuaifoan shashohuan muran ato iquimapacuni. 
GEN.7.16	Diosin Noé yonoa cuscacoin funu yafi ahuinfo nantifi futsa cuscarafo shashohuan muran iquinifo. Ascano nocon Ifo Diosin shashohuanun caicainti Noé fuposhoni.
GEN.7.17	Ascano cuarenta oshatan fasi oihuanrasi fuaino faitahuan fasi yosiriani. Ascaino shashohuan mai anoashu fasi cuya nononi. 
GEN.7.18	Ascano unu faitahuan afi yosiriaino shashohuanri nonoinani. 
GEN.7.19	Fasi yosiriaquin machi cuya fuponi. Nan machifi nantifi machi futsafo finoncoian iniquin. Rato machicai na mai ano atioma cuyacoin. 
GEN.7.20	Nan machi cuyacoin maitio finoan nanrifi unu faitahuanun siete metro finoinnifoan yosini. 
GEN.7.21	Ascano nantifi yorafoti mai anoafo asain futsunifo. Nanscarifi puiyafo asaino inafo asaino yoinafori asaino mai ano sharaifori nantifi asanifo. 
GEN.7.22	Ascashu nan mai ano niafo shacaitirofo nantifi asain cuyonifo. 
GEN.7.23	Ascafiaino Noé yafi a fu shashohuan muran iquiafo fusticai tsoa nanima. Futsafo asain cuyonifo. Nantifi yorafo non inafo non puiyafo non mai ano sharaifori nantifi nai cuyonifo. 
GEN.7.24	Ascano nan maitio faitahuan ciento cincuenta oshatan funacai nashanima.
GEN.8.1	Ascano Noé yafi nantifi yoinafo a fu ahuun shashohuan muran icafo Diosin atohuunoa shinanni. Ascashon Diosin unu fumancayan fuu fumani. Nan fuuhuanun unu nasha huaquin tau huani. 
GEN.8.2	Nantiancai unu afanan yosinima. Afananricai mai murannoashu unu chinonima. Nai murannoashuri oi funima. 
GEN.8.3	Ascaino ciento cincuenta osha finontan funainquimashta unu nashapacuni. 
GEN.8.4	Ascashu nan shashohuan machi ahuun anu Ararat ano racani. 
GEN.8.5	Ascaino afi unu nashari ani mucu rafuti oshu nashapacui tauni. Nashapacuaino Noé yafi a fu shashohuan muran iquiafoan machi cuyacoinfo cain taui futsuaiton oinnifo.
GEN.8.6	Ascano chipo cuarenta osha finontan Noé shashohuanun ahuu shoi fupoti anoshon fupuni. 
GEN.8.7	Ascashon Noé shoi anoshon oca nichini. Oca nichiano ocuma rafu noyacahuacacaini mai funai. 
GEN.8.8	Ascatan Noé ruhuinri nichini man mai mutoamainquin tapipaiquin. 
GEN.8.9	Ascafia ruhuin mai fuchiyamacai afanan shashohuan muran nasoni raqui tsaotiroma oin. Ascaiton Noé shashohuan shoi ano ahuun poyan caimashoano ruhuin aqui tsaotoshini.
GEN.8.10	Asca huashon Noé siete oshatan afanan manani. Ascashon afanan ruhuin nichini. 
GEN.8.11	Man fari caino ruhui afanan aqui nasoni. Nasoquin nii puishta shuoshtamushon funi. Ascaiton oinquin Noé tapini man mai mutohuai. 
GEN.8.12	Ascashon afanan siete osha finontan ruhuin nichini. Nichianocai ruhuin afanan aqui nasonima.
GEN.8.13	Asca Noé seiscientos uno fari aqui caano man mai mutocoian ini. Ascano shashohuan ahuun fupoti fupushon man mai mutoa oinni. 
GEN.8.14	Ascashu oshu rafu yafi veintisiete oshatan mai mutocoinni. 
GEN.8.15	Nantia Diosin Noé yoini isca huaquin, 
GEN.8.16	—Natia shashohuan murannoashu min ahuin non min facufo yafi aton ahuinfofori caincahuun. 
GEN.8.17	Nan mi fu shashohuan muran iquimisifo yoinafo yafi puiyafo nichifain inafori nichifain nan mai ano sharafori nichifain nantifi ato cainmahuun mai anoshon aton facu ichapa caihuanonfo, —ishon Diosin yoini.
GEN.8.18	Ascano Noé yafi ahuin non ahuun facufo non ahuun fafahuafo shashohuan murannoashu cainifo. 
GEN.8.19	Nanscarifiai nantifi amuran iquimisifo nan inafo non yoinafo non mai ano sharafo non puiyafori. Nantifi shashohuan murannoashu cainifo. 
GEN.8.20	Ascano shashohuan murannoashu cainta Noé toquirifo putsainiqui acamaquishon ina rututi huani Diosi inanshquin. Diosin ato numa cuscan ismashquin. Aqui fasi unimacoinquin Noé nansca huani. Yoinafo yafi nan inafo non puiyafori nan piatio cuscan futsa futsatapafo fusti rasi rutuni toquirifo putsamuinia camaquishon coanifo Diosi ismashquin. 
GEN.8.21	Ascano Diosin ahuun nohuu shutuni fasi sharayacoincun. Ascashu Noéqui fasi Diosin unimacoinni. Ascacun Diosin yoiyoni, —Uncai afanan yorafohuunshon mai chacanahuapanacama. Nan facuaitian yorafoti chacasi shinanmisifiacucai uncai afanan nantifi yora yafi yoinafo cuyoima un na rama aca cuscan.
GEN.8.22	Nan mai cuyoataima icai cuscan fana ushufo yafi nan yonofo chituaifotian shana yafi matsicoin inonpacoin. Ascano nan oipacutian yafi faritian shafan yafi yamuri iishquiran, —ishon Diosin ato yoini.
GEN.9.1	Ascan Diosin Noé yafi ahuun facufo tsain shara yoiyoni isca huaquin, —Facu ichapa caihuacahuun maitio ano inonfo. 
GEN.9.2	Nantifi yoinafo matoqui onanya iishquin. Nan yoinafo non puiyafo nan mai ano sharaifo yafi nantifi ununhuan muran icafori man apaiyai cuscan man ato huashquin. 
GEN.9.3	Nantifi yoinafo yafi fanafori man pipaiyaiti man pitiroquin. 
GEN.9.4	Ascafia nami imiya man pitiroma. Nan imihuunoashu yora nitiro.
GEN.9.5+GEN.9.6	Ascataricai man yora rututiroma. Ascan yoinaton yora rutucun nan yoina man rututiro. Unfin ua cuscara yorafo onihuaniquin. Ascan rutumitsamisiton yora rutuafin nan ua cuscarari rutui cafisca huatiroquin. Ascacun nan rutumitsamisiri man rututiro. 
GEN.9.7	Ascashon facu ichapa caihuacahuun nan maitio inonfo, —ishon Dios ato yoini.
GEN.9.8	Asca huatan Diosin Noé yafi ahuun facufo yoiquin isca huani, 
GEN.9.9	—Un mato yoiai cuscan man icoinra huatiro. Uhuun tsaincai fianananpacunacama. Nan un mato yoiai cuscan nannoricoin uhuun tsain mato funafo un ato yoishquin. 
GEN.9.10	Ascacun un mato rufofo iquisi yoiyoa cuscan nantifi yoinafo mato fu shashohuan muran iquiafo un ato sharahuai cuscan. Nantifi puiyafo yafi inafo non yoinafo nan maitio anoafo un mato yoia cuscan un atohuunoari yoi.
GEN.9.11	Uncai afanan faitahuanun mai fuponacama nantifi yorafo yafi yoinafo nanonfoma. 
GEN.9.12	Ascacun nahuanfai oinquin man tapitiro un mato rama yoia cuscan iconcoincun. Mato fusti un yoima. Nan chipo cainshquin nantifi yorafoti un mato yoia cuscan icoinran huatirofo. 
GEN.9.13	Ascashon nanhuanfai un nai coin muran hua afanan faitahuanacamaran ishon man tapinon. Un mato yoia cuscan nantifi maitio anoafoan icoinra huatirofo. 
GEN.9.14	Unfin coinmanhuan muran nanhuanfai potuincain man oinon. 
GEN.9.15	Ascashon oinquin man tapitiro uncai mato yoiyoa cuscan un ointiaquimanacama mato yafi yoinafohuunoa un afanan faitahuanun maitio fuponacama cuyononfo. 
GEN.9.16+GEN.9.17	Ascacun nanhuanfai coin muran oinquin un shinantiro isca huaquin, “Nan yorafoti yafi yoinafotiri mai anoafoti un ato yoiyoa cuscan nanscacoin huaquin un unupacunacamaran,” —ishon Diosin Noé yoini.
GEN.9.18	Ascashu Noé yafi ahuun facufo shashohuan murannoashu fonifo. Nan ahuun facufoan ato anu Sem yafi Cam non Jafet. Nan Cam Canaán ahuun apa ini. 
GEN.9.19	Nan rafu non fusti Noé facu ini. Nanfohuunoashu afanan nan maitio facu ichapa caini.
GEN.9.20	Ascashon Noé mau huasho nan fimi uva ichapa fanani. 
GEN.9.21	Ascano chipo nan uva ichapa fimini. Ascacun nan uvapan ahuun unu ayashu Noé paunni. Nan pauin Noé ahuun pano pushu muran chitoriacoin racani. 
GEN.9.22	Ascaiton ahuun facu Campan oinquin ahuun ochi rafuqui chanini. 
GEN.9.23	Ascaino nicafuracani fucashon Sem futan Jafet ahuun racoti fucashon apa chitoria racacun oincasmacaqui fuponifo. Chituquiri focashon apa raconifo chitoria oinonfoma.
GEN.9.24+GEN.9.25	Ascashu Noé pauin moinacahuan ahuun facu chipocu Campan chitoria oinquin yoiqui isca huani, —Canaán yafi ahuun funafo chaca iishquin. Canaán funafo min ochi rafutan aton yonomatifo iishcaniran, —ishon Noén Cam yoini. 
GEN.9.26	Ascashon afanan Noé yoini isca huaquin, —Nocon Ifo Diosin, min fasi sharacoin. Mihuunoa nantifi yorafo yoisharapacunaca. Minfin Sempan Diosiquin. Sem cushusharahuu. Canaán funafo Sempan yonomatifo inonfo. 
GEN.9.27	Ascatan Jafet arifi mai ichapa fipainon. Ahuun ochi Sem fu mai pashcananshquin. Ascashu Canaán ahuun funafori Sem futan Jafet aton yonomati ipainonran, —ishon Noé yoini.
GEN.9.28	Ascan nan faitahuan nashaitian chipo Noé tres cientos cincuenta fari niyopaoni. 
GEN.9.29	Nantia Noé ahuun fari novecientos cincuenta faria ini. Ascan nanti fariashu nani.
GEN.10.1	Noé facufo nan Sem yafi Cam non Jafet nanfo man faitahuan nashano chipo facuyai taunifo. Natian nan rafu non fustiton aton funafohuunoa mato yoi man tapinon.
GEN.10.2	Jafet ahuun facufo ato anupacuni. Futsa Gomer non Magog non Madai non Javán non Tubal non Mesec yafi Tiras ini. 
GEN.10.3	Ascan nan Gomerpan ahuun facufo anuni Askenaz non Rifat non Togarma ini. 
GEN.10.4	Ascano Javán ahuun facufori anuni Elisa non Tarsis non Quitim non Rodanim. 
GEN.10.5	Nanfo Jafet ahuun funafo unuhuan cusumunri ipaonifo. Atirifi mai futsano ato yorafo fu ipaonifo. Ascaino atirifi tiri futsa aton mai ano ipaonifo. Nanscashu pashcanannifo. Aton tsainri futsa futsatapafo ini.
GEN.10.6	Ascan nan Cam ahuun facufo anuni Cus non Mizraim non Fut yafi Canaán ini. 
GEN.10.7	Ascan Cuspan ahuun facufori anuni Seba non Havila non Sabta non Raama yafi Sabteca.
GEN.10.8	Ascashon Cuspan ahuu facu futsafori anuni Nimrod. Nan Nimrod ahuun mai anoa niaifo mutsisipa iqui tauni. 
GEN.10.9	Ascashu nanrifi Ifo Dioshuunoashu fasi nimisi sharacoin ipaoni. Ascacun naanfin nimisi sharacoinran ishon yoipaonifoquin isca huaquin, —Nanfin Nimrod cuscarariquin. Dioshuunoashu fasi nimisi sharacoinran, —ishon yoipaonifo.
GEN.10.10	Nan pushu rasifoan aton anufo Babel non Erec non Acad non Calne. Nimrod aton niaifocoin ini. Nan pushu rasifofin Sinar ahuun mai ano ipaonifoquin. 
GEN.10.11	Nan Sinar anoashu Nimrod Asur ano caani. Nanno cashon pushu rasi futsafo ato huamani. Nan pushu rasi futsafo aton anu Nínive huafain futsa Rehobot-Ir anufain futsa Cala anuni. 
GEN.10.12	Ascan nan pushu rasi futsan ahuun anu Resén ini. Nan pushu rasi Resén Nínive yafi Cala shatsocamun ini. Nan Resénfin pushu rasi futsafo finoncoian iniquin.
GEN.10.13	Ascano Mizraim ahuun funafo mai futsa ano ipaonifo. Nanno Ludeofo icain Anameosfo icain Lehabitafo icain Naftuhítafo icain 
GEN.10.14	Patruseofo icain Casluhítafo yafi Caftoritafo ipaonifo. Nanfoan aton funafo Filisteofo ipaoni.
GEN.10.15	Nan Canaán ahuun facu iyoacoin ahuun anu Sidón ini. Nan Sidón chipocu Het. 
GEN.10.16	Ascashon Canaán ahuun funafo anuni Jebuseofo non Amorreofo non Gergeseofo non 
GEN.10.17	Heveofo icain Araceofo icain Sineofo icain 
GEN.10.18	Arvadeofo icain Zemareofo icain Hamateofo ipaonifo. Ascan chipo nantifi nan manifoti pashcanifo. 
GEN.10.19	Nantifi nan Canaán ahuun funafo nan manifotifi aton mai uhuapa nan Gerar anoashu pushu rasi Sidón ari noconifo. Nannoashu pushu rasi Gaza ano noconifo. Nannoashu pushu rasifo nan Sodoma yafi Gomorra nan Adma non Zeboim non Lasa anori nan Canaán funafoan ato mai ipaoni. 
GEN.10.20	Ascan nantifi nanfo Cam ahuun funafo. Nan manifotifi nan caifotifi aton maicoin non aton tsaincoin ipaoni.
GEN.10.21	Ascan Noé facu Sempan ahuun ushto Jafet. Nan Sem arifi facu ichaparasiya ini. Nantifi Heberpan facufo Sempan ahuun funafo ipaonifo. 
GEN.10.22	Asca Sempan ahuun facufo anuni Elam non Asur non Arfaxad non Lud yafi Aram ipaoni. 
GEN.10.23	Ascano Aram ahuun facufo anuni Uz non Hul non Geter non Mas ipaoni. 
GEN.10.24	Nan Arfaxad ahuun facu Sala ini. Ascan nan Salapan facu Heber ini. 
GEN.10.25	Ascano chipo Heber arifi facu rafuya ini. Ascashon futsa anuni Peleg. Nan Peleg niyoatian manifoti pashcanain taunifo. Nan Peleg a fu nanua futsan ahuun anu Joctán. 
GEN.10.26	Nan Joctán ahuun facufo anuni Almodad non Selef non Hasar-mavet non Jera non 
GEN.10.27	Adoram non Uzal non Dicla non 
GEN.10.28	Obal non Abimael non Seba non 
GEN.10.29	Ofir non Havila yafi Jobab. Nantifi nanfo Joctán ahuun facufo ini. 
GEN.10.30	Nanfo aton mai Mesa anoashu Sefar noconifo. Nan Sefar mai ano fari oaiquiri machi ichaparasi ini. 
GEN.10.31	Nanfofin Sempan ahuun funafo iniquin. Mani futsa yafi shoco futsafofin maiyacain tsain futsayafo iniquin.
GEN.10.32	Ascan nanfofin Noé ahuun facufo aton funafo iniquin. Ascashu manifoti ichaparasi cainifo. Nanfofin mai futsafoya iniquin. Nan faitahuan nashano chipo nanfo pashcanannifo. Ascashu maitio pashcanain futsuashu caifo futsa futsatapafo iniquin.
GEN.11.1	Nantia tauyopaonifo nantifi yorafo tsain fustimansi ipaonifo. 
GEN.11.2	Ascashu fari oaiquiri focani mai mispa ano noconifo. Nan mai mispa ahuun anu Sinar ini. Nanno iyopaonifo. 
GEN.11.3	Ascano shafan futsa afo ranan yoinannifo isca huaquin, —Non mai ladrillo huanon. Ascashon mai oiti muran non miintiro muto sharafo inon, —icashu yoinannifo. Ascasho nan toquirifo atamarocon mai mutocoin yafi foi osinifo. 
GEN.11.4	Ascashon chipo nantifi yorafo yoinifo, —Fucahuun. Non pushu rasi uhuapa huafain pushu toro cuyacoin masoa nai muran noconon. Non asca huaiton nantifi yorafoan nocohuunoa nicanonfo non ahuamamishti huatiro. Non asca huai maitio pashcananshquima, —ishon yoinifo.
GEN.11.5	Asca huaifoan oin nocon Ifo Diosin nai murannoashu fotoni nan nocofunufoan pushu rasi huafain pushu toro cuyacoin huaifoan oin. 
GEN.11.6	Ascacun yoiqui isca huani, —Natian nanfo caifo fusti cuscara icani aton tsainri fusti iqui. Ascashon tau huaquin acafo cuscan chipo nan apaiyaifo cuscan ahuamamishti huatirofo. Tsoanshta ato shatumatiroma. 
GEN.11.7	Ascacun non fotonon non aton tsain futsaya huapanon afanan afo ranan nicanonanonfoma, —ishon Diosin yoini.
GEN.11.8	Asca huatan nocon Ifo Diosin ato mai futsafoanno ato pashcapacuni. Nanscashocai nanfoan afanan Sinar mai ano pushu rasi huanima. Nansca huaquin ununifo. 
GEN.11.9	Nan Sinar mai anoshon Ifo Diosin tsain futsayafo ato huapani maitio afanan nicanonanonfoma. Ascacun nan Sinar ano anu futsaquin, “Babelran,” huapaonifo. Nannoshon nocon Ifo Diosin ato maitio pashcapacuni.
GEN.11.10	Nan faitahuan nashaitian chipo fari rafu finontan cien faria Sem ini. Nan cien fari aqui caano ahuun facu Arfaxad cainni. 
GEN.11.11	Ascan Arfaxad cainni cachori chipo Sempan ahuun furufo yafi ainfacufo cainnifo. Arfaxad cainnitian yafi ahuun facu futsafo chipo cainnitian Sem quinientos farin niyopaoni. Ascashu naani.
GEN.11.12	Ascan Arfaxad treinta y cinco fari aqui caano ahuun facu furonanfacu cainni. Caincun anuni Sala. 
GEN.11.13	Ascan Sala cainni cachori chipo Arfaxad ahuun furufo yafi ainfacufo cainnifo. Sala cainnitian yafi ahuun facu futsafo chipo cainnitian Arfaxad cuatrocientos tres farin niyopaoni. Ascashu naani.
GEN.11.14	Ascan Sala treinta fari aqui caano furu cainni. Caincun anuni Heber. 
GEN.11.15	Nan Heber cainni cachori chipo Salapan furufo yafi ainfacufo cainnifo. Heber cainnitian yafi ahuun facu futsafo chipo cainnitian Sala cuatrocientos farin niyopaoni. Ascashu nani.
GEN.11.16	Asca Heber treinta y cinco fari aqui caano ahuun facu Peleg cainni. 
GEN.11.17	Nan cachori chipo Heber ahuun furufo yafi ainfacufo cainnifo. Ahuun facu Peleg cainnitian yafi ahuun facu futsafo chipo acaitian Heber cuatrocientos treinta farin niyopaoni.
GEN.11.18	Ascan Peleg treinta fari aqui caano furu Reu cainni. 
GEN.11.19	Ascan Reu cainni cachori chipo Peleg ahuun furufo yafi ainfacufo cainnifo. Reu cainnitian yafi ahuun facu futsafo chipo cainnitian Peleg doscientos nueve farin niyopaoni.
GEN.11.20	Ascan Reu treinta y dos fari aqui caano furu cainni. Caincun anuquin Serugran huani. 
GEN.11.21	Ascan Serug cainni cachori chipo Reu ahuun furufo yafi ainfacufo cainnifo. Serug cainnitian yafi ahuun facu futsafo chipo cainnitian Reu doscientos siete farin niyopaoni.
GEN.11.22	Ascan Serug treinta fari aqui caano furu Nacor cainni. 
GEN.11.23	Asca Nacor cainni cachori chipo Serug ahuun furufo yafi ainfacufo cainnifo. Nacor cainnitian yafi ahuun facu futsafo chipo cainnitian Serug doscientos fari niyopaoni.
GEN.11.24	Ascan Nacor veintenueve fari aqui caano furu Taré cainni. 
GEN.11.25	Asca Taré cainni cachori chipo Nacor ahuun furufo yafi ainfacufo cainnifo. Taré cainnitian yafi ahuun facu futsafo chipo cainni Nacor ciento diecinueve fari niyopaoni.
GEN.11.26	Ascan Taré sesenta fari aqui caano furu rafu non fustiya ini. Futsa Abram non Nacor non Harán.
GEN.11.27	Taré ahuun furufo anuni Abram non Nacor non Harán ini. Nan Harán ahuun facu Lot ini. 
GEN.11.28	Ascan apa Taré niyoano furu Harán mai Caldea ahuun pushu rasi Ur anoashu nani.
GEN.11.29	Ascashon Abram arifi ainfo fiini. Nan ahuinin ahuun anu Sarai ini. Abram ushto Nacor arifi ainfo fiini. Ahuun anu Milca ini. Nan Milca Harán ahuun facu ini. Isca ahuun chicori Milca ini. 
GEN.11.30	Nan Saraicai facu nanutiroma toosma ini.
GEN.11.31	Ascan Taré mai Caldea ahuun pushu rasi Ur anoashu Canaán mai ari cani. Ahuun facu Abram non ahuun shota Lot non ahuun fafahuanri iyoni. Ascafia pushurasi Harán ano nocoashu nanno nituni pushu huashquin. 
GEN.11.32	Ascan Harán anoashu Taré doscientos cinco fari aqui caano nani.
GEN.12.1	Ascano shafan futsa nocon Ifo Diosin Abram yoini isca huaquin, —Min mai yafi min yorafo non min upa ahuun pushu anoashu catahuu. Un mia mai futsa ismai min ano ishquinon. 
GEN.12.2	Min funafohuunshon min caifo ichapacoin un imanon. Ascacun un mia fasi shara huashquin. Ascaiton nantifi yorafoan mihuunoa nicashcani. Ascashon mihuunshon nantifi yora maitio anoafo un ato shara huashquin. 
GEN.12.3	Ascan tsoan mia shara huacun unri ato sharahuai. Tsoan mia chaca huacun unri ato chaca huashquin. Nantifi yora maitio anoafo mihuunshon un ato shara huashquin, —ishon Diosin yoini.
GEN.12.4+GEN.12.5	Ascano nan Ifo Diosin yononi cuscan nan pushu rasi Harán anoashu Abram cani. Canaán mai ano cainitian ahuun fari setenta y cinco faria Abram ini. Ascashon iyoni ahuun ahuin Sarai yafi ahuun ushto facu Lot iyoni. Nantifi ahuun ahuarafo yafi Lotpan ahuun ahuarafori foni. Ahuun oinmatifo a fu fonifo. Nanfo a fu Harán ano iyopaonifo. Ascan Canaán ano noconifo. 
GEN.12.6	Ascan Abram mai futsafo mapaifoicai Siquem mai ano noconi. Nannori ihui uhuapaton ahuun anu More ini. Nantiari Cananeofo nanno ipaonifo. 
GEN.12.7	Ascaino nantiari nocon Ifo Diosin Abramqui nocoshon yoini isca huaquin, —Nan mai Canaán nantifi un min funafo inainran, —ishon yoini.
GEN.12.7	Asca huaiton nicashon Abram toquirifo putsainini nanno Diosi aqui oshon oinni Abram aicho huani. 
GEN.12.8	Ascatan nannoashu cai pushu rasi Betel ano noconi. Nanno fari oaiquiri machi ichaparasi ini. Nannori ahuun pano pushu pochini. Ascano Betel pushu rasi faricaiquiri icano pushu rasi futsafoan ahuun anu Hai fari oaiquiri ini. Ascashon nannori afanan Abram toquiri putsainishon Ifo Diosi ahuun anuhuunshon cufinni isca huaquin, —Uhuun Ifo Diosiran, —ishon Abram yoini. 
GEN.12.9	Asca huatan nannoashu afanan funaiquimashta cani Néguev ano nocopai.
GEN.12.10	Ascano nantiari Abram nanno tushuoma ini. Ascan tushuomacoinyashu Egipto ano cayoni tushu fiicai. 
GEN.12.11+GEN.12.12+GEN.12.13	Ascan Abram Egipto ano nocoataima iquisi ahuun ahuin yosini isca huaquin, —Manshtan, mun tapia min fasi sharashtacoin. Ascan Egipciofoan mia oinqui yoishquicani isca huaqui, “Non Abram rutunon ahuun ahuin fiinshquin,” ishon yoishcani. Ascacun Egipto ano non nocoaitian ato yoiquin isca huahuu, “Abramfin uhuun ochiquin,” ato huahuu. Min anori ato yoiaiton mihuunshon ua rututamarocon ua shara huatiroforan, —ishon Abram ahuin yoini.
GEN.12.14	Ascashu Egipto ano nococun nan Abram yoita cuscacoin nannori nantifi Egipciofoan yoinifo, —Na ainfo fasi sharashtacoinran, —ishon Saraihuunoa yoinifo. 
GEN.12.15	Ascan Egipcio niaifo Faraón ahuun yonomatifoan Sarai oincashon Faraón yoinifo isca huaquin, —Niaifo Faraón, non ainfo oian fasi sharashtacoin, —ishon yoinifo. Ascan Faraón pushu muran Sarai iyonifo.
GEN.12.16	Ascacun Saraihuunshon Faraón Abram fasi shara huani. Ahuara ichapa inanni. Chashoanfo inanfain moifo inanfain burrofo funufo yafi ahuinfo inanfain camellofo inanfain ahuun oinmati nocofunufo yafi ainfofori inanni Abram ahuun yonomatifo inonfo. 
GEN.12.17	Ascafia nocon Ifo Diosin yononi cuscan niaifo Faraón yafi nantifi ahuun pushu murannoafo isin fasi chacafo ato fuchimani. Saraihuunshon Diosin ato onaintimaquin ato nansca huani. 
GEN.12.18	Ascacun Faraón ahuun pushu muran Abram yoimani yocaquin isca huashquin, —¿Ahuuscai mian chaca huamun? ¿Ahuuscai mian tapimanamamun Sarai min ahuinfiacun? 
GEN.12.19	Mian yoia, “Uhuun chicoran,” mian huaiton. Nicaqui un mia min ahuin fian uhuun ahuin inon. Ascafia naquian min ahuin. Iyotahuun. Nunoashu fotoriscahuu, —ishon Faraón Abram yoini. 
GEN.12.20	Ascatan Faraón ahuun yonomatifo yononi Abram nichinonfo. Ascano ahuun ahuin yafi nantifi ahuara aya cuscan nichisharani catanon.
GEN.13.1	Ascano Abram ahuin yafi ahuun ahuarafo non ahuun ushto facu Lot non nantifi ahuun ahuarafoya Egipto anoashu fonifo Néguev mai ano nocoshcaquin. 
GEN.13.2	Nantia Abram ina ichapaya ini oro yafi cuno faca facaitsa ichapacoinya ini. 
GEN.13.3+GEN.13.4	Asca Néguev anoashu funainquimashta cafoicai Betel yafi Hai nushmancayan noconi. Nanno nocoshon ahuun pano pushu pochini. Nannori Abram toquirifo putsainini. Ascashon nocon Ifo Diosi nannoshon cufinshquin. Ascan nanno afanan nocoshon ahuun Ifo Diosi cufinni.
GEN.13.5	Nantiari Lot arifi Abram fu cahuancacaini. Nan Lotrifi ahuun ina chashohuafo yafi ina futsafori ichapaya ini. 
GEN.13.6	Nan icafo mai anocai fasi ichapacoin inima aton chashoanfoan pinonfo. Ascacucai Lot yafi Abram afanan ano rafu itiro inifoma. 
GEN.13.7	Ascashu pashcanantaifoma Abram ahuun ina cushumisifo yafi Lotpan ahuun ina cushumisifo fochishmanantanancain asca huan tanannifo. Nan mai anori nantia Cananeofo yafi Ferezeofo icafo ini. 
GEN.13.8	Ascacun Abram Lot yoini isca huaquin, —Upan, non fochishmanantanaincai sharama. Nocon ina cushumisifo non ato yoinon arifi fochishmanantananonfoma. 
GEN.13.9	Ascacun natian non pashcananon. Min mai futsa ano icaino shara itiro. Ascan min rato mai fipaiqui mifi min catontiro. Fari oaiquiri min capaiyaino un fari caiquiri catiro. Ascan min fari caiquiri capaiyaino un fari oaiquiri catiro. Asca mifin min catontiroran, —ishon Abram Lot yoini.
GEN.13.10	Ascaiton nicaquin Lotpan nantifi oiancuni. Ascaquin oian Jordán unu cusumun mai mispa fasi sharacoin. Nannori unu afain. Ascan nan mai anori yonofo foaisharatiro ini. Nan mau sharacoin ini. Nan Egipto anoa mai ahuun anu Zoar sharashta cuscara ini. Nan Lot icatiancai nocon Ifo Diosin Sodoma yafi Gomorra cuyoatai inima. 
GEN.13.11	Ascashon Lot Jordán ahuun mai mispa fari oaiquiri catonni. Ascashu ahuun inafo yafi ahuun yonomatifo Abram icanoashu pashcafainnifo. 
GEN.13.12	Ascashu Abram Canaán mai ano nituni. Ascaino arifi Lot mai mispa pushu rasifo ano ini. Sodoma chaima Lot ica ini. 
GEN.13.13	Nan Sodoma anoa nocofunufoan fasi chacacoin huapaonifo. Nanfoan nocon Ifo Diosi nicacasmafain chacasi huapaonifo.
GEN.13.14+GEN.13.15	Ascashu Lot Abram anoashu pashcani. Ascashon nocon Ifo Diosin Abram yoini isca huaquin, —Abram, nantifi oinyacuhuu. Nantifi nan mai min oiain cuscan un mia inanfain min funafori inanshquin. Matona ipashanon. 
GEN.13.16	Ascan unfi min funafo ichapacoin cai huaicai. Tsoan mai furo tananhuatiroma. Nanscarifi ai chipo min funafori tsoan tanan huatiroma iishquin. 
GEN.13.17	Min nantifi oinyacuai cuscan yoifoanfafainhuun Nantifi nan mai un mia inain. Nan mai minaran, —ishon nocon Ifo Diosin Abram yoini.
GEN.13.18	Ascaiton nicashon Abram ahuun pano pushufo nii ichapa ano foni. Ascashon nanno anuni Hebrón. Nocofunu ahuun anu Mamre arifi nanno chaimashta ica ini. Abram nocon Ifo Diosi yoisharapaiyaiton afanan toquirifo putsainishon Ifo Diosi cufinni ahuunoa yoisharanon.
GEN.14.1	Nantia nan nocofunu Amrafel mai Sinar anoafoan aton niaifo ini. Nocofunu futsan ahuun anu Quedorlaomer mai Elam anoafoan aton niaifo ini. Nocofunu futsan ahuun anu Tidal nan mai Goim anoafoan aton niaifo ini. Nocofunu futsan ahuun anu Arioc nan mai Elasar anoafoan aton niaifo ini. 
GEN.14.2	Nan rafu non rafuri niaifofo aton ranushumuafoya mucu fustiti niaifo futsafori aton ranushumuafoyari rutui fonifo. Nan mucu fustiti niaifofo Bera nan mai Sodoma anoafoan aton niaifo yafi Birsa nan Gomorra mai anoafoan aton niaifo non Sinab nan mai Adma anoafoan aton niaifo non Semeber mai Zeboim anoafoan aton niaifo yafi mai Bela anoafoan aton niaifo ini. Nan mai Bela ahuun anu futsa Zoar. 
GEN.14.3	Ascan nan mucu fustiti niaifofoan aton ranushumuafo Sidim mai mispa ano ato ichanan huanifo anoshon ato rutushcaquin. Ascan nan Sidim ahuun anu futsa Unuhuan Saocoin ini. 
GEN.14.4	Ascano doce farin nantifi niaifofo Quedorlaomer aton niaifocoin ipaoni. Nanton ato yonopaiyai cuscan nantifi ato yonopaoni. Ascan nan doce fari finontan nan mucu fustiti niaifofoan Quedorlaomer potapainifo afanan aton niaifocoin inonma.
GEN.14.5+GEN.14.6	Ascan potapainifo cachori fari fusti finontan Quedorlaomer yafi a fu niaifo futsafo ahuun mai chaima icafo ato yoini niaifo futsafo rutushquin. Iquisi nan mai Astarot Karnaim ano noconifo. Nannoshon futsafo rutuqui finonnifo. Nanno Refaítafo non Zuzitafo nan mai Ham anoafoan non Emitafo nan mai Save-quiriataim mai mispa anoafo non Horeofo Machi Seir ano atirifi rutuaifono atirifi ichonifo Parán mai ano noconifo. 
GEN.14.7	Ascasho Quedorlaomer yafi niaifo futsafo aton ranushumuafoya nasonifo En-mispat mai ano noconifo. Nan mai En-mispat ahuun anu futsa Cades ini. Nanno nantifi atoqui nocoashu rutunannifo. Nan Amalacitafo rutufain Amorreofori rutunifo. Nan Amorreofo Haseson-tamar mai ano ipaoni.
GEN.14.8+GEN.14.9	Ascano Sodoma anoafo yafi Gomorra anoafo non Adma anoafo non Zeboim anoafo non Bela anoafori aton niaifofoan ahuun ranushumuafo yononi Sidim mai mispa ano fononfo. Nannoashu nan mucu fustiti niaifofoan ahuun ranushumuafoya futsafo fu rutunanni. Nan Quedorlaomer yafi Tidal non Amrafel non Arioc aton ranushumuafoya rutunannifo. Nan rafu non rafuri aton mai Elam yafi Goim non Sinar non Elasar ini. 
GEN.14.10	Nan Sidim mai mispa ano tsoan quini huanima nanscara Dios oni huani quini muran shuni cuscara fisopa ofu chacacoin ini. Ascano nan Sodoma futan Gomorra anoafoan aton niaifofoan ranushumuafo ichoaino atirifi nan quini muran pacui futsunifo. Atirifi machi ano ichoaifoanno.
GEN.14.11	Ascano nan rafu non rafuri niaifofoan aton ranushumuafo yononi nantifi Sodoma anoafo yafi Gomorra anoafoan aton mafofo yafi aton tushufo ato fianonfo. 
GEN.14.12	Nantiari Lot Sodoma ano ica ipaoni. Ascashon nan Lot yafi ahuun yorafori iyonifo. Ahuun mafo fianfain. 
GEN.14.13	Ato asca huaifoanno nocofunu fusticoin ichocaini. Abram nan Hebreoqui chanicai. Nantiari Abram Mamre pushu chaima ica ini. Nanno nii uhuapa ichapacoin. Mamre ahuun caifori Amorreofo ini. A fu nanua rafu Escol yafi Aner. Abram ahuara yopai cuscan nan rafu non fustiton samamashta a futan ahuara huamisifo.
GEN.14.14	Ascano Abram ahuun ushto facu achiafo nicaquin tres cientos dieciocho nocofunufo cunani a futan Lot numanon. Nan nocofunufo nantifi Abram icano cainnifo. Ascashon Abram futan nanfoan ranushumuafo Lot numashcaquin mufainnifo. Ascashon mufaincani Dan mai ano atoqui noconifo. 
GEN.14.15	Ascano nocotan yamunacucahuanaino Abram nan tres cientos dieciocho nocofunufo pashcanan huani ranushumuafo rutunonfo. Atoqui nocoaifoanno nantifi ranushumuafo ichonifo. Pushu rasi Hoba nan Damasco chaimashta ato mufainifo. 
GEN.14.16	Ascashon Lot yafi ahuin numafain ainfo futsafo numafain nocofunu futsafori numanifo. Aton mafofori nantifi afanan finifo.
GEN.14.17	Ascan nan niaifo Quedorlaomer yafi ahuun ranushumuafo non niaifo futsafo aton ranushumuafori Abram ahuun yorafo trescientos dieciocho nocofunufoan ato rutuqui finoncoinni. Ascaino niaifo futsafoan ahuun ranushumuafo ichoaiton Abram ahuun yorafoan mufainifo. Ascashu Abram nasoaino Sodoma anoa niaifocoin mai mispa Save ano aqui noconi. Nan Save mai mispa ahuun anu futsa Niaifoan ahuun mai misparan ishon anunifo. 
GEN.14.18	Nantiari niaifo futsan ahuun anu Melquisedec Abramqui noconi. Nan Melquisedec Salem pushu rasi anoafoan aton niaifo ini. Ascan Diosifin nantifi mai anoafo yafi nai murannoafori finoncoianquin. Nan Melquisedec yorafohuunshon Diosi cufinmisi ipaoni. Nanton misi yafi fimi ahuun anu uva Abram fushoni.
GEN.14.19+GEN.14.20	Asca huatan Melquisedec Abram yoiquin isca huani, —Nocon Diosin nantifi finoncoian. Nanton nantifi onihuani. Nantifi mai anoa oni huafain nai murannoafori oni huani. Abram, Diosin mia shara huanon. Upa Diosin nantifi finoncoian fasi sharacoin. Ahuunshon nan mia noicasmafo min ato finonfain ato min achiaran,
GEN.14.19+GEN.14.20	—ishon Melquisedec Abram yoini.
GEN.14.19+GEN.14.20	Ascaiton Abram nantifi aya cuscan fusti rasi Melquisedec inanpacuni. 
GEN.14.21	Ascano nan Sodoma anoa niaifoan arifi Abram yoiquin isca huani, —Uhuun yorafo min ato numa. Ascacun nan uhuun yorafo fusti ua inanhuun. Uhuun pushu rasi anoa ahuara fiafo cuscan nantifi mina itiro. Un mia inanon, —ishon Sodoma anoa niaifoan Abram yoiaiton.
GEN.14.22+GEN.14.23	—Ma. Un min ahuarafo fitiroma. Diosin nantifi mai anoafo oni huafain nai murannoafori oni huani. Ascan mina mian inanshon min yoitiro isca huaquin, “Un Abram inan cuscahuunoashu ahuara fasi ichapayaran,” ishon min yoitiro. Uncai mia ahuashta fiantiroma. Nannorifi un nocon Ifo Diosi yoiaquin. Uncai mina ahuara fipaima. 
GEN.14.24	Nan uhuun yorafo tres cientos dieciochofain pii fuaifo fusti un fitiro. Atirifi un fia cuscan un uhuun yorahuanfo Aner yafi Escol non Mamre inain. Nanfoan u futan nocon yorafo numaran, —ishon Abram yoini.
GEN.15.1	Ascashon chipo nocon Ifo Diosin Abram ahuun namapa cuscara yoiquin isca huani, —Abram, ratuyamahuun. Un mia cushui mia ahuusca huanonfoma. Unfin mia fasi shara huaiquin, —ishon yoiaiton. 
GEN.15.2+GEN.15.3	Abram cumani, —Uhuun Ifon, min nantifi iquina. Ascafia unfin facuomaquin. Ascan ahuara mian inanfiaquicai mian facu inanmisima. Ascacun nan un naitian uhuun facucoin inan huaquin uhuun yonomati Eliezer un ahuara inantiro ahuuna inon. Mian ahuarafo inantirofiacai afocai uhuuna ahuamaran, —ishon yoiaiton.
GEN.15.4	Afanan Ifo Diosin yoini, —Min naitiancai aya cuscan min yonomatinin fima. Min facucoin chipo nantifi min aya cuscan ahuunari ishquiran, —ishon yoini.
GEN.15.5	Asca huatan Diosin Abram chifi caimani. Caimashon yoiquin isca huani, —Nai ari oinyohuu. Nan fishifo min tanan huatiromainquin tananhuahuu. Nanscarifi min funafo chipo iishquin. Tsoan ato tanan huatiroma ishquinran, —ishon nocon Ifo Diosin Abram yoini.
GEN.15.6	Nannori yoiaiton nicaquin Abram Ifo Diosi yoiai cuscan icoinra huani. Icoinra huaiton Diosin yoini, —Abram min ua icoinra huashu min fasi sharacoian, —ishon yoini. 
GEN.15.7	Ascashon afanan Ifo Diosin Abram yoini isca huaquin, —Unfin min Ifoquin. Un mia Caldeofo aton pushu rasi ahuun anu Ur anoashu mia ihuuni mai futsa shara mia inanshquin mina inon, —huaiton.
GEN.15.8	Nannori huaiton nicaquin Abram afanan cumani, —Uhuun Ifon, min nantifi iquina. ¿Ahuuscashomun un tapitiroquin nan mai un fitiro? —huaiton.
GEN.15.9	—Ua moipan facu yafi cabra non chashohuan non nan rafu non fusti ina rafu non fusti fari aqui caafo ua fushofain ruhuin rafuri ua fushohuun —ishon Diosin yoini.
GEN.15.10	Ascano nan Diosin yoia cuscan nantifi Abram aqui funi. Ascashon nan rafu non fusti ina cashcu rafupacuni. Cashcu rafushon ocuma rafu ratafoqui sutu huani. Nanfo cashcufiaquicai puiyafo cashcunima. 
GEN.15.11	Asca huano nanfo cotocotonun pipaiyaiton Abram ato ichoni. 
GEN.15.12	Man faquishpacuaino Abram fasi oshan murancoinni. Ascashon ahuun namapa oian fasi faquishcoincu fasi ratucoinni. 
GEN.15.13	Ascatan Ifo Diosin yoini, —Abram, un mia yoi min tapifain min ua icoinra huanon. Min funafo mai futsa ano iyoshcani. Nan mai futsa anoafoan aton yonomatifo iishquicani. Cuatro cientos farin ato yonomaqui fasi omitsiscamashcani. 
GEN.15.14	Ascafia nan mai futsa anoa un yorafori curushcain un ato onaintimashquin. Ascano min funafoan chipo atomaquinoashu focaquin nan mai futsa anoa mafo ichapa foshcani. 
GEN.15.15	Asca minrifi chipo anifoshtashu min naitian mia mai huashcani. Ascashu min upa yafi min shunifo ufu icafoanno min nocoshquin. Nanno nocoashu min ointi unimacoinshquin. 
GEN.15.16	Min facufo yafi min shotafo ahuun facufori nuno mai ano nasoshquicani. Mai futsa anoashu fuushcani min nuno icano nan min funafoan ahuun mairi nuno iishquin. Ascano nantia nan Amorreofo fasi chacafo nuno min mai ano iishcani. Ascacun min funafohuunshon nan Amorreofo un ato onaintimashquiran, —ishon nocon Ifo Diosin Abram yoini.
GEN.15.17	Man fari caano faquishpacuaiton Abram cutimanhuan muran fiin otashon oinni. Nan fiin cuti muran ina cashcu rafushon ocuma rafu ratani ato nushmancayan cahuanquin. 
GEN.15.18	Nantian nocon Ifo Diosin Abram yoiyoni isca huaquin,
GEN.15.18	—Na mai un min funafo inain. Unuhuan Egipto ano shatutan unu Eufrates ano atona inon. 
GEN.15.19+GEN.15.20+GEN.15.21	Nan Ceneofo non Cenezeofo non Cadmoneofo non Hititafo non Ferezeofo non Refaítafo non Amorreofo non Cananeofo non Gergeseofo yafi Jebuseofo nanno icafo. Chipo aton mai min funafona inon, —ishon Diosin yoini.
GEN.16.1+GEN.16.2+GEN.16.3	Abram Canaán mai ano nocoi taunitian man mucu rafuti fari finoan ini. Nantian Sarai yafi Abram facuoma inifo. Ascacun Saraipan ahuun oinmati funu Abramqui iyoni ahuun ahuin futsa inon. Nan ahuun oinmatinin ahuun caifo Egipciofo ini. Ahuun anu Agar. Ascashon Saraipan funu Abram yoiqui isca huani,
GEN.16.1+GEN.16.2+GEN.16.3	—Nocon Ifon Dios ua facu inanma. Ascacun uhuun oinmati fu min itiro. Ahuun facufo uhuunacoin cuscara inon, —ishon Saraipan funu yoini.
GEN.16.1+GEN.16.2+GEN.16.3	Nannori yoiaiton nicaquin ahuin cumani, —Ai. Mian yoia cuscan shararan, —huani. 
GEN.16.4	Ascano Agar fishon facu nanumani. Ascatan Agar man facu nanua tapiashu fasi curafiapaimisi ini. Ascashon yoiquin isca huani, —¡Aicho! Un Abram futan facu atiro cuscacai min facu nanutiromaran, —ishon Agarpan Sarai shinanchacamapaoni. 
GEN.16.5	Asca huaiton nicaquin Saraipan Abram yoini,
GEN.16.5	—Uhuun oinmatinin natia uhuunoa shinanchacai. Ufin yoiyamua, “Min uhuun funun ahuun ahuin futsa itiroran,” ishon. Ascafia uhuunoa shinanchacafafainni. Minhuun nua. Mian chaca hua cuscan nocon Ifo Diosi tapicoian. Ascacun mia Diospan asca huapainonran, —ishon Saraipan funu yoini.
GEN.16.6	Ascaiton Abram ahuin cumani, —Ascacun Agar min onaintimatiro. Min apaiyai cuscan min huatiroran, —ishon funun yoini.
GEN.16.6	Ascacun Saraipan Agar coshani. Coshano Agar ichoni. 
GEN.16.7	Ascashu Agar fain cani. Nan fain pushu rasi Shur ano noconi. Nan Abram icano Shur nushmancayan fai cusumunri tsoa istaipaima ano Agar noconi. Nanno pozo cuscara ini. Ascano nannoshon nantia Diosin oinmati a fu nai muran icaton Agar fuchini. 
GEN.16.8	Fuchishon yoini isca huaquin,
GEN.16.8	—Agar, min Saraipan oinmati. ¿Min raniashu oashu min raqui caimun? —ishon yocaiton.
GEN.16.8	Agar cumani, —Uhuun Ifo Sarai icanoashu un ichoaran, —huaiton.
GEN.16.9+GEN.16.10+GEN.16.11+GEN.16.12	Ascacun, —Min ifoqui afanan nasohuu mia yonoai cuscacoin aashquin. Un mia min funafo ichaparasi inain. Tsoan ato tanan huatiroma. Min natian facu nanua furonanfacu iishquin. Ifo Diosin mia nica min omitsiscai cuscan. Ascan min facu anuquin Ismaelran min huaashquin. Burro yoina cuscara tsoan istaipama ano cahuascai cuscan nanscarifin min facu aashquiquin. Ascatan nantorifi nantifi yorafo noicasmashquin. Ascaiton nanfoanri min facu noicasmashcaniran, —ishon Diosin oinmati a fu nai muran imisiton yoini.
GEN.16.13	Nicaquin Agar nocon Ifo Diosi yoini isca huaquin, —Min ua oinmisiran min anu itiro, —ishon Agar yoini. Ascatan Agar shinanni isca huaquin, —Diosin ua oinmisi. Natian urifi un Diosi oianran, —ishon Agar shinanni. 
GEN.16.14	Ascacun nan pozo nanno anuni, —Nuno pozo anoshon nan Diosin nipanacaton ua oianran, —ishon nannoa pozo anuni. Natianrifi nan pozo nanno Cades yafi Bered nushmancaya.
GEN.16.15	Ascashu Agar ahuun facu cainni. Nan Abram ahuun facu ini. Ascacun Abram anuni Ismael. 
GEN.16.16	Nan facu cainitian Abram ochenta y seis fariya ini.
GEN.17.1	Ascashu Abram noventa nueve fariano Ifo Diosin Abram oinmariscatani. Diosin Abram yoini isca huaquin,
GEN.17.1	—Unfin Diosiquin. Un ahuamamishti huatiro. Ua nicacoinfain isharahuu. Ahua chaca huaquima. 
GEN.17.2	Un mia yoiyotiani cuscan un mia afanan yoi. Min funafo ichaparasi iishquicaniran, —huaiton.
GEN.17.3	Nicain Abram fuopacucahuani.
GEN.17.4	Ascaiton afanan Diosin yoini, —Un mia yoiyotiani cuscan mani ichaparasiton aton shuniri min iishquin. 
GEN.17.5	Natianri un mia anu futsai. Mincai afanan Abram iquima. Abram tsain futsaman, “Aton upa niaifocoinran.” Ascan nan afanan min anuma. Natian un mia anu futsa tuqui huai. Min anu Abraham. Tsain futsaman, “Mani ichaparasi min aton upa cuscara,” min anu itiro. 
GEN.17.6	Ascashu min funafori fasi ichaparasi iishquicani. Ascano atohuunoashu mani futsa futsatapafo iishquin. Min funafohuunoashuri niaifofo iishquicani. 
GEN.17.7	Un mia yoiyotiani cuscan min funafori un ato yoishquin. Un min Diosin imisi cuscan nanfoan ato Diosiri un iishquin. 
GEN.17.8	Nuno icanoafo min caifoma. Un nantifi nan mai Canaán min non min funafori un nantifi nan mai mato inain matona ipanaca. Unri min funafo aton Diosiri iishquinran, —ishon Diosin yoini.
GEN.17.9	Ascashon Diosin afanan Abraham yoini,
GEN.17.9	—Un mia yoiyotiani cuscan nicacoinhuun. Min funafoanri nicacoinnonfo. 
GEN.17.10	Un mato yonoi isca huaquin. Min non min facufo non min funafori nantifi nan nocofunufoan foshqui rupa shatushquin. 
GEN.17.11	Nanhuunshon man shinantiro un mato yoiyotiani cuscacoin un mato onanti huai. Min non min funafori nanscacoin atirofo. 
GEN.17.12	Ascashu min facufo yafi min funafori caian ocho osha finontan nan furonanfacufo aton foshqui rupa min shatutiro. Min funafori aton facufo aton foshqui rupa shatutirofo. Man asca huaquin man tapitiro un mato yoiyotiani cuscan man nicapaicoin. Min facufo fustima. Nan min oinmatifori min atiro. Ascashon nan min icanoashu cainmisifori min atiro. 
GEN.17.13	Ascaiton nantifi nan furonanfacufoan aton foshqui rupafo min shatunon. Nanscacun man tapitiro manmain uhuun yorafocun. Un mato onanti hua cuscan man nansca huapacunaca. 
GEN.17.14	Ascafia un mia yonoa cuscan tsoa ascapaiyamai afanan mato fu itiroma. Nan cuscarafo un mia yonoa cuscan yafi un mia yoiyotiani cuscan ayamaifin nanfo yoitima itiroquin, —ishon Diosin yoini.
GEN.17.15	Ascatan Diosin afanan Abraham yoini,
GEN.17.15	—Min ahuin Sarai ahuun anucai natian Sarai iquima. Natian Sara iishquin. 
GEN.17.16	Ascacun un Sara shara huashquin. Ahuunoashu min facuya ishquin. Ahuun funafohuunshon manifo futsafoti ishcani. Ahuun facu non ahuun funafori niaifo ishcani. Naanfin aton uhua cuscara ishquiran, —ishon Diosin Abraham yoini.
GEN.17.17	Nanori huaiton nicain Abraham fuopacucahuani Dioshuunoa shinansharai. Ascafia ahuun nomurannoashu fasi shuchini. —¿Ahuuscashumun un afanan upa itiroquin? Unfin fasi anifoquin. Un cien fari aya. ¿Uhuun ahuinri noventa fari ayafiashon asca ahuuscashomun facu nanutiroquin?
GEN.17.18	Mian yoiyotiani cusca Ismaelhuunoa shara icuanaran, —ishon Abraham Diosi yoini.
GEN.17.19	Ascaiton cumani,
GEN.17.19	—Ma. Uncai anori mia yoiama. Min ahuin Sara min facu nanumashquin. Ascan caincun min anushqui Isaac. Un mia yoiyotiani cuscan nannoricoinri un min facu yoishquin. Un Isaac yoishquiai cusca unupacunacama. Ahuun funafohuunoari mun yoiyoni. 
GEN.17.20	Ascan mian Ismaelhuunoa yoiai cuscan mun nica. Un nanrifi shara huashquin. Ascashon ahuun funafo un ichapacoin imashquin. Doce manifoti ahuun funafoan niaifo uhuapa iishquicani. Ismaelhuunoashuri mani futsa ahuun yorafo ichapacoin iishquicani. 
GEN.17.21	Ascafia un mia yoiyotiani cuscan un Isaac fusti yoishquin. Ascashu fari fusti finoainno min ahuin Sara furun cainshquin. Nanton ahuun anu Isaac iishquiran, —ishon Diosin Abraham yoini.
GEN.17.22	Ascano Abraham fu tsainquin unutan Diosin Abrahammaquinoashu cani. 
GEN.17.23	Ascan Diosin amaqui caashon nan shafatari Abraham ahuun facu Ismael yafi ahuun pushu anoashu cainifo yafi puihuushon futsafo fini ahuun oinmati inonfo. Nanfo nantifi nan nocofunufo aton foshqui rupa shatuni. Nannori Diosin Abraham yonocun. 
GEN.17.24	Ascano nantia Abraham ahuun fari noventa y nueve fari ya ini ahuun foshqui rupa shatunitian. 
GEN.17.25	Nantiari furun Ismael trece fari ya ini. 
GEN.17.26	Ascano nan shafata nan rafu foshqui rupa shatuni. 
GEN.17.27	Nantifi nocofunufo nan Abraham pushu anoashu cainnifo yafi mani futsafo ahuun caifoyamafiacun ato fini nanfoanri nantifi Abraham futan aton foshqui rupa shatunifo.
GEN.18.1	Ascano nan ihui uhuapafo Mamre naman Abraham tsaoa ini. Ahuun pano pushu caincaiti ano tsaoni. Fari masafinin racano fasi niscacoin nanno tsaoa ini. Ascan nantia nocon Ifo Diosin Abraham oinmariscatani. 
GEN.18.2	Ascano Abraham funinacahuan nan nocofunu rafu non fusti chaimashta nicun fuchini. Ascaiton oin pano pushu caincaiti anoashu atoqui nocoriscatan ato tutishopacucahuani. 
GEN.18.3+GEN.18.4	Ascashon ato yoini,
GEN.18.3+GEN.18.4	—Uhuun yorafoan. Un icanoshon tunuyoifocahuun. Un mato unu fishonon man ocho comucain ihui mata toca namanshon tunuyoshcaquin. 
GEN.18.5	Ascano man uqui ocun un mato pimaiyoi. Man tunuyotiro atsanashquima. Ascashu chipo afanan fosharatashcaquin, —ishon Abraham nan rafu non fusti ato yoini.
GEN.18.5	Ascaiton cumanifo, —Nan min noco yoiai cuscan min noco ashotiroran, —ishon yoinifo.
GEN.18.6	Ascatan Abraham ahuun pano pushu ano ichoni Sara tapimaicai. Ascashon ahuin Sara yoini,
GEN.18.6	—Ariscahuu. Veinte dos litros de harina firiscahuu ato misi huashoshquin, —ishon ahuin yononi.
GEN.18.7	Asca huatan moifo anori ichotan ahuun oinmati yononi moipan facu nami pachi shara rutunon ato pimashquin. 
GEN.18.8	Ascano queso yafi moipan shoma non moipan facu nami ato pimani. Nan piaifoanno chaima Abraham ihui mata toca nia ini.
GEN.18.9	Ascashon nan rafu non fustiton Abraham yocani,
GEN.18.9	—¿Ranimun min ahuin Sara? —ishon yocaifoan.
GEN.18.9	—Pano pushu muranran, —ato huaiton.
GEN.18.10	Ascaiton nocon Ifoan yoini,
GEN.18.10	—Un fari fusti finontan miqui afanan nasoshquin. Nantiari min ahuin Sara facu cainshquinran, —huaiton.
GEN.18.10	Sarapan ato cachori nishon nicani. 
GEN.18.11	Ascafia Abraham anifo icaino ahuun ahuin Sara yoshafoshta afanan facu atiroma ini. 
GEN.18.12	Ascaino nocon Ifon yoai cuscan Sara nicain ahuun nomurannoashu shuchini, —¿Ahuuscatsi ai un yoshafoshtafiano uhuun funuri anifofiashon ua facu nanumatiro? —ishon Sarapan shinanni. 
GEN.18.13	Ascashon nocon Ifon Diosin Abraham yoini,
GEN.18.13	—¿Ahuuscaimun Sara shuchiquin? ¿Ahuuscai yoimun isca huaquin? “¿Un yoshafofiashomun un facu atiro?” —ishon Sarapan yoia. 
GEN.18.14	—Ascan ahuara tsoan atiroma cuscan Diosin huatiro. Fari fusti finontan un afanan mia oinyoi oshquin. Nantiari Sara furun cainshquiran, —ishon nocon Ifoan yoiaiton.
GEN.18.15	Nicain Sara ratuni. Ascashon fomanpaiquin yoini isca huaquin,
GEN.18.15	—Uncai shuchiamaran, —huaiton.
GEN.18.15	Nocon Ifo Diosin afanan cumani, —Ma. Mun mia tapia min shuchiaran, —huani.
GEN.18.16	Asca huatan nan rafu non fusti funinifoancatan Sodoma fain fonifo. Ascaino Abraham ato fu chaimashta cani ato nichicai. 
GEN.18.17	Ascano nocon Ifo Dios shinanquin isca huani, —Un ashquiai cuscan un Abraham tapimatiro. 
GEN.18.18	Chipo Abrahamhuunoashu ahuun funafo caifo ichapa icain mutsisipacoinfo iishquicani. Ascano ahuunshori un nantifi manifoti shara huashquin. 
GEN.18.19	Un Abraham catonni ahuun facufo yafi ahuun funafori ua tanasharashu cayacafi shara shinanonfo. Ascaifoanno un Abraham yoiyotiani cuscan un ashotiroran, —ishon nocon Ifo Diosin yoini. 
GEN.18.20	Nannori shinanquin nocon Ifoan Abraham yoini,
GEN.18.20	—Munfin oianquin nan yorafo Sodoma anoafo yafi Gomorra ano icafoan fasi chacacoin huafafaincani. 
GEN.18.21	Ascacun natian un oincai atohuunoa un nica cuscan iconmainquin. Ascayamacun un tapitiroran, —ishon Diosin yoini.
GEN.18.22	Asca huatan nan rafu Abrahammaquinoashu Sodoma fain fonifo. Ascaino Ifo Diosin Abraham fu nituyoni. 
GEN.18.23	Ascashon Abraham yocani,
GEN.18.23	—¿Nan mia nicacasmamisifo cuyoaino nantiari min yonoa cuscan huamisifori min cuyoimun? 
GEN.18.24	¿Ascan cincuenta yora min yonoa cuscan huamisifo nanno icaino min Sodoma yafi Gomorra cuyoshquimun nantifi cuyonon? 
GEN.18.25	Ma. Ifon, min fasi shara. Mincai asca huapacunacama. Min nicacasmamisifo onaintimai cuscacai nan mia nicamisifori min asca huatiroma. Min nicacasmamisifo rutuaino nantiari min yonoa cuscan huamisifocai min rutushquima. Min nantifi yorafo onancoian. Minfin niaifocoinquin yorafoan ahuara chaca hua cuscan min yoipacutiro. Min acai cuscan cayacafi sharapacunacaran, —ishon Abraham Diosi yoini.
GEN.18.26	Nannori huaiton nicaquin nocon Ifoan cumani,
GEN.18.26	—Ascan Sodoma ano un cincuenta yora un yonoa cuscan huamisifo fuchishocai nanfohuunshon un nantifi nannoa yorafo numashquin nanonfoma, —ishon Diosin yoini.
GEN.18.27	Ascaiton Abraham afanan cumani,
GEN.18.27	—Uhuun Ifon, minfin Dioscoinquin. Unfin nocofunu ahuamafiashon un afanan mia yocapai. 
GEN.18.28	Min cincuenta yora min yonoa cuscan huamisifo Sodoma anoa min fuchiyamashon min cuarenta y cinco fuchishomun nan pushu rasi nantifi cuyoshquiquin, —ishon Abraham yoiaiton.
GEN.18.28	Afanan Diosin cumani,
GEN.18.28	—Un cuarenta y cinco yora un yonoa cuscan huamisifo fuchishoncai un Sodoma cuyoimaran, —huaiton.
GEN.18.29	—Ascan cuarenta fusti fuchishonmun min atiro, —Abraham huaiton.
GEN.18.29	—Un cuarenta yora un yonoa cuscan huamisifo fuchishoncai un Sodoma cuyoimaran, —huaiton.
GEN.18.30	—Ifon, uqui sinayamahuu un afanan mia yocanon. Min fuchitiroraca treinta yora shara min yonoa cuscan huamisifo nanno, —huaiton.
GEN.18.30	—Un treinta yora un yonoa cuscan huamisifo fuchishoncai un Sodoma cuyoimaran, —huaiton.
GEN.18.31	—Ascacun ranotama un mia yocai, Ifon. Ascan afanan un mia yocai veinte yora min yonoa cuscan huamisifo fuchishonmun min nantifi Sodoma yafi Gomorra anoafo cuyoiquin, —huaiton.
GEN.18.31	—Ma. Un veinte yorafo un yonoa cuscan huamisifo fuchishoncai nanfohuunshon nan pushu rasi rafu un ato ahuusca huaimaran, —huaiton.
GEN.18.32	—Ifon, uqui sinayamahuu un fustishta afanan mia yocanon. ¿Min mucu rafuti yorafo min yonoa cuscan huamisifo fuchishonmun min nantifi cuyoiqui? —huaiton.
GEN.18.32	—Ma. Un mucu rafuti yorafo un yonoa cuscan huamisifo fuchishoncai nanfohuunshon un Sodoma yafi Gomorra anoafo un ato ahuusca huaimaran, —ishon nocon Ifoan Abraham yoini.
GEN.18.33	Ascashu ahuun tsain unutan nocon Ifo Diosin Abrahammaquinoashu cani. Ascano Abraham ahuun pushu ano nasoni
GEN.19.1	Ascashu Diosin oinmati rafu a fu nai muran imisifo man fari caino Sodoma ano noconifo. Nantianri Lot pushu rasi ahuun shoi caincaiti ano tsaoa ini. Ascano ato fuchitan ato ano cani. Ato ano cashon ato yoini,
GEN.19.2	—Uhuun yora rafutan, uhuun pushu ano fucapun. Man nannoashu ochoquimucain nannori oshasharashcaquin. Ascashu funamari man afanan fotiroran, —ishon Lotpan ato yoiaiton.
GEN.19.2	Nan rafutan Lot cumanifo,
GEN.19.2	—Ma. Non nuno fai cusumunri oshairan, —huaifoan.
GEN.19.3	Afanan ato yoini, —Uhuun yora rafutan, uhuun pushu ano fucapun nanno oshashcaquin, —ishon Lotpan ato yoiriaino a fu fonifo. Ascashu ahuun pushu muran iquinifo. Ascashon ato tushu itishara huashofain misi farashati maisi ato pimani.
GEN.19.4	Ascashu nan rafu oshataifoma nannoa nocofunufo nan pushcofo yafi anifofo nantifin nocofunufo pushu rasi Sodoma anoafoan Lotpan ahuun pushu tarati huanifo. 
GEN.19.5	Ascashon oi ashcafinin cunanifo,
GEN.19.5	—¿Ranimun nan nocofunu rafu min pushu muran iquiafoquin? Noco ato caimashohuun non ato chotanon, —ishon yoaifoan.
GEN.19.6+GEN.19.7	Lot atoqui chifi cainni. Fupoti fupoqui shara huatan ato yoini,
GEN.19.6+GEN.19.7	—Uhuun yorafoan, man yoiai cuscan fasi chacacoin. Ascayamacahuun. 
GEN.19.8	Unfin facu shomaya rafu yaquin. Nan rafucai nocofunu fu imisima. Un ato chifi caimatiro man ato apaiyai cuscan man huanon. Ascan nan nocofunu rafu ahuusca huayamacahuun. Uhuun pushu muran iquiafo un ato cushusharanon, —ishon Lotpan yoiaiton.
GEN.19.9	—Tsainyamahuu, min nocon caifomaquin. Ascafia natian min noco yonopai. Ascacun nan rafu non ato chotai cuscan huaquin fasi finacai non mia aquiran, —ishon tsain curushu yoinifo.
GEN.19.9	Ascashon fupoti curushcain putsiqui putsiquianifo pushu muran iquipaicaquin. 
GEN.19.10	Nansca huaifoan nan nocofunu rafutan pushu muranshon Lot achitan pushu muran iquimafain fupoti aqui fuponifo. 
GEN.19.11	Asca huaifoan nan rafutan nantifi nocofunufo pushcofo yafi anifofori fusho huariscatani cunu fupoti fuchinonfoma. 
GEN.19.12	Ascashon nan nocofunu rafutan Lot yoini,
GEN.19.12	—¿Minmun nuno yora futsafoya min raisifo iyamarai furufo yafi ainfacufo nan pushu rasi muran icafomun? Ato yoihuu pushu rasi murannoashu fotanonfo. 
GEN.19.13	Non samamashta Sodoma yafi Gomorra cuyoicain. Diosin nai muranshon oian nunoa nantifi yorafoan chacacoin huamisifo. Ascacun noco nichian non ato nantifi cuyonon, —ishon yoiaifoan.
GEN.19.14	Nicain Lot ahuun ainfacu rafutan chai funu rafu icano ichoni ato tapimai cai,
GEN.19.14	—Cariscatahuun. Na pushu rasi Ifo Diosin cuyoiqui nantifin nunoa yorafo nanonfo. Ascacun ichotacahuun nashcaquima, —ishon Lotpan yoini.
GEN.19.14	Ascafiaitocai tsoan icoinran huanima. —Lotpan noco cashu huairan, —ishon shinannifo. 
GEN.19.15	Ascan iyoconaino man shafaino Diospan oinmati a fu nai muran imisifo rafutan Lot yoinifo,
GEN.19.15	—Noco fu oriscahuu. Funihuu min ahuin yafi min ainfacu rafu nunoshon iyoriscatahuun. Man ichoyamashu marifi man natiro Diosin na pushu rasi man cuyoiqui, —ishon nan rafutan yoini.
GEN.19.16	Ascashon yoifiafocai Lot cariscayamaiton nan rafutan Lot yafi ahuin non ainfacu rafu mutsofainifo ato pushu rasi anoshon ato ichoquini. Diosin atohuun ramapaiquin ato cushusharani. 
GEN.19.17	Ascashu pushu rasi anoashu chaimashta fonifo. Ascashon Diospan oinmati futsan afanan ato yoini,
GEN.19.17	—Ichoriscatahuun naashcaquima. Ifiacuyamacahuun. Machi nushmancayan rafu ano nituhuayamacahuun. Man machifo ano ichoyamaiton man nai cuyoshquin, —ishon ato yoiaiton.
GEN.19.18+GEN.19.19	Lotpan cumani, —Ma. Uhuun niaifo rafutan, noco machifo ano nichiyamapun. Manfin noco ichapa shara huamisiquin. Ascashon man noco numafain nocohuunri man ramapaimisi. Ascacun noco machifo ano nichiyamapun. Un machi pochinin nocoyamashu Diosin Sodoma cuyoaino urifi fai pochininnoashu natiroquin. 
GEN.19.20	Ascacun oinpon. Nuno chaimashta pushu rasi futsa uhuapamashta nanno un nocosharatiro. Ascacun ua nan pushu facufo futsa ano nichipun un nanonma, —huaiton.
GEN.19.21	—Ai. Mian yoiai cuscan mun nicai. Ascan nan pushu facufo un cuyoima. 
GEN.19.22	Ascafia ichoriscatahuun. Min ari nocoataima uncai ahua ahuusca huayotiromaran, —ishon Diospan oinmatinin yoini.
GEN.19.22	Ascacun natian yafi nan ipanaca nan pushu facufo anumisifo Zoar. Nan tsain Zoar yoipai, —Pushu facuforan, —huamisifo.
GEN.19.23	Man shafan cuaino Lot nan Zoar ano noconi. 
GEN.19.24	Ascashu nocoaino Ifon Diosin nai muranshon chii yafi foi chashcaica Sodoma yafi Gomorra camaqui ocani. 
GEN.19.25	Ascahuaino nai cuyocoinifo. Nantifin yorafori nai futsunifo. Ascashon nantifin yorafo namafain fanafo namafain yoinafori namafain inafori namani. Ascano nan Sodoma yafi Gomorra chaimanoa pushu rasifo non machi nushmancayan rafu nannoa pushu rasifori nai futsunifo. 
GEN.19.26	Nan Lotpan ahuinin funu mufainquin ifiacucahuan Sodoma coaiton oinpai sao oniacucahuani.
GEN.19.27	Ascashu iyoconaino Abraham nan Dios fu tsainquitano ichoni. 
GEN.19.28	Ascashon machi nushmancayan rafu Sodoma yafi Gomorra oinqui oian, nantio coinmahuan. Nan mau coai cafiscai coinmanhuan tiponi. 
GEN.19.29	Nanscafin Diosin nan rafu cuyoqui huaniquin. Nan Abraham cufinta cuscan Lot numani nanonma.
GEN.19.30	Ascashu chipo Lot Zoar anoafoqui ratuquin ainfacu rafu ya machi pochinin ichonifo. Nanno mahua quini muran ipaonifo. 
GEN.19.31	Ascano shafa futsa Lotpan ainfacu shomaya iyoaton chipocu yoiquin isca huani,
GEN.19.31	—Chicon, natian nocon upa anifoshta. Ascafiacai nuno nocofunu futsa yamai noco chotanon. Nantifin manifoti anoafo ainfofo nocofunu fu itiro. Nunocai ascarama. 
GEN.19.32	Ascacun upa non paunmanon no fu inon. Noco facu nanumanon nocon funafo cainonfo. Upahuunoashu noco yorafo caitiroquin, —ishon iyoaton ahuun chico yoini.
GEN.19.33	Ascashon nan yamutan apa vino ayamanifo paunon. Ascano apa paunmanano ahuun facu iyoa fu ini. Ahuun facu chotafiaquicai shinannima. Pauin caiyaitianricai Lotpan shinannima. 
GEN.19.34	Man iyoconaino iyoaton ahuun chico yoini isca huaquin.
GEN.19.34	—Na yamu mun upa fu osha. Asca na yamu non afanan upa ayamanon paunon. Ascaino minrifi min upa fu itiroquin mia facu nanumanon nocon yorafo cuyononfoma, —ishon yoini.
GEN.19.35	Asca huatan nan yamutari apa vino ayamanifo. Ascashu ainfacu chipocu apa chotamani. Ascafia ahuun facu a fu afanan racatian shinanyamafain caiyaitianricai shinannima. 
GEN.19.36	Ascano nan rafu apan facu nanumani. 
GEN.19.37	Ascashu iyoa ahuun facu furonanfacu cainni. Caincun furun anuni Moab. Nanfin Moabitafoan aton shuniquin. 
GEN.19.38	Ascano chipocuri arifi furonanfacu cainni. Ascacun anuni Ben-amí. Nanfin Amonitafoan aton shuniquin.
GEN.20.1	Ascano nantiari Abraham nan icanoashu mai futsa Néguev ari cani. Nanno pushu rasi rafu Cades yafi Shur. Nan rafu nushmancayan pushu rasi futsan ahuun anu Gerar. Nanno Abraham nituyoni. 
GEN.20.2	Nannoshon Abraham ahuun ahuin Sarahuunoa yoiqui isca huani, —Nan uhuun chicoran, —ishon nannoafo yoini. Ascan nan Gerar anoa niaifo Abimelec nicaqui futsa nichini Sara ihuishotanon. 
GEN.20.3	Ascafia Abimelec yamu oshashon ahuun namapan Diosin aqui nocoshon yoiquin isca huani, —Natian min natiro min Sara fiashu. Aafin nan nocofunu futsan ahuun ahuinquin, —ishon yoini.
GEN.20.4	Abimeleccai Sara ano camisima a fu ishquin. Ascashon cumani, —¿Ifon, min nocofunu ahua chaca huama rututiromun? 
GEN.20.5	Asca Abraham ua yoia isca huaquin, “Nan Sara uhuun chicoran,” ua huaa. Nanscarifi huaquin Sarapan yoia, “Nan Abraham uhuun ochiran,” ua huaa. Asca uncai ascara chaca shinanshon fiama. ¿Asca ahuuscashomun un tapitiroquin Abraham ahuun funu? —huaiton.
GEN.20.6	Ascan Diosin ahuun namapan afanan yoini, —Ai. Mun tapia min nomuran shinanchacashoncai min Sara fiama. Ascacun un mia shatumana min ua chaca huanonma. Ascacun un mia shatumayamaino min Sara fu icuana. 
GEN.20.7	Abraham uhuun tsain yoimisi. Ascacun ahuun ahuin afanan aqui nichihuun. Afanan aqui nocoshon Abraham ua mihuunoa cufinquin min nanonma. Ascafia ahuun ahuin aqui nasoyamaino min tapisharatiro min non nantifi min yorafo samamashta nairan, —ishon Diosin Abimelec yoini.
GEN.20.8	Ascan iyoconaino funamarishta Abimelec nantifi ahuun niaifofo patasharinoafo cunani ahuun namapanhuunoa ato tapimashquin. Nicacanashu ratucoinnifo. 
GEN.20.9	Asca Abimelec Abraham cunani ahuun pushu muran iquinon. Yoini isca huaquin,
GEN.20.9	—¿Ahuuscai min noco chaca huamun? Un mia chaca huayamafiamisicun minhuunshon Diosin ua non uhuun yorafori min noco rafamana. Ascahuayamahuu. 
GEN.20.10	¿Min raquiri shinanmun na chacafo noco rafamashquin? —ishon Abimelec Abraham yoini. 
GEN.20.11	Ascashon Abraham cumani,
GEN.20.11	—Un shinanquin isca huaita, “Nunoashucai tsoa Diosqui ratuima. Ahuunoacai shinanfoma. Ascan uhuun ahuin fu ipaiyaifoan ua rutushcani,” ishon un shinan. 
GEN.20.12	Ascanori icon Sara uhuun chico. Uhuun upa facufiashu uhuun uhua futsa facu. Ascacun un fini uhuun ahuin inon. 
GEN.20.13	Ascan Diosin uhuun upa mai arishon ua nichinitian uhuun ahuin un yoini isca huaquin, “Min ua noiquin non raquira nocoaitian min ato yoitiro, ‘Abraham uhuun ochiran,’ ato huahuu,” —ishon Abraham Abimelec yoini.
GEN.20.14	Nannori yoiaiton nicatan Abimelec Abraham chashoanfo inanfain moifo inanfain nocofunufo non ainfofori inanni ahuun yonomatifo inon. 
GEN.20.15	Asca huano Abimelec Abraham yoini,
GEN.20.15	—Uhuun mai ano min ipaiyai ano min itiroran, —ishon yoini.
GEN.20.16	Ascashon Abimelec Sara yoini isca huaquin,
GEN.20.16	—Un min ochi pui ichapa inain. Ascan nantifiton tapitiro mincai ahua chaca huama. Tapitirofo nocofunu futsan mi fu icama, —ishon yoini.
GEN.20.17+GEN.20.18	Abimelec Sara ahuun pushu muran ihuuni ahuin huapaiquin nantiari nocon Ifo Diosin yononi cuscan rato ainfoancai Abimelec pushu anoshon facu atiroma iyoni. Ascano Abraham Diosi cufini niaifo caiyanon. Ainfofohuunoari cufini afanan facu nanunonfo.
GEN.21.1	Nan nocon Ifo Diosin yoiyoni cuscan Sara shara huani. 
GEN.21.2	Abraham anifoshtafiashon Sara facu nanumani. Upa Diosin yoiyoni Sarapan chipo facu nanushquin. Ascano postoashu furonanfacu cainni. 
GEN.21.3	Ascan caincun Abraham anuni Isaac. 
GEN.21.4	Ahuun facu cainyaitian ocho osha finontan Diosin yononi cuscan Abraham Isaac foshqui rupa shatuni. 
GEN.21.5	Ahuun facu Isaac cainnitian Abraham cien fariya ini. 
GEN.21.6+GEN.21.7	Ascashon Sarapan shinanni isca huaquin, —Tsoancai shinanmisima un facu nanuai Abraham furun iishquiai. Abraham anifoshtafiashon u futan furun aca. Ascan Diosin ua shuchimana cuscan arifi nicain shuchitiroforan, —ishon Sarapan shinanni.
GEN.21.8	Ascashu Isaac yosishocai afanan shoma anima. Nan shafatari Abraham yorafo fusiquini. 
GEN.21.9	Ascashon Sarapan oinni nan Egipcio ainfo Agar ahuun facu Ismael ahuun facu Isaac cashu mutsama huaiton. 
GEN.21.10	Ascashon funu Abraham Sarapan yoini, —Nan ainfo nocon oinmati yafi ahuun facu nichihuun. Agarpan facu uhuun facu Isaac min chipo inain cuscacai min Ismael yafi pashcanan huatiromaran, —ishon Sarapan ahuun funu yoini.
GEN.21.11	Nannori yoiaiton nicain Abraham furu Ismael fasi shinancoinni. Ascan furu shinanquin ointi noconi. 
GEN.21.12	Ascafia Diosin Abraham yoini isca huaquin, —Min furun yafi ahua nan min oinmatihuunoa ichapa shinanyamahuun. Min ahuin Sarapan mia yoiai cuscan nicahuun. Min furun Isaachuunshon un min funafo shara huashquin. 
GEN.21.13	Ascafia min oinmati Agar furun Ismael min furunri. Ascan un ahuunshon mani futsa imairan, —ishon Diosin Abraham yoini.
GEN.21.14	Ascan iyoconaino funamarishta Abraham Agar tushu yafi unu fichi tutso murannoa inanni. Abraham Agar ahuun tushu yafi unu papimani aya catanon. Ahuun facu Ismael ahua Agar fu cani. Ascano nan tsoan istaipama anuni Beerseba ano cahuascaini. 
GEN.21.15	Agar ahuun unu nutsoantian ahuun facu nii cuyamamishti naman ratani. 
GEN.21.16	Asca huatan chaimashta cani. Ahuun nomuran shinanni isca huaquin, —¡Ohuashta! Uhuun facu nai omitsiscaitocai un oinpaimaran, —ishon shinanni. Nanno chaimashta tsaoashu fasi uaini.
GEN.21.17	Ascan nan facurifi uaicaiton Upa Diosin nicani. Ascano Diospan oinmati a fu nai muran icaton nai muranshon Agar cunashon yoini isca huaquin, —¿Agar, min ahuuscaimun? Ratuyamahuu. Min facu nanno racashu uaicaiton Upa Diosin nica. 
GEN.21.18	Min facu nanno racashu uaicaiton funishon iyotahuun. Upa Diosin yoiquin isca hua, “Un min facuhuunshon un yora ichapa caihuairan,” ishon Upa Diosin yoia, —Diospan oinmatinin a fu nai muran imisiton Agar yoini.
GEN.21.19	Asca huashu Upa Diosin Agar pozomua oinmani chaimashta. Ascan ahuun fichi tutso murannoa unu manuni ahuun facu ayamashquin. 
GEN.21.20	Ascan nan facu Ismael tsoa istaipama Parán anoashu pushconi. Diosin a fu ica. Pushcoaino piacati fasi tapicoinni. Muquicoinni. 
GEN.21.21	Nanno icano ahuan Egipcio shomaya aqui ihuua ahuun ahuin inon.
GEN.21.22	Ascan nantiari niaifo Abimelec futan ahuun ranushumuafo aton niaifo Ficol Abrahamqui noconi. Abimelec Abraham yoiquin isca huani,
GEN.21.22	—Min ahuara huaiti Diosin mia ashomisi. 
GEN.21.23	Ascacun ua yoihuu mincai ua non uhuun facufo non uhuun funafori min noco parapacunacama. Nuno min maiyamafiacun un mia sharahuamisi cuscan uhuun caifoya noco shara huahuu, —ishon Abimelec Abraham yoini.
GEN.21.24	Nannori huaiton nicain, —Ai. Min ua yoia cuscan un nannoricoin min non min facufo non min funafori un mato paranpacunacama. Un non uhuun yorafoanri mato shara huapacunacaran, —ishon Abraham yoini.
GEN.21.25	Ascano Abraham ahuara futsa Abimelec yoiquin isca huani, —¿Ahuuscai min oinmatifoan uhuun pozomua fiamun? —ishon yocaiton.
GEN.21.26	—Mian yoiai cuscacai un nicayomisima. Na shafatan ramashta un nicain. Ascan tsoanran min pozomua fia uncai tapiamaran, —ishon Abimelec Abraham cumani.
GEN.21.27	Ascan Abraham chashoanfo non moifori Abimelec funi inanshquin. Asca huaino Abimelec tapitiro man rama yoinonan shara cuscan Abraham ointiaquimapacunacama. 
GEN.21.28	Asca huatan chashoanfo siete ahuin pushcomishti pashcanan huani. 
GEN.21.29	Ascaiton Abimelec yocani,
GEN.21.29	—¿Ahuuscai min siete chashohuan ahuin pushcomishti min tiri futsa huaamun? —ishon Abimelec Abraham yocaiton.
GEN.21.30	—Nan na siete fihuun. Fishon nantifi yorafo min ismatiro ufin na pozomua mai poquishon unu huaniran, —ishon Abraham Abimelec yoini.
GEN.21.31	Ascatan nannoashu Abraham yafi Abimelec yoinansharanifo nanscacoin aashcaquin. Ascashon a mai anuni Beersebaran, ishon anumisifo.
GEN.21.32	Ascan yoinainsharatan Abimelec yafi ahuun ranushumuafo aton niaifo Ficol Filisteofo icano naso furanifo. 
GEN.21.33	Ascano nantia Beerseba ano Abraham nituyoni nii cuyamamishti ahuun anu tamarisco fanani. Nannoshon nocon Ifo Diosi nan nipanaca Abraham cufinni. 
GEN.21.34	Filisteofo mai ano fari ichapa Abraham nan mai ano iyopaoni.
GEN.22.1	Ascano chipo Diosin Abraham ahuara yoini man icoinra huacoinnamainquin oinshquin. Ascashon cunani, “¡Abraham!” huaiton.
GEN.22.1	—Unfin nunoquin, Ifon, —ishon cumani.
GEN.22.2	—Nan min furun fusti min noicoian, nan Isaac, Moriah mai ano iyotahuun. Nanno machi anoshon min facu ua rutushohuun. Ascashon min coatiro min ua nicacoinmisishaquin ua ismashquin. Min machi ano catiromainquin un mia tapimashquiran, —ishon Upa Diosin Abraham yoini.
GEN.22.3	Ascan iyoconaino funamarishta Abraham ahuun burro camaqui tsaoti fucani. Ahuun oinmati rafu yafi furun Isaac iyoni. Cataima caro huaiyoni machi ano nocoshon Diosin yoita cuscan ahuun facu rutushon Diosi coashoshquin. Ascano nan Diosin yoita cuscan nanri cani. 
GEN.22.4	Osha rafu non fusti finontan nan machi chaicunoa fuchini. 
GEN.22.5	Ascashon Abraham ahuun oinmati rafu yoini isca huaquin,
GEN.22.5	—Nunoshon burro futan oinyocahuun. Uhuun facu fu un ari cai Upa Diosi cufinshquin Cufinquin unutan non matoqui nasoiran, —ishon Abraham ahuun oinmati rafu yoini.
GEN.22.6	Ascashon Abraham furun Isaac caro papimani afin cunoti yafi chii foni. 
GEN.22.7	Nan rafu foaiton oinquin Isaac apa yocani,
GEN.22.7	“Upan,” huaiton. “Jaan,” Abraham huani. —Man nonfin chii yafi caroyaquin. ¿Ascafia ranimun chashoanun facu non rutuai coashquin? —ishon furumun apa yocani.
GEN.22.8	Ascaiton Abraham cumani, —Uhuun facushta, Upa Diosin afin noco chashoanun facu inantiro non coanon non Diosi tanasharashon ismashquin, —ishon Abraham furun yoini.
GEN.22.8	Ascatan nan rafu machi ano fonifo. 
GEN.22.9	Ascano Diosin iqui huashoni ano nocoshon Abraham toquiri putsainini Diosin yononi cuscan huaquin. Nan toquiri putsamuinia camaqui caro machinini. Ascatan ahuun furun Isaac munushushon caro camaqui ratani. 
GEN.22.10	Ascashon cunoti tsomani ahuun facu rutushquin. 
GEN.22.11	Ascafia samamashtacoin Diospan oinmati nan a fu nai muran icaton cunainifoanni,
GEN.22.11	—¡Abraham! ¡Abraham! —huaiton.
GEN.22.11	—Unfin nunoquin, —huaiton.
GEN.22.12	—Min facu ahuusca huayamahuu. Natian mun mia tapia min Diosi nicacoin shara. Mia yoiai cuscan min aa. Nan min facu fusti min Diosi fishcoama. Min inanran, —ishon Diospan oinmatinin yoini.
GEN.22.13	Ascatan Abraham oinquin oian chashoan mashoya ihuiqui futamua oinni. Ascashon nan chashohuan fini rutushquin toquiri putsamuinia camaquishon coashquin Upa Diosi tanashara cuscan ismashquin. Ascan ahuun furun rututamarocon chashohuan rutuni. 
GEN.22.14	Ascashon nanno anuni, —Non yopai cuscan Upa Diosin noco inanshquiran, —ishon anuni. Nantianri yoicani, —Nan machi Diosi ica arishon non yopai cuscan noco inantiroran, —ishon yoimisifo.
GEN.22.15	Ascaiton Diospan oinmati nan a fu nai muran icaton afanan Abraham cunani.
GEN.22.16	—Abraham, nocon Ifo Diosin mia yoi isca huaquin, “Min facu fusti mian rutusho cuana uqui onon. Ascan uhuun anuhuunshon un mia yoi. 
GEN.22.17	Un mia shara huashoshquin. Nan fishifo tsoancai tanan huatiroma. Mai furoricai tsoan tanan huatiroma. Nanscarifiai min funaforicai tsoan tanan huatiroma iishquin. Ratora yorafoan min caifo rutupai min funafoan atori shuhuitiro ato pushu rasi fiishquin atona inon. 
GEN.22.18	Min ua nicacoian. Ascan min funafohuunshon un nantifi manifotifo shara huashquiran,” —ishon Diosin Abraham yoini.
GEN.22.19	Ascano nannori nicatan Abraham ahuun facu fu ahuun oinmatifo nituafoanno naso furanifo. Atoqui nocoshon ato Beerseba mai ano iyoni.
GEN.22.20	Asca oshu ranan finoano futsan Abraham yoini, —Min facahuan Milca natian facufoya. Min ushto Nacor ahuun facufo. 
GEN.22.21	Ascashon ahuun facufo anuni isca huaquin, Iyoacaiton ahuun anu Uz. Chipocufo Buz non Kemuel. Nan Kemuel ahuun facu Aram. 
GEN.22.22	Futsan ahuun anu Quesed icain futsa Hazo icain futsa Pildas icain Jidlaf icain Betuel, —ishon yoini. 
GEN.22.23	Ascan nan Betuel Rebeca apa. Nantifi nan ocho furufo Milca Abraham ushto inanni.
GEN.22.24	Nacor ahuun ahuin futsa Reúma arifi furonanfacufosi cainni. Aton anu Teba non Gaham non Tahas non Maaca inifo.
GEN.23.1+GEN.23.2	Nantian Sara ciento veinte siete fari aqui caano Quiriat-arba nan pushu rasi ahuun anu futsa Hebrón anoashu nani. Nan Hebrón Canaán mai ano ini. Nannoashu Abraham ahuun ahuin fasi shinain uaini. 
GEN.23.3	Ahuin Sara naacun ahuun caya Hititafo ano foni. Ascashon ato yoini isca huaquin,
GEN.23.4	—Nunocai uhuun maima. Unricai mato caifoma. Ascan ua mai inancahuun uhuun ahuin mai huanon, —ishon Abraham ato yoini.
GEN.23.5+GEN.23.6	—Nocon yorashta. Minfin niaifo sharaquin. Diosin mia catonni. Mahua quini shara ratocaimain min catonpaicai min catontiro min ahuin nanno mai huashquin. Noncai mia fishcoima a mahua quini main noconacufin. Nantifishon non mia shara huapairan, —ishon yoiaifoan.
GEN.23.7	Nicain Abraham tutipacucahuan nan Hititafo yoini,
GEN.23.8+GEN.23.9	—Man ua mai inancoian uhuun ahuin un mai huanon ua Zoharpan facu Efrón ua yoishocahuun mahua quini nan Macpela ano ua inanon. Ahuuti ahuun pui nuamainquin ua yoitiro ahuun rafanan un pui inantiroran, —ishon Abraham ato yoiaiton.
GEN.23.10	Nantian nannori Efrón ato fu tsaoni. Ascan ahuun caifo Hititafoanri nicaino Efrón Abraham yoini isca huaquin,
GEN.23.11	—Uhuun yorashta, un mia yoisharanon. Uncai na mahua quini fusti mia inainma. Un mia nantifi nan na mai inain nanno mahua quiniri. Uhuun caifoan nicataifin un mia yoiai cuscan un mia cashman inain. Min ahuin nanno mai huahuu, —huaiton.
GEN.23.12+GEN.23.13	Nannori nicatan Abraham afanan tutipacucahuani Hititafoan nicaino Efrón yoini,
GEN.23.12+GEN.23.13	—Ua nicapun. Nan na mai ahuun pui nua un mia inainquin. Fihuu uhuun ahuin nanno un mai huanon, —huaiton.
GEN.23.14+GEN.23.15	—Niaifo Abraham, ua nicahuun. Nan mai cuatrocientos toro cuno facafacaitsa ahuun pui nua. Ascafiacai non puihuunoa shinainma. Min ahuin nan mahua quini muran mai huahuu, —Efrón Abraham huani.
GEN.23.16	Ascan nan ahuun caifoan nicaino Efrón yoca cuscan nanticoin pui Abraham inanni. Inanmitsamisifoan tanan huamisi cuscan cuatrocientos toro cuno facafacaitsa inanni. 
GEN.23.17	Ascan Efrón ahuun mai Mamre chaimashta nantifi niifo non mahua quiniri Abraham inanni. 
GEN.23.18	Nanno pushu rasi caincaiti ano Hititafoan Abraham nan mai fiaiton oinnifo.
GEN.23.19	Asca huatan Abraham ahuun ahuin Sara mai huashon mahua quini anuni Macpela ano mai huani. Nanno Mamre mai Hebrón pushu rasi ini. Nantifi nan mai Canaán muran ini. 
GEN.23.20	Ascashon nan mai mahua quiniya Hititafoan Abraham inannifo ahuun yorafo nanno mai huanon.
GEN.24.1	Ascano nantia Abraham fasi anifoshta ini. Nocon Ifo Diosin Abraham nan apaoni cuscan nantifi shara huashoni. 
GEN.24.2	Ascashon Abraham ahuun oinmati ahuun oinmati futsafo aton niaifo cunani aqui onon. Ascashon Abraham yoiquin isca huani,
GEN.24.2	—Uhuun chica ano mupihuu. 
GEN.24.3	Nocon Ifo Diosi nantifi nai murannoafo non mai anoafoanri aton Diosi. Nan Diosin mia nicaino ua yoihuu nan Canaán anoacai uhuun facu Isaac ainfo fima. Un ato muran ifianocai nunoa min uhuun facu ainfo fimatiroma. 
GEN.24.4	Ascatamarocon un cainni ano min catiro uhuun yorafo murannoa min uhuun facu ainfo ihuushotiroran, —ishon Abraham ahuun oinmati yoini.
GEN.24.5	Nannori yoiaiton nicatan ahuun oinmatinin Abraham yocani,
GEN.24.5	—¿Ascan na ainfocai min yorafo muran u fu capaima un ahuusca huatiromun? ¿Un min facu min cainni ano iyotiromun? —huaiton.
GEN.24.6	—Ma. Uhuun facu uhuun yorafo muran iyoyamahuu. 
GEN.24.7	Nocon Ifo Diosi nai muran icaton ua uhuun upa ahuun yorafo anoshon nan un cainni ano ua ihuuni. Nannoricoinfin ua ahuun tsain yoiniquin. Ua yoiyoni isca huaquin, “Nan mai min facu non min funafori un ato inainran,” ishon Diosin ua yoiyoni. Diosin ahuun oinmati nan a fu nai muran ica rucu nichishquin nannoa min uhuun facu ainfo fuchishonon. 
GEN.24.8	Ascafia ainfo mi fu opaiyamaiton un mia yoia cuscan afanan min ashotiroma. Uncai Upa Diosin futan mihuunoa shinanchacashquima. Ascafia uhuun facu un cainni ano iyoyamahuu, —ishon Abraham ahuun oinmati yoini.
GEN.24.9	Nannori huaiton nicaquin ahuun oinmati Abraham ahuun chicaqui mupini Diosin nicaino Abraham yoini cuscan arifi yoini.
GEN.24.10	Ascatan ahuun oinmatinin Abraham ahuun ina camellofo non ahuara shara futsa futsatapafo foni. Pushu rasi ahuun anu Nacor nan Mesopotamia mai ano nan fari caiquiri noconi. 
GEN.24.11	Nanno pozomua pushu rasi pasoatoshon ifoan ahuun camellofo ratoconun mai chachimani unu ayanonfo. Na yorafo nanno icafoan ato ainfofoan man fari caino pozomua ano fonifo unu fiishcaquin.
GEN.24.12	Ascano Abraham ahuun oinmatinin Upa Dios cufinquin isca huani, —Nocon Ifo Diosin min uhuun ifo Abraham ahuun Diosi. Na shafata ua ashopun uhuun ifo Abraham ua yonoa cuscan un ashonon. Uhuun ifo Abrahamhuun ramapaihuun shara huahuu. 
GEN.24.13	Ua oinhuun Upa Diosin. Un nuno pozomua ano nia. Nantianri nan pushu rasi anoashu aton ainfofo fucani unu fii fucani. 
GEN.24.14	Unfin shomaya futsa yoiqui isca huaicai, “Min cuti fotomatan ua unu fishohuun un ayanon,” un huaiton ua cumaquin isca huai, “Ayahuun. Min camellofori un ato ayamashquinran,” ishon yoiaiton nan Isaac ahuun ahuin min catonshona. Nan ascaiton oinquin un tapitiro min uhuun ifo Abraham shara huaran, —ishon Abraham oinmatinin Diosi cufinni.
GEN.24.15	Cufinquin anaitiataima shomaya Rebeca cuti tutsamuashu oni. Nanton Betuel ahuun facu. Nan Betuel Milca yafi Nacor facu. Nacor Abrahampan ushto. 
GEN.24.16	Nan shomaya sharashtacoin nocofunu fu imisima. Nan chitun ano caa ahuun cuti fospihuashu afanan nasoa.
GEN.24.17	Ascan Abrahampan oinmati aqui ichoshon yoini,
GEN.24.17	—Min cutipan ua unu ayamapun, —huaiton.
GEN.24.18	—Ayahuun, —huatan ahuun cuti fotomapacufoantan oinmati ayamani.
GEN.24.19	Ayashon yoini,
GEN.24.19	—Un afanan unu fii min camellofori ayamai chain ichapacoin ayaquin, —ishon yoini.
GEN.24.20	Yoiano ayati unu oca afanan chitun ano cari caripaoni nantifi camellofoan ayanonfo. 
GEN.24.21	Oinmatinin oinfiaicai puusinima. Tapipai nan shomaya nocon Ifo Diosin nichiamainquin ahuun ifon facu ahuin inon.
GEN.24.22	Ascan nantifi camellofoan ayapacuni oinmatinin anio oro fini shomaya rusho huashoshquin. Ahuun ihuu mucu fustiti gramos nushmancaya. Munushumuti rafuri inanni. Nan rafuri oro ini. Ahuun ihuu rafu ciento diez gramos. 
GEN.24.23	Ascashon yocani,
GEN.24.23	—¿Min tsoan facumainquin? ¿Ua yoipu min upa pushu muran non oshatiromainquin? ¿Min pushu fospicoianmanmun? —ishon yocaiton.
GEN.24.24	—Unfin Betuel facuquin. Uhuun shano Milca non uhuun shota Nacor. 
GEN.24.25	Min nocon pushu muran oshatiro. Min camellofori non pimatiro. Nanno inafo aton tushu ichaparan, —ishon yoini.
GEN.24.26	Nannori nicatan nan oinmatinin ratoconun mai chachini nocon Ifo Diosi cufinshquin. 
GEN.24.27	Cufinquin isca huani, —Aicho, uhuun Ifo Diosin, min fasi shara. Min uhuun ifo Abraham yoimisi cuscan aa. Min ahuun ramapai. Mianri cushushara. Min nuno ua ihuua uhuun ifo Abraham ahuun yorafo un oinon, —ishon cufinni.
GEN.24.28	Ascano Rebeca ichoni nantifi ahuan pushu murannoafo chani huaicai. 
GEN.24.29	Nannori Rebeca ahuun ochi Labán. Nan Labán chico yoini cuscan nica pozon ano ichoni Abraham oinmati oin cai. 
GEN.24.30	Labán ahuun chicon yoia cuscan nicain ahuun rusho yafi ahuun munushumuti oinfainnicai Abraham ahuun oinmatiqui noconi. Unu chitun chaimashta nia oinni. Nannori ahuun camellofo. 
GEN.24.31	Aqui nocoshon yoini,
GEN.24.31	—Nocon Ifo Diosi mia shara huamisi. ¿Ahuuscai min nuno niamun? Munfin pushu shara huaquin min nanno oshashquin. Min camellofori umainti ano itiro. Nanfohuunshon mun ati shara huaran, —ishon Labán Abraham oinmati yoini.
GEN.24.32	Nannori nicatan Labán pushu ano nan oinmati cani. Ahuun camellofo aton catucamaquinoa ahuarafo fotomani racasharanonfo. Fasi yafi ato tushu futsa pimani. Asca huatan unu fitan nan oinmati yafi ahuun yorafo ochocomupacunifo.
GEN.24.33	Ascano tushu pimataimacai,
GEN.24.33	—Un mato yoipaiyai cuscan yoishoma un piyotiromaran, —ishon oinmatinin yoiaiton.
GEN.24.33	—Ascaiton noco yoihuu, —Labán huani.
GEN.24.34	—Unfin Abraham ahuun oinmatiquin. 
GEN.24.35	Uhuun ifo Abraham nocon Ifo Diosin fasi shara hua. Ascan natian ahua yopaima. Diosin chashoanfo inanfain moifo inanfain cuno facafacaitsa inanfain oro inanfain nocofunu oinmatifo inanfain camellofo inanfain burrofo inan. 
GEN.24.36	Uhuun ifo Abraham ahuin Sara yoshafoshtafiacun facu nanumani Abraham facu inon. Ascan nantifi aya cuscan Abraham furun inanshquin. 
GEN.24.37	Ascan uhuun ifo Abraham ua yoita isca huaquin, “Diosin mia oiainno ua yoihuun mincai nuno Canaán murannoa uhuun facu Isaac ahuin ihuushonima. 
GEN.24.38	Un nuno ifiano nunoa ainfon uhuun facu ihuushoyamahuu. Uhuun upa mai ari catahuun. Aria uhuun yorafo murannoa uhuun facu ahuin ihuushoshquin,” ishon ua yoia.
GEN.24.39	Ascashon uhuun ifo Abraham un yocan, “¿U fu ainfo ocasmainomun un ahuuscatiroquin?” huaiton.
GEN.24.40	Ua cumaitan, “Uhuun Ifo Diosi fu un nia. Ascacun ahuun oinmati a fu nai muran icaton miaya nichin min ahuuscatama casharatanon. Uhuun upan ahuun yorafo murannoa uhuun facu ahuin min ihuushonon. 
GEN.24.41	Mia inancasmaifoan min ua yoia cuscan min atiroma. Ascafiacai Upa Diosi futan un mihuunoa shinanchacaimaran,” ishon ua yoita.
GEN.24.42	Ascan na shafata un pozon ano nocotan un Upa Diosi cufian, “Uhuun Ifo Diosin, min uhuun Ifo. Minfin Abraham ahuun Diosiriquin. Abraham ua nichian ahuun facu ahuin un iyoshonon. Ua tapimashara un nanscahuanon. 
GEN.24.43+GEN.24.44	Natian un nuno pozon ano nia. Shomayaton unu fiyoaiton ahuun cuti murannoa un unu yocain. Ascan, ‘Ayahuun. Min inafori un ayamairan,’ ua huaiton. Naan ascaiton un tapicain nan min catoan uhuun ifoan facun ahuin inon,” ishon un cufian.
GEN.24.45	Un cufinquin anaitiataima un oian Rebeca ahuun cuti tutsaomushon fuaiton pozo ano fotomapacufoana. Ascaiton un yoia, “Ua unu inanpun,” huaiton.
GEN.24.46	Samamashta fotomapacufoan, “Ayahuun, Ascashon min inafori un ayamashquiran,” ua hua. Ascashon ua ayamatan uhuun inafori ayamana.
GEN.24.47	Ascano, “Min tsoan facumun,” ishon un yocaiton. “Unfin Betuel ahuun facuquin. Uhuun shota Nacor. Uhuun shano Milca,” ua hua. Nannori ua yoiaiton nicatan un rusho sahuumana. Ascatan munushumuti rafuri un nutamana. 
GEN.24.48	Ascatan ratoconun mai chachishon un nocon Ifo Diosi cufian, Un aicho huaa. Aafin uhuun ifo Abraham ahuun Ifo Diosiquin. Uarifi fai sharatan nocon Ifo Diosin ua iyoa Abraham ahuun shota un fuchinon Isaac ahuun ahuin inon. Nannori nocon Ifo Diosin ua yonoa. 
GEN.24.49	Natian man uhuun ifo Abraham shara huapai Rebeca inanpaicoinquin ua tapimahuun. Ascayamacun ua tapimahuun un mai futsano funanon, —ishon yoiaiton.
GEN.24.50	Betuel futan Labán cumanifo,
GEN.24.50	—Nocon Ifo Diosin mia nichicun noncai mia Rebeca fishcotiroma. 
GEN.24.51	Iyotahuun min ifo Abraham ahuun facu ahuin inon. Nannori nocon Ifo Diosin yonoaquin, —ishon yoinifo.
GEN.24.52	Nannori nicatan Abraham ahuun oinmatinin ratoconun mai chachishon Upa Dios cufinquin, —Aicho, —huani. 
GEN.24.53	Ascatan chipo ahuarafo Rebeca inan. Oro futsa futsatapa cuscarafo inanfain cuno facafacaitsafo inanfain sahuutifo inanni. Ahuara chicoinfo ahuun ochi inanfain ahuari inanni. 
GEN.24.54	Ascatan piyanan aqui ayafain ahuun yorafoya nan yamu oshashinifo. Moitan,
GEN.24.54	—Ua nichihuun uhuun ifo Abraham ano un catanon, —ishon Abraham ahuun oinmatinin Labán yafi ahuun yorafo yoini.
GEN.24.55	Ascaifiaiton Labán futan ahuan cumanifo, —Funayamahuu. Noco yoipun Rebeca no fu mucu rafuti oshatan no fu iyonon. Ascano chipo mi fu catanon, —ishon cumaiton.
GEN.24.56	—Ua nituhuayamacahuun. Diosin ua shara hua. Ascacun ua nichicapun uhuun ifo ano un noco sharanon, —huaiton.
GEN.24.57	—Non Rebeca yocayonon raquiri noco yoimainquin, —ishon yoinifo. 
GEN.24.58	Ascashon Rebeca cunanifo yocashquin,
GEN.24.58	—¿Na nocofunu fu min capaimun? —huaifoan.
GEN.24.58	—Unfin a fu caicain, —ishon cumani.
GEN.24.59	Ascaiton yoinifo, —Catahuun. Min oinmatiri mifu caiquin, —huani. Ascano Abraham oinmati fu a fu rafuafo foaifono Rebeca ahuun oinmati ainfofori a fu fonifo. 
GEN.24.60	Foafotaima iyoa futan ahuan isca huani,
GEN.24.60	—Chicoshta, min facu ichapa caihuapainon. A mia noicasmaifo min ato finonpainonran, —ishon yoinifo.
GEN.24.61	Ascaino camello camaqui Rebeca yafi ahuun oinmati shomayafo tsaoinacahuan fonifo. Ascan Abraham oinmatinin Rebeca apa pushu anoashu iyoni.
GEN.24.62	Nantian Abraham Hebrón ano iyoni. Nan Hebrón Néguev muran. Ahuun facu Isaac Hebrón anoashu nan pozon ano cani. Nan pozon anuni isca huaquin, —Nan Diosin niaton pozoanoa unu ayaquin ua oinran, —ishon yoimisifo. 
GEN.24.63	Ascan man fari caino pozon anoashu nii yamai ano cani nanno shinanni. Caaquin oian camellofo fuaiton oinni. 
GEN.24.64+GEN.24.65	Nantiacoin Rebeca Isaac oinni. Camellocamaquinoashu fotoaiton Rebeca oinmati yocani,
GEN.24.64+GEN.24.65	—¿Na nocofunu nocoqui oai tsoamun? —huaiton.
GEN.24.64+GEN.24.65	—Naafin Isaac uhuun niaifoquin, —ishon cumani. Nannori yoiaiton nicai ahuun caifo fuya huamisi cuscan Rebeca fufopomuni.
GEN.24.66	Ascatan Abraham ahuun oinmati Isaac ano yoicai cani. Nantifi aca cuscan yoipacuni. 
GEN.24.67	Yoiaiton Isaac ahuan Sarapan pano pushu muran Rebeca iyoni ahuun ahuin inon. Ascatan taui Isaac ahua fasi shinancoinni. Rebeca nocoanocai ahuun noicoinquin afanan ahua shinancoinnima.
GEN.25.1	Ascano Abraham ahuin futsa fini. Ahuun anu Cetura. 
GEN.25.2	A futan seis facu ani. Nanfoan aton anufo Zimram non Jocsán non Medán non Madián non Isbac non Súah non afo ini. 
GEN.25.3	Nan Jocsán facu rafuya ini. Futsan ahuun anu Seba yafi Dedán. Nan Dedán ahuun funafo Asuerofo non Letuseofo yafi Leumeofo mani rafu non fusti inifo. 
GEN.25.4	Madián ahuun facufofin Efá non Efer non Hanoc non Abida non Elda non afo ini. Nanfoan Cetura aton shuni. 
GEN.25.5	Ascano Abraham ahuun ahuarafo ahuun facu Isaac inanni. 
GEN.25.6	Ascashon nan Abraham ahuun ahuin futsafo aton facufo ahuara shara atori inancoinni. Nan futsaqui acafo mai futsa ari ato nichini fari oaiquiri chaicoin. Ascano Isaac fusti a fu nituni.
GEN.25.7	Ascano Abraham ciento setenta y cinco fariya ini. 
GEN.25.8	Ascano fasi anifoshtacoianshu nai tsifoscumucoinni. Nan ahuun shunifo nai ari icafo ari cani. 
GEN.25.9	Ascano nacun ahuun facu Isaac futan Ismael mahua quini muran mai huanifo. Nan quini ahuun anu Macpela. Nanno chaimashta mai futsan ahuun anu Mamre fari oaiquiri ini. Nan mai Efrónna. Efrón Zohar ahuun facu. Zohar Hititafo ini. 
GEN.25.10	Nan mai Abraham nataima Hititafo ato fishoni. Nannori ahuin Sara yafi Abraham naacun nan quini fusti muran ato mai huani. 
GEN.25.11	Man Abraham naano chipo Diosin Isaac shara huani. Isaac pozon ano iyopaoni. Unu chitun anuni —Nan niaton unu ayaquin ua oinran, —ishon yoimisi.
GEN.25.12	Ismael apa Abraham ahuun ahua Agar. Nan Agar Egipciofoan ainfo shafo ini. Sarapan ahuun oinmati. 
GEN.25.13	Ismael ahuun facufo un yoipacuni. Iyoacai Nebaiot chipocufo Cedar non Adbeel non Mibsam non 
GEN.25.14	Misma non Duma non Massa non 
GEN.25.15	Hadar non Tema non Jetur non Nafís non Cedema non afo. 
GEN.25.16	Nan doce Ismael ahuun facufo. Nan doce niaifofoan aton anuhuunshon aton mai onantirofo. Nan futsafo ahuun yoracoinfoan aton niaifo.
GEN.25.17	Ascano Ismael ciento treinta y siete fariya ini. Ascashu nani. Ahuun shuni ipaonifo ari cani. 
GEN.25.18	Ahuun funafo Havila mai yafi Shur mai nushmancayan ipaonifo. Nanno chaimashta Egipcio mai. Nannori Ismael funafo icano fai Asiriaqui nocoa ini. Nanfo noincasmanan tanannifo.
GEN.25.19	Abraham facu Isaachuunoa yoinon. 
GEN.25.20	Isaac cuarenta fariyashu Rebeca fu fiananni. Rebeca Betuel ahuun facu Labán chico. Nanfo Arameofo Padán-aram mai ano ipaonifo. 
GEN.25.21	Rebeca toosma ini. Ascacun Isaac Diosi cufinshoni facu nanunon. Nocon Ifo Diosin nicashon Rebeca facu nanumani. 
GEN.25.22	Ascashon Rebeca facu rafu nanua ini. Ascashu ahuan shaqui murannoashu a facu rafu muunannifo. —¿Ahuuscaimun un iscaicain? —ishon ahuan shinanni. 
GEN.25.23	Ascaiton Diosin yoini,
GEN.25.23	—Min shaqui murannoashu shoco rafu caicani. Chipo pashcanancani. Futsan fasi finacaia. Iyoacai chipocuton ahuun oinmati cuscara huashquiquin, —ishon yoini.
GEN.25.24	Ascano man fari caino ahuun oshu nocoano nan Rebeca facu rafu cainni. 
GEN.25.25	Caín taua oshincoin ini. Yoratisho ranicaicoin. Ascacun anuni Esaú. 
GEN.25.26	Ascatapaiyaino futsari cainni. Ascaiton iyoaton taun yatani. Ascacun anuquin Jacob huani. Isaac sesenta fari aqui caano Rebeca ahuun facu rafu cainni.
GEN.25.27	Ascano nan facu rafu yosini. Yosiashu Esaú cahuancacainmisicoin icain niimisi sharacoin ini. Ascan Jacobcai ascara inima. Pushu chaima fusti ipaoni. 
GEN.25.28	Ascano Esaúqui apa aqui unimacoinni yoina rutushonaiton oin. Ascan Jacobcai ascacai noisharacoinnima. Ascafiaino ahua Rebeca Jacobhuun fasi noicoinni.
GEN.25.29	Ascano shafa futsa Jacob tushu pichaino Esaú niitani nocotoshini fonicoin. 
GEN.25.30	Nocotoshiquin chipocu yoini,
GEN.25.30	—Na min picha nami oshin shara ua inanhuun un pinon fasi un fonin napaicai, —huaiton.
GEN.25.30	Ascaiton Esaú anu futsan anuni Edomran huapaoni.
GEN.25.31	Ascaiton Jacob cumani, —Nocon upan iyoacai inantiro cuscan huaquin uarocon inanhuun. Mian inainton un mia na nami pimatiro, —huaiton.
GEN.25.32	—Iyoacai fiashumun un ahuama unfin fasi fonicoincain, —huaiton.
GEN.25.33	—Diosin mia oinquin natian ua yoihuu, —huaiton.
GEN.25.33	—Ua upan chipo inain cuscan un fiama mincaimun fiishquicai. Diosin ua oiainno un nannori yoiran, —ishon yoini. 
GEN.25.34	Ascaiton nami futumua yafi misi inanni. Inainton piqui manya huatan iyoaton fiyai cuscan aacai shinantama Esaú funicaini.
GEN.26.1	Nantian tushu yamacoin fonitian. Abraham niyoatian ini cuscariai. Isaac Gerar mai ano tushu fipai cani. Nanriafoan Filisteofo aton niaifo Abimelec ini. 
GEN.26.2	Nannoashu nocon Ifo Diosin Isaacqui niriscatani. Ascashon yoini, —Egipto mai ari cayamahuun. Nan un mia yoiai cusca ahuun. 
GEN.26.3	Nan na mai ano iyohuu. Un mi fu iyoicai mia shara huashquin. Min funafoya nan mai un mato inain. Min upa Abraham yoiyoni cuscan un huai. 
GEN.26.4+GEN.26.5	Un min funafo un ichapa cai huai. Fishifo tsoan tanan huatiroma cuscain ichapa caicani. Nanfofin na mai un ato inaincai. Un yononi cuscan huafain un tapimani cuscan Abraham ua nicacoian. Asca min funafohuunshon un manifoti shara huashoshquicain, —ishon Diosin yoini.
GEN.26.6	Nannori Diosin yoiaiton nicatan Isaac Gerar mai ano nituyoni. 
GEN.26.7	Nannoshon yocanifo, —¿Na ainfo sharashta min ahuamun? —huaifoan. Atoqui ratuqui, —Uhuun chicoran, —ishon ato yoini. —Sharashta oincaquin ahuun rafanan ua rututiroforan, —ishon Isaac ahuun nomuran shinanquin ato fomanni.
GEN.26.8	Ascashu nanno iyopaoni. Nannoshon niaifoan Abimelec pushu shoi cumupisho oinni Isaac ahuin rashoninpacufoafafainaiton. 
GEN.26.9	Ascaiton futsan Isaac cunani Abimelecqui onon. Ocun yoini,
GEN.26.9	—Rebeca min ahuinfiacun uhuun chicoran min ica. ¿Ahuuscai uhuun chicoran min icamun? —ishon yocaiton.
GEN.26.9	—Ua ahuunshon rutucaniran ishon un fomanran, —huani.
GEN.26.10	—¿Ahuuscai min noco fomanmun? “Ahuun chicoran,” ishon shinanriacani man futsa a fu iquirashquia. Ascacun Diosin oin non chaca huaiton noco onaintima cuana. Minhuun nufiacun noco onaintimaquin rashquia, —ishon yoini.
GEN.26.11	—Ascan tsoan na nocofunu iyamarai ahuun ahuin chaca huai un ato rutumatiroran, —ishon niaifoan yoini.
GEN.26.12	Chipo Upa Diosin Isaac sharahuaino ahuun fanafo foaisharacoinni. 
GEN.26.13	Nantiancai ahuashta yopatanima ini. 
GEN.26.14	Ahuun chashoanfo yafi ahuun moifo ichaparasicoin. Ahuun oinmatifori ichapacoin. Ascacun Filisteofo aqui sinanifo a cuscara ipaicani. 
GEN.26.15	Apa Abraham niyoshon ahuun oinmatifo yononi pozon ichaparasi poquinonfo. Ascafia Filisteofoan mai fuponifo. 
GEN.26.16	Asca huaifono nantia ipaitama niaifo Abimelec Isaac yoini,
GEN.26.16	—Nunoashu catahuun. Min nunoashu ahuamamishti yopatanimacai min noco finoncoianquin, —ishon yoini.
GEN.26.17	Asca huaiton nicain Isaac anoashu cani machi rafu shatsocamun ahuun anu Gerar nanno iyopaoni. 
GEN.26.18	Ascano apa Abraham pozon yononi cuscan ano nasoni afanan pozonifo nahuasi sharashquin. Ascashon apa ahuun pozonifo anuni cuscan afanan anupacuni. 
GEN.26.19	Ascan shafa futsa Isaac ahuun oinmatifoan afanan pozonnifo shatsocamun unu tsosi shara fuchinifo. 
GEN.26.20	Asca chashoan cushumisifo shatsocamun Gerar mai icano, —Na unu tsosi shara noconaran, —ishon yoinifo. Nantian Isaac ahuun chashoan cushumisifo yafi Gerar icano chasho cushumisifo achinannifo. Ascashon Isaac pozo anuni achinanforan ishon anuni. 
GEN.26.21	Ascan Isaac oinmatifoan pozo futsa pozonifo. Ascafiashu afanan Gerar anoafoan ato potapainifo aton pozoa fiishcaquin. Ascashu afanan achinannifo. Ascan Isaac nan pozo anuni Sitna. —Noco noicasmamisiforan, —ishon anuni.
GEN.26.22	Ascan Isaac yafi ahuun oinmatifo mai futsa ari tuquinifo nanno afanan pozo futsa poquinonfo. Nannoashucai tsoa afanan ato fu fochishmanantanannifoma pozo fiishcaquin. Ascan Isaac yoini, —Aicho. Natian nocon Ifo Diosin noco mai shara inan non nuno isharanon. Ascan nan pozo anuni Rehobot. “Nuno non isharatiroran,” —ishon anuni.
GEN.26.23	Nannoashu pushu rasi Beerseba ano cani. 
GEN.26.24	Na yamu nocon Ifo Diosin aqui nocoshon yoini isca huaquin,
GEN.26.24	—Unfin min upa Abraham ahuun Diosiquin. Ratuyamahuun. Un mi fu icaquin. Uhuun oinmati Abrahamhuunshon un mia shara huashoi. Un mia min funafo ichaparasi inainran, —ishon nocon Ifon Diosin Isaac yoini.
GEN.26.25	Nicatan Isaac toquiri putsamuinia anoshon nocon Ifo Diosi cufinshquin. Nanno ahuun pano pushu pochifain ahuun oinmatifoan afanan pozo poquinifo.
GEN.26.26	Ascano shafa futsa niaifo Abimelec Gerar mai anoashu Isaacqui noconi a fu tsainshquin. Yora rafuri a fu fuafo ahuun yorahuan Ahuzat yafi ranushumua niaifo ahuun anu Ficol. 
GEN.26.27	Ascan Isaac ato yoini isca huaquin,
GEN.26.27	—Manfin ua oincasmaquin mato mai anoshon ua potani. ¿Ascan ahuuscai natian man ua oin oamun? —ato huaiton.
GEN.26.28	Cumanifo,
GEN.26.28	—Man non oian maton Ifo Diosin mi fu imisi. Ascan man non yoinaintan, “Non Isaac yoicanon noco fu yoinonnanshara non chaca huatananpacunacamaran,” ishon non yoinonainta. Ascan non ascashu yoinonnansharanon. 
GEN.26.29	Ascan non mato chaca huamisima cuscan marifi noco chaca huayamacahuun. Non mato shara huapaoni noco anoshon mato nichi sharani. Ascan natiari maton Ifon Diosin mia shara huamisiran, —ishon yoiaifoan.
GEN.26.30	Nicatan Isaac ato pimasharafain ato ayamani. 
GEN.26.31	Asca iyoconaino shafaino yoinonansharanifo a chaca huatananpacushcaquima. Tsainqui anaititan Isaac ato nichisharani fosharatanonfo.
GEN.26.32	Nan shafatari Isaac oinmatifo aqui funifo nan pozo rama poquinifo tapimashcaquin. —Non unuqui nocoaran, —ishon yoinifo. 
GEN.26.33	Ascan Isaac nan pozo anuni Seba. Seba tsain futsaman —Yoinonnanshararan, —ishon anuni. Ascan nantiari nanno nan pushurasi anumisifo Beerseba.
GEN.26.34	Ascan Esaú cuarenta fariatian nan shomaya Judit fu fianannifo. Judit apa Beeri. Nan Hititafo ini. Ascano ahuin futsari fini ahuun anu Basemat. Ahuun apa Elón. Arifi Hitita. 
GEN.26.35	Nan shomaya rafuhuunoashu Isaac yafi Rebeca aton nomuran omitsiscani.
GEN.27.1	Ascano man Isaac anifocoian fusho ini. Nantian ahuun facu iyoa Esaú cunashon yoiquin isca huani,
GEN.27.1	—Uhuun facushta, —huaiton.
GEN.27.1	—Upan un nunoran, —ishon cumaiton. 
GEN.27.2	—Natian un anifocoin. Ahuutiamain un naicai un tapiama. 
GEN.27.3	Ascan min piacati yafi piafo fihuu ua yoina rutushotashquin. 
GEN.27.4	Ascan rutushon un fuchipaiyai cuscan ua pichashohuun ua pimashquin. Min ua asca huaino un nataima un mia inon pacoai cuscan ahuu cuscara sharamain min ashquicai un mia tapimanon, —ishon ahuun facu iyoa yoini.
GEN.27.5	Ascafia Isaac aton facu Esaú yoiai cuscan ahuin Rebeca nicani. Ascano Esaú nimuran cani yoina funai cai ahua Rebeca ahuun facu chipocu Jacob cunani aqui onon. 
GEN.27.6	Aqui ocun yoini isca huaquin,
GEN.27.6	—Cocan, min upa min ochi yoia cuscan mun nica. 
GEN.27.7	Yoia isca huaquin, “Ua yoina shara funashohuun. Rutushon ua fushohuun. Un fuchipaiyai cuscan ua pichashoshquin un pinon. Min ascaiton Upa Diosi noco nicaino un nataima Diosin mia ashoaishara cuscan un mia inon pacoai tapimatiroran,” ishon upan min ochi yoia. 
GEN.27.8	Ascacun cocashta ua nicasharahuu un mia tapimai cuscan huahuu. 
GEN.27.9	Inafo ano catahuu. Nannoa chashohuan yomu rafu ua fushohuun. Min upa fuchipaiyai cuscan un pichashonon. 
GEN.27.10	Ascan un pichano nan faatian upa foshotahuun pinon. Ascan upa inainshara cuscan ochi inantaimarocon nataima mia inainran, —huaiton.
GEN.27.11	Ascaiton Jacob ahua yoini,
GEN.27.11	—Uhuan, uhuun ochi rani ichapayacoin cuscacai un raniama. 
GEN.27.12	Ua ramanquin upa mui un aqui cashumutsapai cuscara shinantiro. Ascaiton ua shara huatamarocon ua chaca huairan, —ishon yoiaiton.
GEN.27.13	Ascaiton ahua cumani,
GEN.27.13	—Cocashtan, shinanchacayamahuu. Mia chaca huatamarocon uhuun chaca nuiquin. Un mia yoiai cuscan huahuu. Ua chashohuan cahuasharashta rafu ua fushohuun, —huani.
GEN.27.14	Nantian Jacob cani ahua chashohuan cahua sharashta rafu fishoicai. Fushoano Isaac fuchipaiyai cuscara Rebeca pichashoni. 
GEN.27.15	Ahuun facu iyoa Esaú ahuun sahuuti sharacoin pushu murannoa fishon sahuumani chipocu amatama. 
GEN.27.16	Chipo chashoan cahuasharanun ahuun fichi furun chipocun ahuun poya rafu sahuumafain nanhuun tufuni. 
GEN.27.17	Ascashon a pichamua ahuun facu inanni misi yafin.
GEN.27.18	Ascatan Jacob apaqui iquicaitan yoini,
GEN.27.18	—Unquian upa, —huaiton.
GEN.27.18	—Unfin nunoquin. Rato uhuun facumun miinquin, —huaiton.
GEN.27.19	—Unquian Esaú, min facu iyoa. Min ua yoia cuscan mun aca. Funinacahuanhuun, upa, un mia fushoa cuscan pihuu. Mian yoi sharapaiyai cuscan ua yoihuun, —huaiton.
GEN.27.20	—¿Ahuuscashumun samamashta min yoinaqui nocoriscaquin? —ishon yocaiton.
GEN.27.20	—Min Ifo Diosin ua ashoa samamashta un fuchinon, —huaiton.
GEN.27.21	—Nuri uqui ohuu un mia ramanon min uhuun facu Esaúmainquin, —huani.
GEN.27.22	Ascaino Jacob apaqui cani apan ramanon. —Ahuun oi Jacob oifiashu ahuun poya Esaú cuscara, —ishon apa yoini. 
GEN.27.23	Onancai huanima porani ichapayacoincun Esaú cuscara. 
GEN.27.24	Yoisharataima afanan yocani,
GEN.27.24	—¿Iconmun minmun uhuun facu Esaú? —ishon yocaiton.
GEN.27.24	Ascaiton cumani, —Ai. Unfin Esaúquin, —huaiton.
GEN.27.25	—Uhuun facun mian fushoan cuscan ua pimahuu. Piishon un mia yoisharaicai, —huani.
GEN.27.25	Ascano Jacob apa pimafain fimi unuri aqui ayamani. Ascano Isaac pifain aqui ayani.
GEN.27.26	—Upashta uqui ohuu. Ua tamo shutuhuun, —apa huani.
GEN.27.27	Fishtafuranaiton ahuun camisa shutuni. Ascatan furun iyoa yoi sharapaiyai cuscacoin yoisharani isca huaquin,
GEN.27.27	—Nii murannoa ahuun itsa cuscara uhuun facu un shutui. Ascan mun tapia natian Upa Diosin uhuun facu shara huashquiai cusca un yoiyoi. 
GEN.27.28	Diosin nai muranshon min mau mia muchana huashoi min fanafo foaisharanon. Arroz cuscara ichapa foaicain fimi ahuun anu uvari ichapa foaiquin. 
GEN.27.29	Mani futsafo min oinmatifo inonfo. Mia ratoconun mai chachishononfo. Min yora mifu nanuafo min ato ifo inon. Afoanri mia ratoconun mai chachishononfo. Tsoan mia chaca huai nanfo Diosin ato chaca huapainon. Tsoan mia shara huai nanfo Diosin ato shara huapainonran, —ishon Isaac yoini. 
GEN.27.30	Apan Isaac tsain shara yoiquin anaitiano Jacob apan cunu murannoashu cani. Nantianri ahuun ochi Esaú nii murannoashu noconi. 
GEN.27.31	Nocotan arifi nami sharacoin apa pichashoni pimashquin. Apa fuchipaiyai cuscara pichashon apa foshoni.
GEN.27.31	—Funinacahuahuun upan, un mia yoina rutushona un mia pichashon un mia fushoan. Piishon mian yoisharapaiyai cuscan ua yoi sharahuun, —huaiton.
GEN.27.32	Ascaiton Isaac yocani, —¿Min tsoamun? —huaiton.
GEN.27.32	—Unquian Esaú min facu iyoaran, —huaiton.
GEN.27.33	Nicain Isaac fasi mustairini. Ahuun oi tuunyuyu iyanan yoini,
GEN.27.33	—¿Ascano tsoancai ua nami nimurannoa fushoamun un pinon? Min nocoataima mun pia. Un mia yoisharapaiyai cuscan mun ushto yoia. Un yoishara cuscan ai, —huaiton.
GEN.27.34	Nicain Esaú ahuun ushtohuunoa shinanchacai uaicoinni.
GEN.27.34	—Uhuun upashtan, uari yoisharahuun, —huaiton.
GEN.27.35	—Min ushto ua parayoa. Un mia yoisharapaiyai cuscan afin fiaran, —huaiton.
GEN.27.36	—Icoquin man anuni Jacob. Paramitsamisi. Man ua paraquin rafu hua. Tau huaquin min ua inain cuscan afin fia. Unfin iyoa uhuunafin itiroquin. Ascafia man rufofo fia. Natian mian yoisharapaiyai cuscan man ua fiiyan. ¿Upashtan uari mian ahuara yoisharatiromamun un finon? —huaiton.
GEN.27.37	Isaac cumani,
GEN.27.37	—Upan un min ushto yoia min ifo inon. Nantifi ahuun yorafo ahuun oinmatifo inon. Mun yoia ahuun mai ano ahuun yonofo foaisharanon. Uhuun facushta, uncai natian mia ahuara futsa yoitiroma, —huaiton.
GEN.27.38	Ascafiaiton Esaú afanan yoini,
GEN.27.38	—Upashta, uari fustishta ua yoisharahuun urifi ahuara shara finon. Uhuunri ramapaihuun, —huatan afanan fasi uaini.
GEN.27.39	Ascaiton apan cumani, —Min icai anocai mai shara iquima oicai nai ariashu fuuima fanafo foaisharanon. 
GEN.27.40	Mia noicasmaifo miqui nocoaifoan min nopuyashon ato cumatima huai. Min ushto oinmati min iquin. Min chipo mutsisipacoin icaino min afanan ahuun oinmati iishquinma. Afanan mia yonotiromaran, —ishon apa Isaac furu yoini.
GEN.27.41	Apan inanpaiyai cuscan shara chipocuton fini ascan nantiatari Esaú ahuun ushto Jacobqui shinanchacani. Ahuun nomuran shinanni isca huaquin, —Upa nati chaima. Upa naano un uhuun ushto un rutuiran, —ishon shinanni.
GEN.27.42	Rututi huaiton nicashon, Rebeca yoimani Jacob aqui onon. Nococun yoini isca huaquin,
GEN.27.42	—Cocashtan, min ochi ahuuna min fiacun mia rutupai. Nannori shinainno afanan min ochi ahuun nomuran unima. 
GEN.27.43	Ascacun uhuun facun ua nicahuun. Uhuun ochi Labán icano ichotahuun. Ochi Harán ano icaqui. 
GEN.27.44+GEN.27.45	Nanno iyohuu min ochi matsipacuyonon afanan min chaca hua cuscan shinainmaquin. Afanan miqui sinaquima mia yoimani min nuno nasonon. Uncai nan shafa fusti uhuun facu rafu un funopaimaran, —ishon yoini.
GEN.27.46	Chipo Rebeca ahuun funu yoini,
GEN.27.46	—Man nocon facu Esaú ahuun ahuin rafu nan Hititafoan uhuun nomuran ua fucash huacani. Atohuunoashu un afanan ipaima. Nocon facu Jacob arifi Hitita ainfo nuno Canaán anoashu fianancunfin un naacaifin shara icuanaquin, —ishon Rebeca funu yoini.
GEN.28.1	Ahuinin yoiaiton nicatan Isaac ahuun facu Jacob cunani yoi sharashquin. Yoiquin isca huani, —Upashta, na Canaán murannoa rato ainfo fiyamahuun. 
GEN.28.2	Padán-aram min chata Betuel pushu ari catahuun. Nannoashu min coca Labán ahuun facu futsa fu fiananhuun. 
GEN.28.3	Diosin ahuamamishti huatiroshaquin mia cushusharai min funafo ichaparasi cainonfo. Mihuunoashu manifoti ichapa cainonfo. 
GEN.28.4	Upa Diosin min shota Abraham yoiyoni cuscan mia non min funafori nannori yoiquin. Nuno non icanocai nocon maima. Diosin min shota Abraham yoiyoni cuscan nan mai futsa noco inanshquin nocona inon, —ishon Isaac furu Jacob yoini.
GEN.28.5	Asca huatan Isaac ahuun furu Padán-aram mai ari nichini. Ascan Jacob ahuun coca Labán pushu ari cani. Nan Labán Betuel facu ini. Betuel Arameo ini. Ahuun facu Labán Rebeca ahuun ochi. Rebeca Jacob futan Esaú ahua ini.
GEN.28.6+GEN.28.7	Isaac Jacob yoisharani cuscan Padán-aram ari nichin ahuin fitanon. Ascano Esaú nicani. Apa Jacob yoiquin isca huaiton, —Canaán mai anoa ainfo fiyamahuun, —ishon apan yoini cusca nicacoinni. Ascatari apa futan ahua yoia cuscan Padán-aram ano Jacob caiton Esaú tapini. 
GEN.28.8	Ascaiton Esaú shinantani Canaán anoa ainfofo apan fuchishopainima. 
GEN.28.9	Ascacun Ismael naan Abraham facu oincai cani. Nocoshon Ismael facu Mahalat fini. Nan Mahalat ahuun ochi Nebaiot. Ascano Esaú ahuin rafu non fustiya. Nan rafu Canaán anoa ini. Fusti rama fia nan Ismael facu ini.
GEN.28.10	Ascatan Jacob Beerseba anoashu Harán fain cani. 
GEN.28.11	Fai nushmancayan noconi. Man fari caino oshayoni. Nanno toquiri fitan aqui tucusamuni. Ascashu nanno oshani. 
GEN.28.12	Nannoshon ahuun namapan paiti fasi cuyacoin nai muran nocoa oinni. Diospan nai oinmati a fu imisifo paitinin nai murannoashu mai ano fototan afanan inaifoan oinni. 
GEN.28.13	Paiti amanaonri nocon Ifo Diosin nia oinni. Nocon Ifoan yoini, —Unfin min Ifoquin. Min shota Abraham yafi min upa Isaac un aton Diosin. Na min mai oshanoa un mia inanfain min funafori inanshquin. 
GEN.28.14	Nannoashu min funafo fasi ichaparasi caicani. Mai furo non tanan huatiroma cuscan min funafori chipo tsoa tanan huatiroma. Fari oaiquiri yafi fari caiquiri nantio maifoti min funafo iishquicani. Atohuunshon nan manifoanati un shara huashquin. 
GEN.28.15	Un mi fu. Nan min cai cuscan un mia cushui. Un mia nuno nan mai ano nasoin. Un mia yoiyoni cuscan min huaiton un mia potapacunacamaran, —ishon nocon Ifoan Jacob yoini.
GEN.28.16	Jacob moinacahuan shinanquin isca huani, —Icon nocon Ifo Diosin nuno ifiacucai un tapiyoamaran, —ishon shinanni. 
GEN.28.17	Fasi ratucoinni. —Nuno fasi sharacoin. Diosin icanocai ahuara chaca itiroma. Nuno Upa Diosin ahuun pushu cuscaran. Nunoashu nocon Ifo Diosi icano non nocotiroran, —ishon yoini.
GEN.28.18	Iyoconaino funanmarishta Jacob funitan nan toquiriqui tucusamua finifoantan nichini. —Nan toquiri oinquin un Dioshuunoa shinantiro. Nunofin uqui Diosin oaquin, —ishon shinanni. Asca huatan shuni toquiri camaqui ocani. 
GEN.28.19	Nanno pushu rasi ipaoni ahuun anu Luz. Ascafia Jacob anu futsa tuqui huani Betel ishon anuni.
GEN.28.20+GEN.28.21	Nannoshon Jacob yoiquin isca huani, —Diosin u fu cacain ua cushusharafain ua tushu inanfain ua sahuumafain ua nasomasharafain ua cushuquin asca huaino uhuun Ifo icain uhuun Diosin itiroquin. 
GEN.28.22	Upa Diosi un na toquiri nichiahuunshon nuno min pushuran ishon un shinantiro. Nan mian inainti pashcatama un mia inain. Un mucu rafuti fiaino mina fusti nitucacaini, —ishon cufinni.
GEN.29.1	Jacob yorafo fari oaiquiri cani.
GEN.29.2	Nocotan oian tsoa istaipama ano pozo shatsocamun. Chashoanfori mani rafunon fusti racafo ini. Nannoshon nan pozon anoshon chashoan cushumisifo ato ayamamisi. Nan pozon camaqui toquirininhuan sapa fupoa ini. 
GEN.29.3	Nantifi nan chashoanfo ichananhuanfotian aton cushumisifoan toquiri fupunifo ato ayamashquin. Ato ayamaquin anaititan afanan toquirininhuanun fupomisi ini. 
GEN.29.4	Ascano Jacob chashoan cushumisifo yocani,
GEN.29.4	—¿Uhuun yorafoan raniamun maanquin? —ishon yocaiton. —Nonfin Harán anoafoquin, —ishon cumanifo.
GEN.29.5	—¿Man manmun Labán oinmisi? Nan Nacor shota, —ishon yocaiton.
GEN.29.5	—Ai. Man non oinmisiran, —ishon cumanifo.
GEN.29.6	—¿Man oian muma sharamun? —ishon afanan ato yocaiton.
GEN.29.6	—Ai. Labán shara. Ahuuscaima. Oincapon. Ahuun facu Raquel shomaya ahuun chashoanfoya oiran, —ishon yoinifo.
GEN.29.7	—Natian fari masafinin racanocai maton chashoanfo iquimataima. Ascan ato unu ayamafain pasto ano ato nichihuun fasi afanan pinonforan, —ishon Jacob ato huaiton.
GEN.29.8	Cumanifo,
GEN.29.8	—Non ato manayoi nan chashoan cushumisifo aton chashoanfoya nocoaifotian. Nocoafono toquirininhuan non fupuin chashoanfo ayamashquin, —huanifo.
GEN.29.9	Nan tsaincaifo muran Raquel apa chashoanfoya oni. Nanri chashoan cushumisi ini. 
GEN.29.10	Ascaiton Jacob oinni Raquel arifi ahuun chashoanfoya oaiton ato unu ayamaniyoi. Nan Raquel Labán ahuun facu. Labán Jacob ahuun ahuan yora ini. Ascano Jacob toquirininhuan fupuni Raquel apa chashoanfo ayamanon. 
GEN.29.11	Ascashon Jacob Raquel tamoqui tsoayanan fasi uaicoinni. 
GEN.29.12	Ascatan yoini, —Min upafin uhuun yoraquin. Rebecafin uhuun uhuaquin, —ishon yoini. Nicafainicai Raquel apa pushu ari ichoni chanicai.
GEN.29.13	Nicatan Labán Jacob ahuun pia aqui ichoni unimai. Icoacufoan tamo tsoacatan ahuun pushu ano iyoni. Pushu muran nocotan Jacob ahuunoa ato tapimani. 
GEN.29.14	Nicaqui Labán yoini, —Icon. Minfin uhuun imicoinquin, —ishon yoini.
GEN.29.15	Ascatan Jacob ato fu oshu fusti finonni ahuun coca Labán yoini, —Min uhuun yorafiashon min ua cashman yonomatiroma. Min fipaiyaiti ua yoihuu mia inanon, —huaiton.
GEN.29.16	Labán ainfacu rafuya ini. Iyoaton anu Lea. Chipocuton ahuun anu Raquel. 
GEN.29.17	Lea furo chacaya ini. Nan Raquel fasi sharashta finacaiya ini. 
GEN.29.18	Ascan Jacob Raquel noicoinquin ahuun coca yoini isca huaquin,
GEN.29.18	—Siete fari un mia yonoshoni min facu chipocu fiishquin, —huani.
GEN.29.19	Ascaiton Labán cumani,
GEN.29.19	—Min uhuun facu fia shara itiro. Un caifo futsa un inanpaima. Ascan u fu iyohuu, —huani.
GEN.29.20	Ascano Jacob ahuun coca Labán siete fari yonoshoni Raquel fu fiananshquin. Fasi ahuun noiquin siete fari yonoshofia shafa ranan shinantsa ini. 
GEN.29.21	Ascan Jacob Labán yoini,
GEN.29.21	—Munfin mia yonoshoquin unua. Ascan natian ua Raquel inanhuun uhuun ahuin inon. Un a fu ipairan, —ishon yoini.
GEN.29.22	Ascano Labán ato fu fusishquin nantifi ahuun yorafo ichanan huani ato pimashquin. Unimaquin Jacob ahuun facu fiaino. 
GEN.29.23	Ascashon Labán yamunacahuanaino ahuun facu Raquel Jacobqui ihuutamarocon ahuun facu iyoa Lea cunu faquishcoin muran ihuuni. Ascano Jacob afu ini. 
GEN.29.24	Labán ahuun facu Lea Jacobqui ihuuataima ahuun oinmati ainfo Zilpa Lea inanni ahuun oinmati inon. 
GEN.29.25	Ascan iyoconaino Jacob moiquin oian Raquel fu oshatamarocon Lea fu ica ini. Ointan Labán ano cashon yoini,
GEN.29.25	—¿Ahuuscai mian asca huamun? Unfin mia yonoshonaquin Raquel fiishquin. ¿Ahuuscai mian paranmun? —ishon yocaiton.
GEN.29.26	—Nuno noco mai anoashucai noco facu chipocu funuyaritiroma iyoa funuyai chain. Nanscarafin noco fuyamisiquin. 
GEN.29.27	Asacacun nuno semanan fusti nituyohuun Lea fu oshayoshquin. Ascacun afanan siete fari finontan ua yonoshoyohuun. Min ascaiton uhuun facu Raquelri un mia inantiroran, —ishon Labán yoini.
GEN.29.28	Labán yoini cuscan Jacob a fu yoinanni. Ascano semanan fusti Lea fu oshayoni. Semanan nocoano ahuin Raquel inancoinni. 
GEN.29.29	Ascano Labán ahuun oinmati futsa Raquel inanni ahuun yonomati inon. Na yonomati ainfo. Ahuun anu Bilha. 
GEN.29.30	Ascashu Jacob Raquel fu icoinni. Raquelhuun fasi noicoinni. Leahuucai ascacai noicoinnima. Ascatan siete fari finonmafain yonoshoyoni.
GEN.29.31	Asca nocon Ifo Diosin oian Jacob ahuun ahuin Lea noisharayamaiton Dioshuunshon Jacob ahuun ahuin Lea facu nanumani. Ascano nantiacai Raquel facu nanutiro inima. Toosma ini. 
GEN.29.32	Leapan facu nanua furonanfacu cainni. Ascashon Lea yoiquin isca huani, —Nocon Ifoan oinni un fasi un shinanpaiyaiton. Ascacun Dioshuunshon uhuun funun ua facu nanumani. Ascacuraca natia uhuun funun ua noishquin. Uhuun facu anuquin Rubénran, —ishon anuni.
GEN.29.33	Ascano chipo facu futsari nanuni. Caincun Simeónran, ishon anuni. —Uhuun Ifon ua facu futsari inan uhuun funun ua noisharayamaiton oinquin, —ishon Leapan yoini.
GEN.29.34	Ascashon afanan facu futsari nanuni. Nanri furonanfacu cainni. Ascan Leapan yoini, —Natian uhuun funun u fu fasi ipaitiro un furonanfacu rafunon fusti ishocun. Ascano ahuun anu Leví iishquinran, —ishon yoini.
GEN.29.35	Lea afanan facu futsayani. Ascashon yoini, —Natian uhuun Ifo Diosi un aicho huai. Uhuun facu un anui Judá, —huani. Nan cachoricai afanan facuyanima.
GEN.30.1	Ascan Raquel facu nanuyamacai iyoaqui sinacoinni. Ascashon funu yoini,
GEN.30.1	—Ua facu nanumahuun. Mian facu nanumayamaino un naicai, —ishon funu yoini.
GEN.30.2	Ascaino Jacob sinainacahuan ahuin yoini,
GEN.30.2	—Ucai Diosimafinquin. Diosifin afin acaquin, —huaiton.
GEN.30.3	—Uhuun yonomati Bilha fihuun a futan facu aashquin. Asca facu nanuaino uhuuna cuscaracoin iishquin. Ascaifin un facuyaicain, —ishon yoini.
GEN.30.4	Ascaquin Raquel ahuun yonomati Bilha ahuun funu Jacob inanni ahuun ahuin futsa cuscaran inon. Ascan Jacob Bilha fu ica. 
GEN.30.5	Ahuinin nan Bilha Jacob facu imani. 
GEN.30.6	Ascacun Raquel yoini, —Un Diosi cufinyamua cuscan natian ua facu inan. Diosin oian un omitsiscai cuscan natian ua sharahua. Ascacun facun ahuun anu Dan iquiran, —ishon yoini.
GEN.30.7	Ascano facu futsari Bilha Jacob imani. 
GEN.30.8	Ascan Raquel yoini, —Natian uhuun chipi un finoin. Ascacun uhuun facu un anui Neftalí, —ishon yoini.
GEN.30.9	Ascano Leapan tapini afanan facu nanuyamai. Ascashon ahuun yonomati Zilpa funu ano iyoni a fu inon. 
GEN.30.10	Ascano a fu icano facu nanuni. 
GEN.30.11	Chipo caiano Leapan yoini, —¡Aicho! Un mia asca huapaiyai cuscan min facuya. Ascacun un anui ahuun anu Gad, —huani.
GEN.30.12	Ascano afanan facu futsari Jacob Zilpa nanumana. Furonanfacu cainni. 
GEN.30.13	Ascacun Leapan afanan yoini, —¡Aicho! Facu sharacoin. Natian u fu ainfofoan ua yoicani, “Min unimacoinran,” ua huashquicani. Ascano ahuun anu Aser iishquiran, —huani.
GEN.30.14	Ascano shafa futsa Rubén mau mamaqui cani. Trigo mutusimuaino cani. Nocoshon fimi ahuun anu mandrágoras fuchishon ahua foshoaiton Raquel oinshon ahuun chipi yoini,
GEN.30.14	—Min facu fimi mandrágoras mia fushoa rafuri ua inanpun, —huaiton.
GEN.30.15	—Mian uhuun funu ua fian. ¿Natianmun mandrágori mian fianpaicai? —huaiton.
GEN.30.15	—Mian mandrágora inanfin uhuun funu fu na yamu min oshatiroquin, —huani.
GEN.30.16	Fari caino Jacob ahuun mau anoashu ahuun pushu ano nasocuranaino Leapan aqui nocoshon yoini,
GEN.30.16	—Na yamu min u fu oshai. Mun uhuun facu ua fushoa mandrágora uhuun chico un rafuri inan. Ascacun ua yoia na yamu u mi fu oshanon, —huani.
GEN.30.16	Ascan nan yamu Jacob Lea fu osha. 
GEN.30.17	Leapan Diosi cufiain cuscan nicacoinni. Ascano afanan facu futsari nanuni. Ahuun facu nushmancayanoa Jacob imani. 
GEN.30.18	Ascan Leapan yoini isca huaquin, —Uhuun yonomati uhuun funun un inanni. Ascacun Diosin facu futsa ua inan. Ascan ahuun anu Isacar iishquinran, —ishon yoini.
GEN.30.19	Ascano afanan ahuun unutaqui cuana facu nanumani. 
GEN.30.20	Ascan Leapan yoini, —Diosin ua inansharacoian. Afanan un facu futsa uhuun funu inan. Natian uhuun funun uhuunoa shinain unmain ashoyamacufin. Ascacun na facu u anui ahuun anu Zabulón, —ishon yoini.
GEN.30.21	Ascashon ahuun unutaquin Leapan afanan facu nanuni. Ainfacu caincun anuquin Dinaran huani. 
GEN.30.22	Ascafiacai Diosin Raquelhuun ointi aquimanima. Raquel cufian cuscan Diosin nica. Ascacun Dioshuunshon funun facu nanumani. 
GEN.30.23	Ahuun facu taua caincun yoini, —Natian Diosin uhuun rafifo ua shatumana, —ishon yoini. 
GEN.30.24	Facu cain taua anuni Joséran huani. Ascatan, —Uamain afanan facu futsa Diosin nanumapainon, —ishon Raquel yoini.
GEN.30.25	Raquelpan facu José caiano Jacob Labánqui cani yoicai,
GEN.30.25	—Un cainni mai ano ua nichihuun. 
GEN.30.26	Uhuun facufo non uhuun ahuinfo uaya nichihuun. Man min tapia un mia curushcai yonoshomisi uhuun facufo non uhuun ahuin rafutan ahuun rafanan finon, —huaiton.
GEN.30.27	Ascaiton Labán cumani,
GEN.30.27	—Raisin, u fu nitupun. Shoiti cuscara ua tapimana minhuunshon Diosin ua shara huai. 
GEN.30.28	Mian yonoshon ahuun rafanan min fipaiyaiti ua yoihuun un mia inanon, —huaiton.
GEN.30.29	—Un mia yonoshoshara cuscan huafain min inafori un cushushara cuscan man min tapia. 
GEN.30.30	Un miqui nocoquin oian min ahua ichapaya inima. Natian uhuunoashu min ichapaya. Uhuunshon Diosin mia shara huamisi. ¿Ahuutia uhuunacoin un yonoqui tau huaimun? —ishon yocaiton.
GEN.30.31	Afanan Labán cumani, —¿Ahuutimun un ahuun rafanan un mia inantiroquin? —ishon yocaiton.
GEN.30.31	—Ua ahuara futsa inanyamahuun. Un shinain cuscan min anori shinainton un mia tapimatiro un fipaiyai cuscan. Ascan afanan min chashoanfo un mia cushushotiro. 
GEN.30.32	Natian un min chashoanfo ano cai cunuyafo non fisofori un fifain chashoan futsa cuscarafo cunuyafo nanfori uhuuna iishquin. Ascan un ato tiri futsa pashcapacui nan cuscarafo uhuuna inon. 
GEN.30.33	Un asca huaiton chipo min ointiro un cunuyafo yafi fisopafosi un fia. Min futsa cuscara fuchishon min shinantiro un mia onua. Ascan min futsa cuscaran fuchiyamaquin min tapitiro un mia yoicoian, —huaiton.
GEN.30.34	Nicaquin Labán yoini, —Sharafinquin. Mian yoia cuscan shara, —huani.
GEN.30.35	Nan shafatari Labán chashoanfo ano cani. Nantifi chashoan cunuya funufosi tiri futsa nichini. Ahuin cunu futsayafori tiri futsa nichini. Cahuan shara fisofori tiri futsari nichini. Ascaino Labán ahuun facufo yononi ato cushusharanon. 
GEN.30.36	Asca huacatan Labán osha rafunon fustitan Jacob icano cani.
GEN.30.36	Ascano Jacob nituni Labán ahuun chashoanfo atirifi cushui. 
GEN.30.37+GEN.30.38+GEN.30.39+GEN.30.40	Jacob ihui poyan pasha shatushon ahuun fichi rashquini. Nanihuifo alamo non almendro non castanyo aton fichi rashquishon oshopaton raishaca. Unu fiti cusumun ihui fichi rashquishon ratani. Ihui fichi rashquishon aton unu ayati anoa chashoanfo oincanashu aton facu cunuyamishti cainnifo. Ascano Jacob ato ahuun chashoanfoya tiri futsa ini. 
GEN.30.41	Chashoan ahuin shoasharafo imiaitian Jacob ihui fichi rashquishon aton pozo ano ratani oincanashu aton facu cunuyamishti cainnifo. Ascano aton facufori shoamishticoian ini. Naan cunuyafosi Jacobna. 
GEN.30.42	Ascano nan chashoanfo iramannamishti Jacob ihui fichi rashquishia pozo anocai ratanima. Ascan aton facu cunuomafo. Iramannafosi Labánna. Nan shoasharafoti Jacobna. 
GEN.30.43	Nansca huai Jacob ahuara ichapayacoin. Chashoanfo ichapaya icain nocofunu yonomatifo ichapa icain ainfofo yonomatifo ichapaya icain ina camello ichapaya icain burro ichapaya ini.
GEN.31.1	Ascano Labán ahuun facu pushcofoan yoiaifo cuscan Jacob nicani. Yoinifo isca huaquin, —Natian Jacob ahuara ichapaya. Nocon upa aya cuscan man fianran, —ishon yoinifo. 
GEN.31.2	Jacob oian Labán aqui ipaoni cuscan atama aqui shinanchacani. 
GEN.31.3	Ascacun Upa Diosin Jacob yoiquin isca huani, —Min upan mai ari nasohuun. Nanno min yorafoquin. Min caitian un mi fu cairan, —ishon yoini.
GEN.31.4	Ascashon Jacob ahuin rafu Raquel yafi Lea cunani nan chashoanfo cushu ano aqui funonfo. 
GEN.31.5	Aqui fuafoan ato yoini,
GEN.31.5	—Mun oian min upa natian uqui shinanchacai. Upancai ua shara huapaoni cuscan afanan ua huaima. Ascafiacai uhuun upa ahuun Diosin ua potamisima. 
GEN.31.6	Manfin tapiaquin un min upa curushcai yonoshomisi. 
GEN.31.7+GEN.31.8	Ua parafafainni. Uhuun yono ua shucapacufoanna. Ascafia Upa Diosin ua cushushara maton upa ua ahuusca huanonma. Ascatamarocon ua yoini min yonoa rafanan mun mia chashoan cunuyafo inainran ua huani. Ascan Diosin yononi nantifi chashoanfo ato facu cunuyafo. Chipo ua yoini min yonoa rafanan un mia ina raonyafo inainran ishon ua yoini. Ascan Diosin yononi nantifi chashoanfo ato facu raonyafo. 
GEN.31.9	Ascacun Diosin yonoa min upa ahuun chashoanfo fianshon ua inanshquinran, —ishon yoini.
GEN.31.10	Ascano Jacob ahuun ahuin rafu yoini isca huaquin, —Inafoan imiaiton ahuin chotatiro. Ascan uhuun namapan un oinni cabra ina funufoan ahuin raonyafo non cunuyafo chotaiton. 
GEN.31.11	Ascano nan namapan Diospan oinmati a fu nai muran icaton ua cuna, “Jacob,” ua huaiton. “Uquian. Un nunoran,” ishon un cuma. 
GEN.31.12	“Oinpo. Nantifi cabra funufo raonyafo non cunuyafoanri cabra ahuinfo chotaiton. Ascan ato facufo mina itiro. Min coca Labán mia parafafainnai cuscan mun oian. Ascan un mia shara huashoi. 
GEN.31.13	Min Betel ano toquiri putsainishon ua cufinni. Nannori min yoini min ua tanasharashquin. Ascan natian min coca mai anoashu cariscatahuun. Min cainni ano nasoriscahuun,” —ishon ua yoia, Jacob yoini.
GEN.31.14	Nannori nicatan Raquel futan Leapan cumanifo.
GEN.31.14	—Nocon upana noco chipo inan cuana cuscan non afanan fitiroma. 
GEN.31.15	Natian nocon upa shinain non ahuun caifoma shinantsa. Ascan nocon upa noco ahuashta inanpacunacama. Ahuun rafanan upa noco mia inan. 
GEN.31.16	Nantifi ahuarafo upana Diosin fianshon noco inain nocona non noco facufonari inon. Ascacun nantifi Diosin mia yoia cuscan huahuun, —ishon ahuin rafutan yoini.
GEN.31.17+GEN.31.18	Jacob apa Isaac icano Canaán ano nasoshquin itisharani. Ascashon camello camaqui ahuin rafu non ahuun facufo tsaonnifo. Nan ahuun yonoa rafanan Padán-aram anoshon fia cuscan huashon nantifi foni. 
GEN.31.19	Nantiari mai futsa ari Labán caquin ahuun chashoanfo rani shatuacuni. Ascan apa ahuun pushu anomano Raquel pushu muran iquishon apan ahuara rami hua cufinshon onuni. 
GEN.31.20	Ascashon Jacob ahuun raisi Labán nan Arameo fuparani, —Un cairan, —ishoncai yoinima. 
GEN.31.21	Nan ahuara aya cuscan nantifi fitan ichoquin unu Eufrates pocufainnifo. Ascashu machi huanfo ahuun anu Galaad ari fonifo.
GEN.31.22	Osha rafu non fusti finontan Labán tapini Jacob ichoitan. 
GEN.31.23	Tapitan ahuun yorafo futan mufainnifo siete osha finontan machi Galaad ano atoqui noconifo. 
GEN.31.24	Nan yamutan Labán ahuun namapan Diosin aqui oshon yoini. —Ua nicasharahuu. Jacob tsain curush yoiyamahuun, —huani.
GEN.31.25	Machi ahuun anu Galaad ano Labán Jacobqui noconi. Nanno pano pushu muran Jacob ica ini. Ascashon Labán arifi nanno pano pushu huani. 
GEN.31.26	Ascano aqui sinaquin Labán Jacob yoini,
GEN.31.26	—¿Ahuuscai mian paranmun? Uhuun facu rafu min achi furani cafisca min huaa. 
GEN.31.27	Ua yoitama min ichoitan. Mian yoifuranaiton un unimaqui manuyanan mia yoisharacuana. 
GEN.31.28	Miancai uhuun facu yafi uhuun chatafo tsoamafuranitama. Min shinain cuscan min niso cuscaracoin. 
GEN.31.29	Un chaca huapaiqui mia chaca hua cuana. Ascafia uhuun namapan min upa ahuun Diosin ua yoia, “Jacob tsain curush yoiyamahuun,” ua hua. 
GEN.31.30	Min upa pushu ano min fasi nasopaicai. Nanscaifin min caaquin. ¿Ahuuscai uhuun diosfo rami huafo mian onufuranitamun? —huaiton.
GEN.31.31	Ascaiton Jacob cumani,
GEN.31.31	—Un shinaintan curushcain min facu mian fiainshafain un miqui ranoitan. 
GEN.31.32	Uncai min dios ointsafo rami huafo un tapiama. U fu ica futsan fiashu natiro. Nocon yorafoan oinyaino nantifi uhuunafo min funai cuscan ahuara mina fuchishon min fitiroran, —ishon yoini.
GEN.31.32	Ascafiacai Jacob tapinima ahuun ahuin Raquel apan ahuun dios rami huafo onufiacun.
GEN.31.33	Aton pano pushufo muran funafoanfafainfiaquin fuchinima. Lea pano pushu murannoashu caincaintan Raquel ahuun pano pushu muranri iquini. Iquifiashocai fuchinima. 
GEN.31.34	Raquel camello ahuun tsaoti camaqui tsaofiacun apa fuchinima. 
GEN.31.35	Raquel apa yoini,
GEN.31.35	—Upan uqui sinayamahuu un funipanan un imicai, —ishon yoini.
GEN.31.36	Fuchiyamacai Jacob ahuun raisiqui sinaquin yoini,
GEN.31.36	—¿Unmun ahua chaca huaquin mian funai? 
GEN.31.37	Uhuun ahuarafo ua funan fiaquicai min ahuara min fuchiama. Un ahuara onua fuchishon oinonfo shafacafi ratanhuun unmain chacahuaquin. Ahuara fuchiamashofin mian chaca huaiton tapitirofo. 
GEN.31.38	Un mi fu veinte fari icai chaincai chashoanfo chaca cainmisifoma. Uricai piyomisima. 
GEN.31.39	Masharonun pifiacun un mia ahuun rafanan inan. Ascarifiatan yomutsonun yamu iyamarai shafatan onufiacun mian ahuun rafanan yoca. 
GEN.31.40	Un mihuunoashu un fasi omitsiscamisi. Shafatifi ua fari tsacaino yamurifi un matsinacoinmisi. 
GEN.31.41	Nanscasi un amisi veinte fari mihuunoashu yonoi. Un mia yonoshona mucu rafuti non tau nushmancayanoati fari min facu rafu fiishquin. Un mia sharahuashofiamisi natian mian chaca huai. Un mia yonoshona rafanan uhuun pui min ua mucu rafuti huaquin shucamisi. 
GEN.31.42	Uhuun upa Isaac yafi uhuun shota Abraham aton Diosi u fu iyamacun mian maisi nichi cuana. Ascafiaiton un omitsiscai cuscan uhuun Diosin ua oian. Un mia curushcain yonoshona cuscan oian. Ascacun min namapan Diosin mia yoia mian chaca huanonma, —ishon yoiaiton.
GEN.31.43	Labán cumani isca huaquin,
GEN.31.43	—Min ahuin rafufin uhuun facu rafuquin. Ahuun facufori uhuun chatafo. Chashoanfofin uhuunaquin. Nan min oiainfofin nantifi uhuunaquin. ¿Natianmun uhuun facu rafu un ahuusca huaicai uhuun chatafoyafi? 
GEN.31.44	Ascacun non yoinansharanonpun. Non ascaino tapinonfo man non yoinanshararan, —ishon yoini.
GEN.31.45	Nannori yoiaiton nicain Jacob toquiri putsamuinia anoshon ahuun yorafo yoini,
GEN.31.46	—Afanan toquiri rananri fucahuun, —huani.
GEN.31.46	Ascaino icha huanifo anosi putsainishcaquin. Ascashon nannoshon pinifo. 
GEN.31.47	Ascano nanno ahuun tsainman Labán anuni, “Jegar Sahadutaran,” ishon yoini. Jacobri ahuun tsainman anuni, “Galaad,” huani.
GEN.31.48	Ascano Labán yoini isca huaquin,
GEN.31.48	—Tapicahuun man nonfin nan toquiri putsamuinia anoashu yoinonansharaquin, —huani.
GEN.31.48	Ascacun nanno anuni Galaad.
GEN.31.49	Afanan Labán yoini isca huaquin, —Non afanan oinonanyamafiaino Upa Diosin noco cushusharanon, —ishon yoini. Ascan nanno anu futsa anuni Mizpa. 
GEN.31.50	Ascashon afanan Labán yoini isca huaquin, —Uhuun facu rafu min chaca huaiyainfo futsari min fiaino mia tsoan oinyamafiaino Diosin mia oinran, —ishon yoini.
GEN.31.51	Afanan Labán Jacob yoini isca huaquin,
GEN.31.51	—Nan toquiri putsamua anoashu non yoinanshara. 
GEN.31.52	Nanhuunshon non tapitiro minri uqui caiyamainocai urifin miqui caima chaca huatananshquinma. 
GEN.31.53	Min shota Abraham yafi uhuun shota Nacor aton Diosin noco oin. Nanton noco oin non shara huatanainton, —ishon Labán yoini.
GEN.31.53	Jacob cumani isca huaquin, —Uhuun upa Isaac Upa Diosi nicacoinmisi. Urifi Diosihuunoashu mian yoiai cuscan un aicai, —ishon Jacob yoini. 
GEN.31.54	Asca huatan Jacob ina rutushon coani ahuun chaca shatushon ismapaifain a Diosi tanasharapaiyai ismashquin. Asca huatan Jacob ina rutushon ahuun yorafo cunani a futan pinonfo. Ascashu nanno osha fustinifo.
GEN.31.55	Iyoconaino funanmanri funinacahuan Labán ahuun facu rafu tsoafain ahuun chatafori tsoani. Ascashon chipo ato yoini, —Diosin mato shara huairan, —ishon ato yoini. Nannori ato yoitan ahuun mai ari nasocaini.
GEN.32.1	Ascatan Labán anoashu pashcananfainnifo Jacob apa mai ari caino Diosin nai oinmati a fu nai muran imisifo aqui noconifo. 
GEN.32.2	Ato oinquin yoini, —Diosin ahuun oinmatifoya nuno icaran, —ishon yoini. Ascashon nan mai anuni Mahanaimran huani.
GEN.32.3+GEN.32.4	Jacob ahuun yonomati rafu ahuun ochi Esaú mai Seir nan Edom ari nichini iyoa yoisharatanon. —Uhuun ochi yoishotacahuun isca huaquin. “Min ushto mia yoi isca huaquin, ‘Ochishtan, un miqui samamashta nocoshquicai. Nocon coca Labán un a fu iyopaonitian. 
GEN.32.5	Natian un moi ichapayacain burro ichapayacain chashoanfo ichapayacain uhuun yonomati ichapa nocofunufo non ainfofori. Ascacun uhuun ochin, natian un mia tsain fomai min uhuunoa shinansharapainonran,’ ” ishon uhuun ochi ua yoishotahuun, —Jacob ahuun yonomati yoini.
GEN.32.6	Tsain fomisifo nasocashon Jacob yoinifo isca huaquin,
GEN.32.6	—Min ochi Esaú man non ointani. A fu cuatrocientos nocofunufo miqui fucaniran, —huaino.
GEN.32.7	Nicatan Jacob fasi ratucoin ahuuscamapaini. Ascano ahuun yorafo pashcanan rafu huani. Ascatari ahuun inafori ato pashcashoni. Chashoanfo non moifo non camellofori pashcashoni. 
GEN.32.8	Ascashon Jacob shinanni, —Uhuun ochin shoco futsan rutuaino shoco futsari ichoi focaniran, —ishon shinanni. 
GEN.32.9	Chipo Upa Dios cufinni isca huaquin, —Uhuun Ifo Diosin, uhuun shota Abraham yafi uhuun upa Isaac min aton Diosiri. Uhuun raisi mai anoashu un cataima mian yoia, “Mia ichapa inainran,” mian huani. 
GEN.32.10	Un ahuara shara hua rafanancai mian shara huama. Mian yoia cuscan min acoinna. Uhuun upa mai ariashu un unu Jordán pocufuranitiancai un ahua ya inima. Natian un yora shoco rafu aya. 
GEN.32.11	Ifon Diosin, ua numapun uhuun ochi Esaú ua rutunonma. Un ratucoin ainfofo yafi facufori noco rutui oi. 
GEN.32.12	Mian cayacafi yoia un caiton mian cushusharai un isharacain uhuun funafo ichaparasi iishquicani. Mai furoti ichaparasi tsoan tanan huatiromati iishquicaniran, —ishon cufini.
GEN.32.13	Ascatan nanno oshani. Oshataima nan iyoa inanshquiain cuscan ahuun inafo catonpacuni. 
GEN.32.14	Dos cientos cabra ahuinfosi catonfain veinte chivo funufo catonfain dos cientos chashoan ahuinfo catonfain veinte chashoan funufo catonfain 
GEN.32.15	treinta camella ahuinfosi aton facufori catonfain cuarenta moifo catonfain mucu rafuti moi funufo catonfain veinte burro ahuin catonfain mucu rafuti burro funufo catonni Jacob ahuun ochi inancoinshquiain cuscan yoiyoni. 
GEN.32.16	Ascano nanfo ahuun ochin inain cuscan ahuun yonomatifo inanpacuni nanfo cushunonfo. Ato yoini isca huaquin,
GEN.32.16	—Rucu fotacahuun. Anosi nichiquima chaininhuan sharafo nichicahuun, —ishon ato yoini.
GEN.32.17	Nan rufofo nichiqui tau huai yoiquin isca huani,
GEN.32.17	—Min uhuun ochi Esaúqui nocoaiton mato yocain, “¿Maton niaifo tsoamun? ¿Tsoanamun na chashoanfoquin? ¿Na chashoanfoya raqui man caimun?” ishon mato yocaiton. 
GEN.32.18	Man cumatiro isca huaquin, “Nocon niaifo Esaú, nan inafo min ushto Jacob mia inancoin. Aafin noco cachori ocoiniquin,” ishon yoitahuun, —Jacob ato yoini.
GEN.32.19	Ascatan acachori futsari nichini. Ascano nantifi nichiquin cuyocoinni. Nan yoiqui tau hua cuscacoin atirifi yoini isca huaquin,
GEN.32.19	—Niaifo Esaú nan inafo min yonomati Jacob mia inancoin.
GEN.32.20	Aafin noco cachori ocoiniquin, —ishon Jacob ato yoipacuni.
GEN.32.20	Ahuun nomuranshon shinanni, —Uhuun ochi un na inafo inain cuscan oinraca uqui shinanchacaimacati. Nanfo oinraca uqui sinai rautirocatin, —ishon shinanni. 
GEN.32.21	Rufofo inafo ahuun cushumisifoya nichini. Ascano nan non ahuun yorafori nituyonifo nanno oshashcaquin.
GEN.32.22+GEN.32.23	Nan yamu Jacob ahuun ahuin rafu non aton oinmati ainfo rafu non ahuun facufo once nan ahuun ahuarafoyashon unu Jaboc noamashta pocufainnaifono nanno arus fusti nituni. 
GEN.32.24	Ascano yamunacucahuanaino nocofunu aqui noconi a fu achinanshu shafacoinnifo. 
GEN.32.25	A fu iquinanyamacaiquin chitucufain coshani. Asca huanocai ayacai nisharanima.
GEN.32.26	—Ua unuhuun man shafaiquin, —nocofunun huaiton.
GEN.32.26	—Min Diosinhuunshon uhuunoa yoisharayamaiton un mia unuima, —Jacob huaiton.
GEN.32.27	Ascaiton yocani, —¿Minmun ahuanuquin? —ishon yocaiton.
GEN.32.27	—Unfin Jacobquin, —huani.
GEN.32.28	—Min anu afanan Jacob itiroma. Un mia anu futsa tuqui huai. Min Diosinna fipaiyai cuscan mia inan. Ascan nocofunuhuunoa fipaiyai cuscan nanri mia inan. Ascan man min finoncoian. Ascano natian min anu Israel iishquiran, —huaiton.
GEN.32.29	Nicaquin Jacob yoini,
GEN.32.29	—Min anu ua yoipun, —huaiton.
GEN.32.29	—¿Ahuuscai min uhuun anu tapipaimun? —huani.
GEN.32.29	Dioshuunshon yoisharapaiyai cuscan nocofunun Jacob yoini. 
GEN.32.30	—Un Diosi fuso oinfiaitocai ua namamanamaran, —ishon Jacob yoini. Ascashon nannoa nan mai anuni Penuelran ishon yoini.
GEN.32.31	Fari masafinin racano Penuel finonfainni cai Jacob nipaiqui rananfoni. 
GEN.32.32	Nanscanicun natianri Israelifoan nan chipa nami pitirofoma. —Nocon shuni Jacob ahuun chipa nami chacana huanicun. Ascan non chipa nami pitiromaran, —ishon Israelifoan yoimisifo.
GEN.33.1	Nantian Jacob oinni ahuun ochi Esaú fu cuatro cientos nocofunufo fuaiton oinquin ahuun facufo ato pashcanan huapani. Atirifi Raquel inanfain atirifi Lea inanfain atirifiri ahuun yonomati rafu inanni. 
GEN.33.2	Ascatan fuaifoan oin Jacob rufofo tananni acachori ahuun oinmati rafu facu rafuya sutufonifo acachori rananri Lea fu sutunifo acachoriri rafu ninifo Raquel yafi José. 
GEN.33.3	Ascatan Esaú chaimashta otan Jacob fuopacucahuatan ahuun tau naman siete veces fuhuufuhuu ishoni. 
GEN.33.4	Ascashon ofiaiton Esaú aqui ichotan icoancufoan tamoqui tsoatoshini. Ascatan uaiquinantanannifo. 
GEN.33.5	Ascatan Esaú ahuun ushto yocani,
GEN.33.5	—¿Tsoafo mi fu fuafomun? —ishon yocaiton.
GEN.33.5	Jacob cumani, —Nafofin uhuun facufoquin. Unfin min oinmatiquin. Diosin ua shara huaquin ua na facufo inanran, —huaiton.
GEN.33.6	Nantififain apan ishoan cuscari fuuhuufuuhuu ishonifo. 
GEN.33.7	Lea futan ahuun facufoanri arifi fuuhuufuuhuu ishonifo. Ahuun unutaqui Raquel futan José arifi fuuhuufuuhuu ishonifo. 
GEN.33.8	Ascaiton samamashtacoin Esaú yocani,
GEN.33.8	—¿Na inafo oquin un oian min ahuusca huaimun? —ishon yocaiton.
GEN.33.8	—Ochishtan, un uhuunoa mia shinansharamapaiquin nantifi un mia inainran, —ishon yoiaiton.
GEN.33.9	—Ushtoshtan unfin ichapayaquin. Uncai afanan yopaima. Nan minafoya ihuu, —huaiton.
GEN.33.10	—Ma, ochishtan. Min uhuunoa shinansharaquin un mia inanpaiyai cuscan fihuun. Min uqui unimacoian. Ascacun un min fuso oinquifin nan Diosincoin ointsa un mia oincai. 
GEN.33.11	Diosin ua fasi shara huamisi. Ua ahuamamishti yopamanama. Ascacun un mia inanpaiyai cuscan fihuun ochi, —ishon Jacob yoini.
GEN.33.11	Nannori huariaino inoncai Esaú fini. 
GEN.33.12	Asca huatan
GEN.33.12	—Non canon cahuun. Un mi fu canon, —Esaú huaiton.
GEN.33.13	—Ochin, uhuun facufofin yomumishtiquin coshicai fotirofoma. Uhuun inafoan ahuun facu yomumishti coshiricai fotirofoma. Non coshi caino atirifi natiro. 
GEN.33.14	Ascacun rucu cahuun, ochin. Unfin funaiquimashta uhuun facufoya uhuun inafo un ato iyoicaicain. Un miqui Seir ano nocoshquin, —huaiton.
GEN.33.15	—Shara, ushton. Ascan uhuun oinmati ranan un mia nichishoni mi fu fononfo, —huaiton.
GEN.33.15	—Ma, ochin. Uncai mia fucash huaima, —ishon yoini. 
GEN.33.16	Nan shafatari Esaú Seir ano nasocurani. 
GEN.33.17	Nantianri Jacob mai futsari cani. Nanno ahuun tapasi huafain inafori tapasi huashoni. Ascacun anuni Sucot.
GEN.33.18	Chipo Jacob Padán-aram anoashu caquin ahua finontama Siquem pushu rasi nan Canaán muran nocosharani. Pasotain ishon Siquem ointiro ini. 
GEN.33.19	Ascano Jacob Hamor ahuun facufona mai fini. Cien toro chicoin fini. Nan Hamor ahuun facu Siquem. Nanno Jacob pano pushu huani. 
GEN.33.20	Pushu huatan toquiri putsainini anoshon nocon Ifo Diosin cufinshquin. Nannori anuni El-Elohe-Israel.
GEN.34.1	Ascano nannoashu Jacob ahuin Lea ahuun facu shomaya Dina oinmitsai cani nanno a fu ainfofo oincai cani. 
GEN.34.2	Nannoa pushcohuai ahuun anu Siquem. Nan Hamor ahuun facu. Nan Hamor ahuun caifo Heveofo aton niaifo ini. Siquem Dina fuchitan achifain ahuun pushu muran iyoashu a fu ini. 
GEN.34.3	Fasi fuchipaicoin fiishquin. Ascashon yoini, —Un mi fu fiananpaicoin. Un minhuun noi. Un mia shara huafain un mia cushusharairan, —ishon yoini. 
GEN.34.4	Nannori yoitan Siquem ahuun apa Hamor pushu ano cani,
GEN.34.4	—Un nan shomaya fu fiananpai. Apa Jacob ua yoishotahuun un finon, —ishon apa yoini.
GEN.34.5	Jacob man tapia ini ahuun facu Dina Siquem a fu icun. Pasto muranshon ahuun facu pushcofoan nan inafo pimaifo anoashu nocoataifomacai ato tapimayonima. 
GEN.34.6	Nantianri Siquem apa Hamor Jacob fu tsainquicai cani.
GEN.34.7	Tsainqui unuafotian pasto ariashu funifo. Ahuun chico ica cuscan tapicanashu fasi sinacoinnifo. Ahuara finoan cuscan fasi chacacoin ini. Nanfoan yoinifo, —Iscaracai sharamaran, —ishon yoinifo. 
GEN.34.8	Ascafia Hamor ato yoini,
GEN.34.8	—Uhuun facu Siquem fasi maton chico noicoin. A fu fiananpai. Maton chico ua inancapun uhuun facu fu fiananon. 
GEN.34.9	Copiquiri nocon shafofo man fiaino norifi mato shafofo non ficain. 
GEN.34.10	Manfin nuno no fu itiroquin. Nuno man ipaiyai ano man itiro. Yonocain ahuun rafanan mai fifain ahuarafo futsa nan man yopai cusca ficahuun, —ishon yoini.
GEN.34.11	Ascaino ahuun facu Siquem arifi Jacob yafi ahuun facufo yoini isca huaquin,
GEN.34.11	—Uhuun shinansharapun. Un Dina fasi fipaicoincai. Man ua yocai cuscan un mato inantiro man finon. 
GEN.34.12	Shinanyamacahuun a man ua yocai cuscan. Man ua paratamacoin yocain cuscan un fasi fipaicoinquin un mato inain. Ascacun ua inancahuun u fu fiananon, —ishon ato yoini.
GEN.34.13	Siquem futan apa Hamor cuparamushon cumasharanifo aton shafo chaca huacun. 
GEN.34.14	Jacob ahuun facufoan cumani isca huani,
GEN.34.14	—Nocon fuyamisi cuscan min ayamaiton nocon shafo non mia inantiroma. Nocon fuyamisi nantifi nocofunufo aton foshqui rupa shatumisifo. Minrifi min ascayamaiton min nocon shafo fitiroma. Min foshqui rupa shatutama nocon shafo min fiaino non fasi rafipaitiro. 
GEN.34.15	Ascano min non nantifi min caifofoya min ascayamaino non inantiroma. Min non min caifofoya man ascaino man noco cuscaran itiro. 
GEN.34.16	Min non min caifori ascaino non nocon shafo mia inantiro. Nocon caifori maton shafofoya fianainno norifi non mato shafo fu fianantiro. Nanscaifin nanscarafosi non iquicai. 
GEN.34.17	Man ascacasmaiton nocon shafo non mai futsari iyoicairan, —ishon yoinifo.
GEN.34.18	Ascaifoan nicain Hamor yafi Siquem yoini isca huanifo, —Noco yoiaifo cuscan shara. Ascacun non ascanoncapun, —aton caifo inifo. 
GEN.34.19	Nannori nicain Siquem samamashta foshqui rupa shatuni aton shafomain fasi fipaicoin. Hamor ahuun facufo noifiaquin finonmacoinfain Siquem fasi ahuun noicoinni. 
GEN.34.20	Siquem yafi Hamor aton caifoya ichanannifo ato yoinonfo isca huaquin,
GEN.34.21	—Uhuun yoramishtichin, Jacob yafi ahuun facufo yora sharacoinfo. Noco fu rafupaicani. Asca ato yoicahuun no fu inonfo. Noco fu ahuara inanonnanshcaquin. Nuno mai uhuapa noco fu inonfo. Ascaino ato shomayafori non fiaino noconafori finonfo. 
GEN.34.22	Nocon foshqui rupa shatuyamaino non ato fu itiroma. Ascan atohuun caoashu non ato fu itiro. 
GEN.34.23	Non ato fu icaino aton inafo yafi aton mairi nocona chipo iishquin. Ascacun norifi non foshqui rupa shatunoncahuun ato fu osinanshquin, —ishon yoinifo.
GEN.34.24	Nantifi aton caifo nocofunufoan nannorisi shinannifo. Ascashon aton foshqui rupa shatunifo. 
GEN.34.25	Osha rafu non fusti finontan Siquem yafi ahuun caifo nocofunufosi isiainfoan Jacob facu rafu nan Simeón yafi Leví pushu rasi muran iquicain aton nopusi rutuqui cuyonifo. Siquem yafi ahuun yora nocofunufoan ahuusca huatirofoma ini. 
GEN.34.26	Hamor yafi ahuun facu Siquem rutunifo. Siquem pushu murannoashu aton shafo Dina aton pushu ano iyonifo. 
GEN.34.27	Ascano Jacob ahuun facu futsafoan pushu rasi ano nocoquin oianfo nantifi nocofunufosi man nai futsuafo ini. Ascatan aton pushu muran iquishon aton mafofo finifo. —Nocon shafo Siquem chaca huano non aton ahuarafo onutiroran, —ishon shinannifo. 
GEN.34.28	Ascano aton chashoanfo onufain aton moifo onufain aton burrofo onufain aton yonofo non 
GEN.34.29	nan ahuarafo pushu murannoafo cuyofinifo. Man ainfofo yafi facufori ato iyonifo. 
GEN.34.30	Ascan Jacob ahuun facu rafu Simeón yafi Leví yoini,
GEN.34.30	—Man ua fasi chacacoin hua. Nan Cananeofo futan Ferezeofoan natian ua noicasmacani. Uqui osinancani ua rutushcaquin. Noncai yora ichapama noco rutuquin finacoincaniran, —ishon Jacob ato yoini.
GEN.34.31	Ascafiaiton cumanifo,
GEN.34.31	—Siquem nocon shafo furomacoin cuscaran hua. Ascacun non atori copiquiri chaca huaran, —ishon cumanifo.
GEN.35.1	Asca huatan Diosin Jacob yoini, —Funinacahuu. Pushu rasi Betel ari catahuun nanno iyoshquin. Nanno toquiri putsainiqui huashon ua cufinhuun. Min ochi Esaú anoashu ichoaitian min ano icun un mia oinmariscatani. Nannoshon mian cufintiro, —ishon Diosin yoini. 
GEN.35.2	Nicatan Jacob ahuun yorafo yoini isca huaquin,
GEN.35.2	—Nan rami huafo maton dioscoinma man aya cuscan potafain nashitacahuun maton sahuutifo rama patsamuafo sahuucahuun. 
GEN.35.3	Man ascahuano non Betel ari cai. Un omitsiscanitian un Upa Diosi cufinni. Un cufiain cuscan ua nicaquin ua numani. Un anoashu caacun ua cushusharani. Ascan nanno un toquiri putsashquin anoshon afanan Upa Dios cufinshquinran, —ishon ato yoini.
GEN.35.4	Nicacatan aton ahuarafo rami huafo aton dios imapaicani ascashon aton parotamutifo Jacob inannifo. Ascan Jacob nanfo ihui ahuun anu emcina ananmanrinoa nan Siquem chaimashta maihuani. 
GEN.35.5	Ascan Siquem anoashu focanashu Diosin yononi caifo futsafo chaimashta icafo atoqui ratunifo. Ascacun tsoan ato mufainnima.
GEN.35.6	Jacob fu focani Luz ano noconifo. Nan Luz ahuun anu futsa Betelran, huanifo. Betel pushu rasi Canaán muran ini. 
GEN.35.7	Betel ano nocoshon Jacob toquiri putsainini anoshon Diosi cufinshquin. Nan mai ano anuni El-Betel. Nannoashu ahuun ochiqui ichoaino aqui Diosin noconi. 
GEN.35.8	Nannoashu Rebeca ahuun oinmati Débora nani. Betel chaima nii ahuun anu encina namanri mai huanifo.
GEN.35.9	Jacob Padán-aram anoashu nasoano Diosin afanan aqui niinacahuani. —Un mia shara huairan, —ishon yoini. 
GEN.35.10	Yoini isca huaquin,
GEN.35.10	—Minfin Jacob. Natiancai min afanan Jacobma min anu Israeliran, —huani.
GEN.35.10	Ahuun anu futsan tuqui huatan Diosin yoini,
GEN.35.11	—Unfin Diosiquin un ahuamamishti huatiro. Min facufo ichapa cai huahuu min funafori caiyaifoanno. Mihuunoashu shoco fustifiashu mani futsa futsatapafo caicani. Min funafo niaifo ichaparasi ishcani. 
GEN.35.12	Un min shota Abraham yafi min upa Isaac un ato mai inanni. Nantiatari un mia inain. Ascashori min funafori un inainran, —ishon Diosin yoini.
GEN.35.13	Ascano ahuun tsain yoiquin anaititan Jacob anoashu Diosin nai muran cani. 
GEN.35.14	Nanno Jacob toquiri putsai inishon aqui fimi unu ocafain shuniri ocani Diosin aicho huashquin. 
GEN.35.15	Nannoashu Diosin a fu tsainni. Ascashon nannoa mai anuni Betel.
GEN.35.16	Asca huatan Betel anoashu Efrata chaimashta nocoashu Raquel facu cainpaiquin rananni. 
GEN.35.17	Raquel nataima ainfoan futsan facu cainmashon yoini, —Ratuyamahuun. Natian min furonanfacu futsayaquin, —ishon yoini. 
GEN.35.18	Naqui rashquiataima Raquel yoini, —Nan facu ahuun anu Benoni, —ishon yoini. Ascafia apa anuni Benjamín.
GEN.35.19	Ascafin Raquel nai aniquin. Efrata fai cusumunri naacun mai huanifo. Nanno anuni Belén. 
GEN.35.20	Jacob ahuun ahuin maia manaon toquiri putsanini. Natianri oinquin tapitiro nanno Raquel mai huani.
GEN.35.21	Mai huafainicai cani acamaquishon chai ointi ahuun anu Edar ano noconi. Nanno pano pushu tuchini. 
GEN.35.22	Nanno ishon Israel nicani ahuun facu Rubén ahua futsa Bilha chotaiton. Tapiashu sinacoinni.
GEN.35.23	Jacob ahuin Lea ahuun facufo Rubén nan Jacob ahuun facu iqui tauni. Acachorinoa ahuun puhuua Simeón, acachorinoa Leví acachorinoa Judá chipocun Isacar non ahuun facu chipocucoin Zabulón. 
GEN.35.24	Ascano Raquel facu rafu. Iyoa José. Chipocun Benjamín. 
GEN.35.25	Raquel ahuun oinmatinin ahuun anu Bilha ahuun facufori Dan yafi Neftalí. 
GEN.35.26	Leapan ahuun oinmati Zilpa arifi facu rafuya. Iyoaton ahuun anu Gad. Chipo facu ahuun anu Aser. Nantifi nanfo Jacob ahuun facufo. Mai ahuun anu Padán-aram mai anoashu cainnifo.
GEN.35.27	Ascano Jacob apa Isaac pushu ano noconi. Apa pushu rasi Mamre ano noconi. Mamre anu rafu non fustiya ini. Ahuun anu futsa Arba futsari Hebrón. Nanno Abraham yafi Isaac ipaonifo. 
GEN.35.28	Isaac ciento ochenta fari aqui caano nani. 
GEN.35.29	Ahuun unutani nan naitian fasi shacainacahuan fustitan nani. Fasi anifocoianshu ahuun shunifo ari cani. Naacun ahuun facu rafutan Esaú futan Jacob mai huanifo.
GEN.36.1	Natian un mato tapimai Esaú ahuun funafo. Esaú ahuun anu futsa Edom. 
GEN.36.2	Esaú Canaán anoa ainfo rafu non fusti fini. Futsan ahuun anu Adá. Elón Hitita ahuun facu. Futsari Aholibama. Anápan facu. Zibeón ahuun chata. Nan Zibeón Heveofo ini. 
GEN.36.3	Esaú ahuun ahuin futsari Basemat nan Ismael ahuun facu. Nebaiot ahuun chico. 
GEN.36.4	Esaú ahuin Ada facuya. Ahuun facu anu Elifaz. Ahuun ahuin futsan Basemat nanrifi facuya ahuun anu Reuel. 
GEN.36.5	Ahuun ahuin futsan Aholibama ahuun facufoan ato anufo Jeús non futsari Jaalam futsan Coré. Nanfofin Esaú ahuun facufo Canaán ano icashu cainnifoquin.
GEN.36.6	Ascano Esaú ahuun ahuinfo non ahuun facufo non a fu icafo mai futsari ato iyoni ahuun ushto Jacob pashafainni caaquin. Ahuun inafo ya ahuun ahuarafo Canaán anoa cuyofoni. 
GEN.36.7	Ahuun ushto fu ina ichapayacoianshu chipocumaqui pashcacainni. Ahuun inafo ahua pimatiroma oin mai futsa ari cani. 
GEN.36.8	Ascacun Esaú ahuun anu futsa Edom mai ahuun anu Seir ano cani. Nanno machi cuya ichapa.
GEN.36.9	Esaú ahuun funafohuunoa cununi isca huaquin. Esaú nan Edomitafo aton shuni. Nan Edomitafo Seir machi cuya ichapa ano icafo ini. 
GEN.36.10	Afanan Esaú ahuun facufoan aton anufo. Elifaz Adápan facu. Nan Ada Esaú ahuin. Reuel Basemat facu. Nanrifi Esaú ahuun ahuin futsa. 
GEN.36.11	Elifaz ahuun facufoan aton anufo Temán non Omar non Zefo non Gatam non Cenaz. 
GEN.36.12	Elifaz ahuun ahuin futsa ahuun anu Timna. Aqui facu ani ahuun anu Amalec. Amalecfoan aton shuni Ada Esaú ahuin. 
GEN.36.13	Reuel ahuun facufoan aton anufo Nahat non Zera non Sama non Miza. Aton shuni Basemat Esaú ahuin futsan. 
GEN.36.14	Aholibama Esaú ahuin futsari. Ahuun facufoan aton anufo Jeús non Jaalam non Coré. Aholibama Anán facu ahuun chata Zibeón.
GEN.36.15	Esaú ahuun facu iyoaton Elifaz ahuun funafoan aton anufo Temán non Omar non Zefo non Cenaz non 
GEN.36.16	Coré non Gatam non Amalec. Nanfo niaifofo Edom mai anoafo. Nanfo Ada ahuun funafo. 
GEN.36.17	Reuel ahuun facufo niaifofoan aton anufo Nahat non Zera non Sama non Miza. Edom mai ano inifo. Nanfo Basemat funafo. Nan Basemat Esaú ahuin futsa. 
GEN.36.18	Nan ainfo Aholibama Anápan facu. Ahuun funu Esaú. Ahuun facufo niaifofoan aton anufo Jeús non Jaalam non Coré. 
GEN.36.19	Nantifi nanfo Esaú funafo. Esaú ahuun anu futsa Edom. Nanfo aton caifofoan aton niaifofo.
GEN.36.20	Nan nocofunu Seir Horeo caifo. Edom ano ipaoni. Ahuun facufoan aton anufo Lotán non Sobal non Zibeón non Aná non 
GEN.36.21	Disón non Ezer non Disán. Nanfo Horeofoan aton niaifofo. Nanfo Edom ano ipaonifo. 
GEN.36.22	Ascano Lotánpan facu rafu aton anu Horí yafi Hemam. Lotán ahuun poi Hemam. 
GEN.36.23	Sobal ahuun facufoan aton anufo Alvan non Manahat non Ebal non Zefo non Onam. 
GEN.36.24	Zibeón ahuun facu rafu aton anu Aiá yafi Aná. Nan Anápan tsoa istaipamashon ahuun inafo nan burrofo pimaquin unu afain tsosia shara fuchini. 
GEN.36.25	Nan Aná facu rafuya furonanfacu ahuun anu Disón yafi ainfacu ahuun anu Aholibama ini. 
GEN.36.26	Disón ahuun facufoan aton anufo Hemdán non Esbán non Itrán non Querán. 
GEN.36.27	Ezer ahuun facufoan aton anufo Bilhan non Zaaván non Acán. 
GEN.36.28	Disán ahuun facufoan aton anufo Uz non Arán
GEN.36.29	Horeofoan aton niaifofo aton anufo Lotán non Sobal non Zibeón non Aná non 
GEN.36.30	Disón non Ezer non Disán. Nanfofin Horeofoan aton niaifofo Seir mai anoa manifoti ini.
GEN.36.31	Israelifo niaifoataima nanfo Edomfo aton niaifofo ipaoni. 
GEN.36.32	Beorpan facu Bela. Aafin Edomfo aton niaifocoin ipaoni. Pushu rasi Edom muran ahuun anu Dinaba. 
GEN.36.33	Bela naano futsan ahuun mai yononi ahuun anu Jobab. Nan Zera ahuun facu ini. Jobab Bosra anoashu cainni. 
GEN.36.34	Jobab naano futsan ahuun mai yononi ahuun anu Husam. Nan Husam Temán mai anoa ini. 
GEN.36.35	Husam naano futsan ahuun mai yononi ahuun anu Hadad Bedad facu. Nan Bedad ahuun ranushumuafo fu Madiánfo aton ranushumuafo Moab mai ano aton ichoni. Atirifin rutuaifono atirifi ichoni. Hadad niaifoantian pushu rasi Avit ano iyoni. 
GEN.36.36	Hadad naano futsan ahuun mai yononi ahuun anu Samla. Ahuun pushu rasi anoa Masreca. 
GEN.36.37	Samla naano futsan ahuun mai yononi ahuun anu Saul. Ahuun pushu rasi Rehobot unu Eufrates cusumunri. 
GEN.36.38	Saúl naano futsan ahuun mai yononi Acborpan facu ahuun anu Baal-hanán. 
GEN.36.39	Baal-hanán naano futsan ahuun mai yononi ahuun anu Hadad. Ahuun pushu rasi ahuun anu Pau. Hadad ahuin Mehetabel. Nanton Matredpan facu. Ahuun chata Mezaab.
GEN.36.40	Nanfo Esaú ahuun funafo. Nanfo mani futsafo ini. Aton anu Timna non Alva non Jetet non 
GEN.36.41	Aholibama non Ela non Pinón non 
GEN.36.42	Cenaz non Temán non Mibzar non 
GEN.36.43	Magdiel non Iram. Esaúrifi ahuun anu futsa Edom. Nannoa icafoan Edomfo aton niaifofo ipaonifo.
GEN.37.1	Jacob ahuun apa Canaán mai ano iyopaoni arifi nanno iyopaoni. 
GEN.37.2	Jacob ahuun yorafohuunoa natian cunui.
GEN.37.2	José ahuun fari diecisiete fariashon ahuun ochifo futan apan chashoanfo cushunifo. Ahuun ochifo ato uhua rafu Bilha yafi Zilpa. Aton apa ahuin rafu ini. Ahuun ochifo chaca hua cuscan José apaqui chanini.
GEN.37.3	Ascan Israel ahuun anu futsa Jacob ahuun facu Joséhuun fasi noicoinni atirifohuuncai noicoinnima. Israel anifoaino ahuun facu José cainni. Ascacun ahuun fasi noicoinni. Israel ahuun facu José tari fasi sharashtacoin inanni. 
GEN.37.4	Asca huaiton oincani ahuun ochifo fasi aqui sinacoinnifo tsoancai oinpainima nan fustihuun apan noiaiton.
GEN.37.5	Ascano nan nama cuscan ahuun ochi iyoafofo yafi chipocun fusti tapimani finacaiquin noicasmaifoan.
GEN.37.6	Ato yoini isca huaquin, —Ua nicacahuun ua namapan yoia cuscan un mato yoinon. 
GEN.37.7	Non nantifi mau muran yonoi arroz cuscaran tashtui. Uhuunna fusti cayacafi niano matona fonhuinfafainaran, —ishon José ato yoini.
GEN.37.8	Nannori ato yoiaiton nicacaquin iyoa rananun cumanifo,
GEN.37.8	—¿Minmun nocon niaifo iishquicai noco yonoshquin? —ishon yoinifo.
GEN.37.8	Fasicoin noicasmacoinnifo ahuun namapan ato yoiai cuscan nicacani.
GEN.37.9	Ascashon afanan José nama futsashon ahuun ochi iyoafofo yafi chipocun tapimani isca huaquin,
GEN.37.9	—Ua nicacahuun un nama futsa un mato yoinon. Un fari non oshu non once fishifo un oian. Ua focushonaifoan, —ato huani.
GEN.37.10	José apa yafi ahuun ochi iyoafofo yafi chipocun anori yoiaiton apa Jacob yoini,
GEN.37.10	—Upan, ascayamahuu. ¿Na namapan min oian cuscan raquiri mia yoiamun? ¿Iconmainquin un non min uhua non min ochifo non ushto non afoan non mia focushoniran? —ishon yoini.
GEN.37.11	Ahuun ochi iyoafofo fasi aqui sinanifo ato niaifo ishquiai nicacanashu. Ascafiaino apan fasi shinanpaini.
GEN.37.12	Ascano shafa futsa José ahuun ochifo Siquem chaimashta fonifo aton apan chashoanfo fasi funununshon ato pimai focani. 
GEN.37.13	Ascashon Israel José yoini isca huaquin,
GEN.37.13	—Upashtan, man min tapia min ochifo Siquem chaimashta nocon chashoanfo fasi funununshon ato pimai. Natian un mia ato ano nichin, —huaiton.
GEN.37.13	—Un catiroran, —ishon José apa cumani.
GEN.37.14	—Shara. Casharatahuun min ochifo non chashoanfo ahuu cuscarafomainquin. Nasocura ua yoishquin, —apan huani.
GEN.37.14	Ascano apa José machihuan tunanman ahuun anu Hebrón anoshon nichini. Siquem ano nocoshon ato funafoanfafainni. 
GEN.37.15	Funafoanfafainnaino nocofunu aqui noconi,
GEN.37.15	—¿Tsoa min funafoanfafainnimun? —huaiton
GEN.37.16	José cumani, —Uhuun ochifo un funafoanfafainni. ¿Mian yoitiromun raqui foafomun chashoanfo cushuaforaca? —huaiton.
GEN.37.17	—Man nunoashu foafo. Mun nica, “Dotán ari non canon,” ishon yoiaifoan, —huaiton.
GEN.37.17	Nicatan ari cani ahuun ochifoqui nocoicai. Ascano atoqui Dotán ano noconi. 
GEN.37.18	Caiton chaicunoa iyoa rananun fuchinifo. —Non rutunon oiquin, —icashu yoinannifo.
GEN.37.19	—Nan namamisifin man nocoqui oiquin. 
GEN.37.20	Nocotanaiton rututan non pozonoa muran potanon. Ascashon non yoinon masharonun man piaran non huanon. Non tapinon ahuun namapan ahuuscaimancai, —icashu yoinannifo.
GEN.37.21	Ascaifoan nicain iyoa futsan ahuun anu Rubén ahuun ramapaiquin chipocun numapaini. Ascashon iyoa ranan yoini,
GEN.37.21	—Noncai ushto rutuima. 
GEN.37.22	Nocon imifinquin. Pozo muran potafiaquin ahuusca huayamacahuun, —ato huani.
GEN.37.22	Ascano chipo nushfinshon chipocun apa ari iyopaini. 
GEN.37.23+GEN.37.24	Ascashon nocotanaiton iyoa rananun achinifo ahuun tari sharashta shoricashon quishtu fustia pozo muran potanifo. Nan pozo muran unu yamai ini. 
GEN.37.25	Asca huatan tsaoshon pinifo.
GEN.37.25	Nan piyanan oianfo Ismaelitafo camello camaqui tsaoashu funifo. Ininti fufain inin futsa cuscara ahuun anu bálsamo fufain ininti futsa ahuun anu mirra Egipto ari inanmitsai fonifo. 
GEN.37.26	Ascaiton Judápan a fu nanuafo yoini,
GEN.37.26	—¿Ushto rutuashu non ahuuscaimun? ¿Ushto rutufain fomanshon non ahua fimun? 
GEN.37.27	Non rutuimacai non Ismaelitafo inanoncahuun non ahuun rafanan pui finon. Aafin nocon yoraquin noncai rutuimaran, —ishon yoini.
GEN.37.27	Iyoa rananunri yoinifo nanscarafin sharaquin inifo. 
GEN.37.28	Mafo inanmitsamisifo ohuaiton pozo murannoa nushficashon inanmitsanifo. Veinte toro pui ahuun rafanan finifo. Ascano Egipto ari José iyonifo.
GEN.37.29	Man iyoafoanno iyoa Rubén chipo nocotan pozo ano funani. Funafiaquicai fuchinima. Ascatan fasi uaiyanan ahuun camisa fashnuqui futsani. Oinmashquin a chipocun fasi noicoin ai. 
GEN.37.30	Nasocuran iyoa ranan yoini,
GEN.37.30	—Anocai ushtomafinquin ¿Unmun ahuuscaicain? —ishon ato yoini.
GEN.37.31	Ascashon iyoa rananun José ahuun tari mania fishon chashoanun facu rutushon ahuun imin raishaquin futsashon. 
GEN.37.32	Apa foshonifo. —¿Nan naamun ushton ahuun tari? —ishon apa yocanifo. Parancaquin.
GEN.37.33	Nansca huaifoan apan furunfo yoini, —Naafinquin uhuun facu ahuun tari. Man fashnui futsua man masharonun piaran, —ishon yoini. 
GEN.37.34	Ascatan ahuun camisa shara fashnuqui futsatan chocashta sahuuni. Ascashu uaiqui unupaonima. 
GEN.37.35	Nantifi ahuun facufoan yoisharapaifiaifoanno ahuuncai fasi uaiqui finacoini. —Uncai uhuun facu manoquin unuima. Naan un naitian, —ishon Jacob ahuun facufo yoini.
GEN.37.36	Egipto anoshon Madianitafoan Potifar José inanni. Nan Potifar ranushumuafoan ahuun niaifocoin ini. Egipcio ato niaifo uhuapacoin anunifo Faraón. Potifar ranushumuafo aton niaifo. Ahuun niaifo Faraón cushumisi.
GEN.38.1	Nantian Judá ahuun yorafo anoashu mai futsa ari cani. Nanno nocofunu ahuun anu Hira pushu muran iyoni. Nan Hira icano pushu rasi ahuun anu Adulam. 
GEN.38.2	Arishon Cananeo ahuun anu Súa ahuun facu Judá fu fiananni. 
GEN.38.3	Chipo ahuinin facu nanuni. Caiano anuni Er. 
GEN.38.4	Ascashon afanan futsari nanuni. Caiano futsari anuni ahuun anu Onán. 
GEN.38.5	Ascashon afanan futsari nanuni. Quezib mai anoashu caini. Nanrifi anuni Sela. Furonanfacufosi.
GEN.38.6	Judá ahuun facu Er pushcoano ahuin fishoni. Ahuun anu Tamar. 
GEN.38.7	Ascafia nocon Ifon Diosin oinni Er chaca huafafainaiton oinpaiquima Diosin namani.
GEN.38.8	—Min ochi ahuin sharahuashu a fu fiananhuun. Ascan min ochihuunshon aqui facu oni huahuun. Min asca huaino ochin ahuun funafo caitiroran, —ishon apa Judá yoini.
GEN.38.9	Ascafia Onán tapini a futan facu oni huaiton ascano iyoa oni huashoin shinantsancoin ani. Ascacun a fu ifiano ocon nanushotama chipacumupaoni. Ascacun ahuunshon ahuun ochi funafo cai huapaonima. 
GEN.38.10	Diosin oian sharamacun fuchipainima. Ascacun Onánri namani. 
GEN.38.11	Ascatan Judá ahuun facahuan yoini,
GEN.38.11	—Min funuoma iyotiro uhuun facu yosiyoaitian mi fu fiananshquin. Natian min upa pushuano min cayotiroran, —ishon Judá Tamar yoini.
GEN.38.11	Ascashon ahuun nomuran shinanni, —Uncai uhuun facu Sela fimapaima arifi amaqui natiroran —ishon shinanni. Ascano Tamar apa pushu ano cani.
GEN.38.12	Fari ranan finontan Judá ahuin nani. Ahuin manoquin unutan mai futsa ari cani. Nan pushu rasi ahuun anu Timnat. Nannoshon nocofunufoan aton chashoanfo aton rani shatushon sahuuti huanifo. A fu rafua Hira a fu cani. Nan Hira Adulamitafo aton caifo ini. 
GEN.38.13	Ascano Tamar tapini ahuun fafahuanun pushu rasi Timnat ano caa ahuun chashoanfoan rani shatushon 
GEN.38.14	Nan funuomaton sahuumisi cuscaran pucashon futsa sahuumani. Maracomucain fufopomuni tsoan onanonma. Asca huatan Enaim pushu rasi ahuun caincaiti ano tsaoni. Nan caincaiti fai cai Timnat ari nocotiro ini. Judá yoini cuscan ayamaiton Tamar asca huani. Judá yoini ahuun facu Sela yosiaitian a fu fianantiro. Ascafiacai yosishon finima.
GEN.38.15	Judá finonfainquin oinni fufopomui futsua. Ascaiton shinanni, —Na ainfo furomacoinran, —ishon. Fufopomucuncai onannima fafahuanfiacun. 
GEN.38.16	Ascano fafahuanfiacun fai cusumunri aqui cani yocaicain,
GEN.38.16	—¿Un mi fu itiromun? —ishon yocaiton.
GEN.38.16	—Ai. ¿U fu oshashon mian ahua inantiromun? —huani.
GEN.38.17	—Uhuun chashoan futsan un mia inantiroran, —ishon yoiaiton.
GEN.38.17	—Shara. Minmain icoincai ua ahuara inanyoquin tauhuahuun, —huani. 
GEN.38.18	—¿Ahuamun min fipaicain un mia inanyonon? —huaiton.
GEN.38.18	—Min sello yafi ahuun rusfi non min poquitiri mian inanyotiroran, —ishon yoiaiton.
GEN.38.18	Nansca huano afu yamu oshani. Asca huaquin facu nanumani. 
GEN.38.19	Asca huafaini Judá caino Tamar ahuun fufopomua pucani funuomaton ahuun sahuuti afanan sahuuni.
GEN.38.20	Chipo Judá chashoan cahua shara a fu rafua Adulamita Tamar foshoni ahuun sello yafi rusfi non poquiti inanyoa cuscan nasonon. Judá a fu rafuatocaiyainfo fuchinima. 
GEN.38.21	Ascano nan Adulamita nanno icafo yocani isca huaquin, —¿Ranimun a ainfo furomacoin Enaim ano icaquin. Nanno fai cusumun tsaomisi? —ishon yocaiton.
GEN.38.21	—Nunocai tsoa furomacoinmafinquin, —huanifo.
GEN.38.22	Ascano Judá icano nasoni. Ascashon yoini,
GEN.38.22	—Uncai nan ainfo furomacoin un fuchiama. Nanno icafoan ua yoiafo, “Nunocaiyainfo furoma yamairan,” ishon ua yoiaforan, —huaiton.
GEN.38.23	—Ascacun uhuun ahuarafoya nitunonhuun. Non funairiaino nocoqui cashupaitirofoquin. Man non chashoan cahua shara fomafiacai non fuchiama. Noncai afanan ahuusca huatiromaran, —ishon yoini.
GEN.38.24	Ascano oshu rafunon fusti finoanno futsan Judáqui chanini,
GEN.38.24	—Min fafahuan Tamar natian man facu nanua. Furomacoinshon facu nanuriscaran, —ishon yoiaifoan.
GEN.38.24	—Achitan coacufoancahuun, —ishon Judá oi ashcafinin yoini.
GEN.38.25	Achiaifoanno —Uhuun fafahuan tsain fomacufoancahuun. Nan sello non rusfi non poquiti ato ifo nan ua facu nanumana. ¿Nafo minamun? —ishon yoitacahuun. 
GEN.38.26	Judá man tapia ini nanfo ahuunacoincun. Ascashon yoini isca huaquin, —Aacai ua cuscarama. Aafin shara finacoianquin. Mun yoiyoni uhuun facu Sela yosiaitian a fu fiananfiatiro yosifiacucain un inannimaran, —ishon yoini. —Afanancai un a fu fistanainmaran, —ishon yoini.
GEN.38.27	Tamar facu cainyaitian rafanacani. 
GEN.38.28	Nan cain tauai ahuun mucu cain taucurani. Ascashon yomun oshininpanton munushuni. Ascashon yoini, —Naafin cain tau aquin, —ainfoan Tamar fu ica yoini. 
GEN.38.29	Caiantaima musufimupacucahuani. Ascatanaino futsan cain tauni. —Min cainriscaran, —ishon na ainfo yoini. Ascacun anuni Fares. 
GEN.38.30	Ascatapaiyaino futsari cainni. Naan yomun oshininpanton munushumua. Ascacun anuni Zera.
GEN.39.1	Afanan non Joséhuunoa yoinon. José Ismaelitafoan Egipto ari iyoafono Egipcio ahuun anu Potifar fini ahuun oinmati inon. Ismaelitafo ato fianni. Potifar ahuun ranushumuafo nan niaifo Faraón cushua ini. 
GEN.39.2	Nocon Ifo Diosin ahuun Yoshin Shara José fu rafuni. Ascano José nan Egipcio Potifar yonomasharani. Ascashon ahuun pushu muranri imani. 
GEN.39.3	Nocon Ifo Diosin José fu rafucun Potifar oinni. Ascaiton José acai cuscan oian nantifi sharacoin ini. 
GEN.39.4	Ascacun fasi aqui unimacoinni. Nanscaiton niaifo huani. Nanton Potifar ahuun pushu anoa ahuun ahuarafo yonoa ini. 
GEN.39.5	Potifar José niaifo huatian nocon Ifo Diosin Potifar ahuun pushu ano shara huani. Ahuun pushu muran yafi ahuun mauri nanfoya Joséhuunshon nantifi shara huani. 
GEN.39.6	Ascashon Potifar José yoini, —Nantifi uhuunafo cushusharahuu. Uhuun oinmati futsafoan min aton niaiforan, —ishon yoini. Potifarcai ahua shinannima nantifimain José cushushocun. Ahuun pushu anoshon pii fustini.
GEN.39.6	José pushcohuai mutsisipa fuso sharayacoin ini. 
GEN.39.7	Nantian Potifar ahuinin oinni José pushco mutsispa fuso sharayacun. Ascacun Potifar ahuinin José cunani,
GEN.39.7	—U fu iquiyohuu, —ishon.
GEN.39.8	Josécai a fu ipainima. Cumaquin isca huani,
GEN.39.8	—Ua nicahuun. Nantifi ahuunafo min funun ua cushumani. Un nuno nantifi cushu anocai nanton ahua shinanma. 
GEN.39.9	Na mato pushu anocai ua tsoan finoanma. Ufin nantifi yonoaquin. Min fununcai ua ahuashta fishcoama. Mia fustifin min funun fiaquin. ¿Ahuuscaquimun un chaca huatioquin Diosi chaca huafain min funuri un chaca huatiroquin? —ishon yoini.
GEN.39.10	Nannori yoifiaiton shafatifi fucash huani ahuuscashoma a fu ipaiquin. Fasi chaima fishtafuranfafainni. A fu ipaicoinquin. Ascafiaitocai José tanannima. 
GEN.39.11	Ascano shafa futsa tsoa yamaino José pushu muran yonoi iquini. 
GEN.39.12	Ascaino Potifar ahuinin aqui ichotan ahuun camisanun achitoshini chotamapaiquin,
GEN.39.12	—Ua chotahuu, —huafiaitocai José apaitama ahuun camisa aqui shorifainicai ichoni. 
GEN.39.13+GEN.39.14	Ichoaino ainfoan ato oi ashcafinin cunacufainni fiisiyanan. Ahuun oinmatifo cunani atoqui chanishquin,
GEN.39.13+GEN.39.14	—Oincapon ahuun camisa ua chotapaiquin uqui shorifaina. Nan Hebreo José nocoqui cashupai. Pushu muran iquishon ua chotapaiyaino un fasi fiisica. 
GEN.39.15	Un fasi fiisicaino ichoqui ahuun camisa potafainaran, —ishon ato yoini.
GEN.39.16	Ascano José ahuun camisa nanno mucuni funun oinyonon. 
GEN.39.17+GEN.39.18+GEN.39.19	Ascano funu nocoaiton yoini,
GEN.39.17+GEN.39.18+GEN.39.19	—Oinpon nan Hebreo José uqui parannaquin ua chotapaiyaino un fasi fiisica ua numanonfo. Ascaino ahuun camisa potafainni pushu murannoashu ichoa. Min oinmatinin ua chaca huaran, —ishon funu yoini.
GEN.39.17+GEN.39.18+GEN.39.19	Nannori yoiaino nicain funu fasi sinacoinni. 
GEN.39.20+GEN.39.21	Ascashon José cunu muran iquimani. Atirifo niaifon Faraón iquimana muran nan muranri José iquimani. Nanno niaifo iquimafiano Diosin ahuun Yoshin Shara José fu rafucoinni. Diosin ahuun noicoinquin cunu murannoa niaifo Joséhuunoa shinansharamani. 
GEN.39.22	Ascashon niaifoan yononi Josémain cunu murannoafo ato cushucun aton niaifo inon. 
GEN.39.23	Atohuunshocai shinanchacanima Josémain nantifi cushucun. José aca cuscan nantifi sharacoin ini Diosinmain amayamaiton.
GEN.40.1	Man ascano Egipcio niaifo ahuun oinmati rafu nan ayati mushoqui tau huamisi yafi ahuun pichashomisi aqui chaca huanifo. 
GEN.40.2	Chaca huaifoan niaifo atoqui sinaquin nan rafu ato cunu muran iquimani. 
GEN.40.3	Nanno ranushumua niaifon ato cushua ini. Nannori José cunu muran ini.
GEN.40.4+GEN.40.5	José niaifoan yonoa cuscan nan rafu cushuni. Oshu ranan finon ano nan rafutan nan yamu fusti namanifo. Aton namapan nan rafu ahuara ato tapimani. Nan rafutan futsanori rafu namanifo. Futsa futsa anori yoifain futsari futsa anori yoini. 
GEN.40.6	Ascano iyoco futsaino José atoqui cashon oian aton fuso shinanchacacoin inifo. 
GEN.40.7	Ascashon ato yocaquin isca huani,
GEN.40.7	—¿Ahuuscai man puusiquimamun? Un mato oian man shinanchacai, —ishon ato yocaiton.
GEN.40.8	—Non nama cuscan noco tsoan tapimatiromun raquirimain non namaqui, —ishon nan rafutan cumanifo.
GEN.40.8	—Diosin fustiton noco tapimatiro man nama cuscan. Man nama cuscan ua yoicahuun, —huaiton. 
GEN.40.9+GEN.40.10	Ascano nan niaifo ayati muushoquin tau huamisiquin José tau huaquin yoini.
GEN.40.9+GEN.40.10	—Aqui tania tushpa rafu non fusti un oian. Nan tushpati samamashta charo huaiton. Ascashu samamashtari fimiya. Nan fimi uva huamisi. 
GEN.40.11	Un oianri niaifo Faraón ahuun cucho un tsoma. Uva musposhon cuchoqui tsinini. Chipo uficoin un Faraón tsomamanaran, —ishon yoiaiton.
GEN.40.12	José cumani,
GEN.40.12	—Min namapan isca huaquin yoia, Aqui tania rafu non fusti yoipai osha rafu non fusti. 
GEN.40.13	Mia Faraón osha rafu non fusti cunu murannoa caimashquin min afanan ahuun oinmati inon. Min afanan ayati muuquin tau huashomisi itiro. Nan ayapaiyaiti min ayamafafainni. 
GEN.40.14	Mia sharahuaiton ua Faraón yoishohuun ua caimanon. Uhuunoa shinanpun. 
GEN.40.15	Hebreofo mai anoshon ua curushcai nuno ihuunifo. Uncai nunoshon ahua chaca huamafinquin ua cunu muran iquimapanan, —ishon yoini.
GEN.40.16	Ascano nan niaifo Faraón pichashomisi nicain José nan oinmati futsa ahuun namapahuunoa yoishara nicain nanrifi ahuun namapan José tapimani.
GEN.40.16	—Un uhuun namapa un namaquin isca hua. Rafu non fusti shihuati misi fospicoian. Matsaomushon Faraón foshoan. 
GEN.40.17	Shihuati rufofo matsaomua muran misi futsa futsatapafo. Uhuun mapo mamaquishon puiyafoan piaforan, —ishon yoiaiton.
GEN.40.18	José cumani,
GEN.40.18	—Nan shihuati rafu non fusti yoipai osha rafu non fusti. 
GEN.40.19	Nanti oshatan Faraón mia cunu murannoa caimashquin mia tushtumashquin. Ascashon mia ihui maratani. Cotocotofoan mia pinon, —ishon yoini.
GEN.40.20	Ascan osha rafu non fusti finontan Faraón ahuun cainni shafa nocoano nantifi ahuun niaifo patasharinoafo ichanan huani a fu fusinonfo. Pifain ayanifo. Nantianri ahuun ayati mushoquin tau huamisi non nan pichashomisi cunu muran caimani ato fu inon. 
GEN.40.21	Faraón ayati muuquin tau huashomisi afanan yonomani ayapaiyaitian ayamafafainni ayopaoni cuscan. 
GEN.40.22	Nan pichamisi ahuun namapan José yoia cuscan tushtumani. 
GEN.40.23	Ascafiacai nan niaifo ayati mushoqui tau huashomisiton afanan Joséhuunoa shinannima niaifo Faraoncai yoishonima.
GEN.41.1	Nan ayati fushomisi cunu murannoa cainmanaitian fari rafu finoanno Faraón namani. Ahuun namapan oian Nilo unu cusumun nia ini. 
GEN.41.2	Nishon oian siete moi shoacoianfo unu murannoashu cainnifoannifo. Cainifoacatan cusumunnoa nushachi muranshon fasi pinifo. 
GEN.41.3	Ascano chipo afanan sieterifi cainifoannifo iramannacoinfo. 
GEN.41.4	Naan iramanafoan a shoafo a fu moifo pinifo.
GEN.41.4	Namaqui asca huai moinacahuani. 
GEN.41.5	Afanan oshacaishon nama futsanquin. Oian nushachi ahuun tasho fustifiashu ahuun poyanmishtihuun siete fimi shara fospicoian. 
GEN.41.6	Nushachi futsari oian ahuun tashori fustifiashu ahuun poyanmishtihuun siete fimifiacun man fari tsasihua fuunri shana huaquin tsasi huani. 
GEN.41.7	Nan sietefain fimi tsasia futsa ahuun fimi fospicoian pinifo.
GEN.41.7	Ascaino Faraón moinacahuani. 
GEN.41.8	Iyoconaino moishon fasi shinanpaiqui futsani. Ato yoimani yora yofufo yafi mapo sharayafo aqui funonfo. Nantifi na cuscarafo Egipcio anoafo aqui funifo. Nocoafono ahuun namapanhuunoa ato yoini. Ahuun namapan yoiai cuscacai tsoashta Faraón tapimatiro inima. 
GEN.41.9	Ascacun nan ayati mushomisiton Faraón yoini isca huaquin,
GEN.41.9	—Niaifon, natian mun shinan un fasi chaca hua. 
GEN.41.10	Ifon, min pichamisi yafi uquiri sinaquin min noco cunu muran iquimana ranushumua aton niaifoan noco cushunon. 
GEN.41.11	Yamu futsa pichamisi futan non namani. Nan non namaiti futsa cuscara rafu non namani. Nan nocon namapan noco ahuara tapimapai. 
GEN.41.12	No fu cunu muran iquia pushco Hebreo. Ranushumua niaifo ahuun yonomati. Nocon namapanhuunoa non yoia. Non namaquin rafu hua cuscan noco tapimana. 
GEN.41.13	Inonpacoai cuscan noco yoiyoni cuscan nanscacoin man ai. Un uhuun yono ano nasoni. Futsan man tushtunifo, —ishon ayati mushomisiton niaifo Faraón yoini.
GEN.41.14	Ascacun samamashta Faraón José cunu murannoa cainmani. José cushni ini ahuun camisa fiananan huafainicai niaifo ano cani. 
GEN.41.15	Faraón José yoini,
GEN.41.15	—Un nama cuscacai tsoashtan ua yoitiroma. Mun nican min futsa ahuun nama nicaquin min tapimatiroran, —ishon yoiaiton.
GEN.41.16	—Uncai mia yoitiroma. Ascafia Ifo Diosin ua tapimatiro mia tapimanon, —huaiton.
GEN.41.17	—Uhuun namapan un unu Nilo cusumun nia. 
GEN.41.18	Samamashta moi shoafoan mapuinifoannafo. Maputan nushachi muranshon fasi piafo. 
GEN.41.19	Ascano chipo sieteri iramannacoinfo cainifoannafo. Fasi chacashunifo. Nuno nocon mai Egipcio ano un ascara chacacoinfo un oinyomisima. 
GEN.41.20	Ascan nan moi shoa sharafo fuitauafo. Ascaino a iramannafoan nan shoa sharafo piafo. 
GEN.41.21	A fu moifo pifiashucai shoafo icama. Afi nanscaran iramanna chacacoin icafo.
GEN.41.21	Nanscara namai un moinacahuana. 
GEN.41.22	Afanan oshacaishon nama futsaquin un oian nushachi ahuun tasho fustifiashu ahuun fimi siete shara fospicoian. 
GEN.41.23	Afanan nushachi futsan oian ahuun tashori fustifiashu ahuun fimi siete man fari tsasihua fuunri fasi shana huaino. 
GEN.41.24	Nan siete fimi tsasi hua futsa ahuun fimi shara fospicoian piafo. Un mia yoia cuscan nannori uhuun yofufo un yoifiacai ua tsoan uhuun namapanhuunoa tapimatiro icama, —ishon Faraón José yoini.
GEN.41.25	Nannori nicatan Josén Faraón yoini,
GEN.41.25	—Niaifon, nan min nama rafu cuscan Diosin mia yosipai nanscacoin huaquin mia tapimai. Chipo Diosin ashquiai cuscan mia tapimayoi. 
GEN.41.26	Nan siete moi shara min namapan min oian naanfin siete fari mia yoiaquin. Nanscararifi nan nushachi ahuun tasho fusti siete fimi shara siete fari mia yoiaquin. 
GEN.41.27	Ascano nan siete moi iramannashta chaca shuni nanforifi siete fari mia yoiaquin. Nanscarifi ai nan siete fimi tsasia chaca siete fari mia yoia. Nan siete fari yorafo tushuoma iishquin. 
GEN.41.28	Niaifon, un mia yoia cuscan Diosin acai cuscan mia tapimayoi. 
GEN.41.29	Nuno min mai Egipcio ano siete fari nantifi mato yonofo foai sharashquin. Ascano tushu ichapacoin iishquin. 
GEN.41.30	Ascatan nan siete fari finoainno siete fari finontari yono foai sharashquinma. Ascano nantia tushuomacoin man iishquin. Man nantifi mai ano tushuoma iishquin. Man pisharapaoni cuscacai man afanan shinanshquima. Man fasi fonicoinshquin. 
GEN.41.31	Manfin siete fari pisharashquin. Ascafia chipo tushuomacoinshon afanan man piisharapaoni cuscan man tsoacai afanan shinanshquima. Nantifi mato yono tsasicain foaisharashquima. 
GEN.41.32	Nanscarafin min namaquin rafu huaquin Diosin samamashta ashquiai cuscan min tapinon.
GEN.41.33	Uhuun niaifon, min nocofunu maposharaya tapisharamisi min funatiro min mai Egipcio anoafo ato iquinon yonofo mucusharanonfo. Min ascahuaino shara itiro. 
GEN.41.34+GEN.41.35	Niaifo patasharinoafori min catontiro yono ichapayashon tushuaiton mucunon. Ascahuashon chipo tushuomatian nan tushu mucuafo pitirofo. Nan tushu mucushon pushu rasifoti uhuapafo muran mucutiro foniaifotian pishcaquin. Min ato yonoa cuscan niaifo patasharinoafo nannori ato yonotiro. 
GEN.41.36	Man asca huaino nan siete fari yonofo foaima sharatian nan tushu mucuafo yora inantiro min caifo Egipciofocai fonin nashquicanimaran, —ishon José niaifo Faraón yoini.
GEN.41.37	Nicacatan niaifo Faraón yafi niaifo patasharinoafori yoinifo, —¡Aicho! José yoia cuscan shararan, —huanifo. 
GEN.41.38	Ascatan Faraón ahuun niaifo patasharinoafo yoiquin isca huani,
GEN.41.38	—Tsoa futsacai José cuscarama. Ahuun mapo fasi sharacoin. Diospan Yoshin Shara ahuun nomuran shinanmashara. Ascan un José catoin niaifo uhuapa inon nocon caifo iquinon, —ishon ato yoini.
GEN.41.39	Asca huatan Faraón José yoini isca huaquin,
GEN.41.39	—José, nantifi mian yoia cusca shara Diosin mia tapimana. Tsoa futsacai mia cuscarama. Min tapia cuscacai tsoa futsan tapiama. 
GEN.41.40	Ascacun un mia catoin min nantifi uhuun caifo Egipciofo ato yonotiro min ato yoiai cuscan anonfo. Uhuun pushu anori min uhuun yonomatifo aton niaifo inon. Urus fusti mia finoinran, —ishon Faraón José yoini. 
GEN.41.41	Ascano Faraón afanan José yoini, —Natian un mia yonoa min nantifi uhuun caifofo maifoti anoafo min ato niaifocoin inon, —ishon yoini.
GEN.41.42	Asca huatan Faraón ahuun anio nan ahuun anu nutanni ahuun mutotihuunoa tsucashon José nutamani. Sahuuti fasi sharafori sahuumani. Nan pano ahuun anu lino. Tuhuuti orori sahuumani. 
GEN.41.43	Nanscara sahuuashu niaifoan ahuun caballo taramutiya muran José iquimani cahuancacaino nan rucu fuitauafoan oi ashcafinin cunani, —Shucufoancahuun niaifoan mato finonsharafoanon, —ishon yoinifo. Faraón yononi arus fusti José finoan ahuun caifoan tapinonfo. José nantifi Egipciofo aton niaifocoin ini.
GEN.41.44	Ascano Faraón José yoini isca huaquin,
GEN.41.44	—Unfin Faraonquin. Tsoa futsacai ua finoanma. Ascafia min uhuun yorafo aton niaifocoin. Min ato yonoyamainocai tsoa ahuusca huatiromaran, —ishon Faraón José yoini.
GEN.41.45	Ascashon Faraón José anu futsa tuqui huani. Zafnat-panea ahuun anu futsa tuqui huani. Ascan nocofunu ahuun anu Potifera pushu rasi ahuun anu On ano iyopaoni. Nan afin ahuun yorafo ato cufinshomisi ipaoni. Faraón yononi Potifera ahuun facu shomaya ahuun anu Asenat José inannon a fu fiananon. Ascano José Egipcio maifoti ano cahuancacaini. 
GEN.41.46	José tau huaquin nan Egipciofoan aton niaifo Faraón ahuun niaifo patashari iyoaitian ahuun fari treintaya ini.
GEN.41.46	Faraón anoashu cai José nantifi Egipcio mai ano cahuancacaini. 
GEN.41.47	Ascatan Egipcio mai anoa siete fari yonofo foai sharacoinpaoni. Aton tushu ichapacoin ini. Ascatari ichapacoin tushuni. 
GEN.41.48	Tushuano Josén pushurasiti anoafo ato yononi aton tushu pushu uhuapa muran mucunonfo. Nantifi mau anoa aton yono foaisharapaoni. Pushu rasi pasoatori ichapacoin tushu mucunifo. 
GEN.41.49	José yoia cuscan fasi ushu ichaparasi mucunifo. Mai furo non tanan huatiroma cuscan nan fasi ushu tsoan afanan tanan huatiroma ini. Ascaiton oinquin José ahuun papel muran afanan cununima. Ahuutimain fasi ushuquin afanan tanannima.
GEN.41.50	Nan yorafo tushuoma icataifoma José ahuin Asenat furonanfacu rafu cainni. Nan Asenat Potifera facu. Potifera icano pushu rasi ahuun anu On. 
GEN.41.51	Ascano ahuun facu cain taua José yoini isca huaquin, —Diosin yonoa un omitsisca cuscan un uhuun yorafohuunoa ointiaquimanon. Ascacun uhuun facun anu Manasés itiroran, —ishon yoini. 
GEN.41.52	Ascano chipocun cainyaitian José yoini isca huaquin, —Un nuno Egipcio ano omitsiscafiaiton Diosin ua facufo inan. Ascan uhuun facu chipocuton anu Efraín itiroran, —ishon yoini.
GEN.41.53	Nan siete fari finontan afanan aton mau foai sharacointamarocon aton yonofo cuyopacuni. 
GEN.41.54	Ascatan José ato yoini cuscan chipo siete fari ahuara foai sharanima. Yonofo yamacoin ini. Mani futsafori tushuomacoinfo ini. Ascafia Egipcio mai ano José ato yononi cuscan ato yono pushu muran mucunifo. Ascashucai Egipcio maifoti ano tsoashta foninima. Nantifi tushuyafo ini. 
GEN.41.55	Nantian Egipcio aton mau ano yonofo foaisharanimano aton niaifo Faraón ano fonifo nan tushu yocain focani. Ascacun Faraón ato yoini isca huaquin, —José ano fotacahuun mato yoiai cuscan acahuun, —ishon Faraón ato José ano nichini.
GEN.41.56	Ascano nan maifoti yonoyamaiton José ato yononi pushu murannoa tushufo mucuafo fupunonfo ato tushu inanmitsashon ahuun rafanan pui finonfo. Egipcio mai anocai yonofo foainima. Nantian tushu yopacoinnifo. 
GEN.41.57	Maifoti anoafo Egipcio mai ano fonifo Joséhuunshon tushu fii focani. Nantifi manifoti anoafo tushuyamaino fasi fonicoinnifo.
GEN.42.1	Nan fonitian Egipcio ano tushu ichapa Jacob nicani. Ascatan Jacob ahuun facufo yoini isca huaquin, —¿Ahuuscai man nunoashu mafi ranan oinonain man nituamun? 
GEN.42.2	Un nica Egipcio ano tushu ichapa. Ascacun nanri fotacahuun Egipcio mai ano noco tushu fishotacahuun. Man cayamaino non foni natiroquin, —ishon Jacob ahuun facufo yoini.
GEN.42.3	Nannori nicacatan José ahuun ochifo mucu rafuti Egipcio mai ano fonifo tushu fii focani. 
GEN.42.4	Foaifoanno cai Jacob ahuun facu chipocu atoya nichinima. Nan Benjamín José ahuun ushto. A fu nanua ini. Nantian Jacob ahuun nomuran shinanni isca huaquin, —Uhuun facu Benjamín iyoafofoya un nichian ahuara chaca finontiroran, —ishon shinanni. 
GEN.42.5	Nan aton mai Canaán ano tushuomacoin inifo. Ascan Jacob ahuun anu futsa Israel ahuun facufoya futsaforifi fonifo tushu fii focani.
GEN.42.6	Nan Egipcio maifoti ano José aton niaifo ini. Nantofin manifoti yorafo tushufo inanpaoniquin. Ascano José ahuun ochifo aqui nococatan fuoshonpacufoannifo. 
GEN.42.7	Ascaifoan José ato onanni. Onanfiashu ato onanma shinantsa ani. Ascashon ato tsain curushpan yocani,
GEN.42.7	—¿Man raquiashu oimun? —ishon ato yocaiton.
GEN.42.7	—Nonfin Canaán anoashu oiquin tushufo fiyoi, —huanifo.
GEN.42.8	José ahuun ochifo onanfiacai ahuun ochifoan José onannifoma. 
GEN.42.9	Nantian atohuunoa namani cuscan José shinanni. Ato yoiquin isca huani, —Mancai tushu fipai fuama. Ascatamarocon noco mai fianpai man fua. Ascashu chipo afanan ahuuscashoma noco mai curushcain fianpai man fuushquin, —ato huani. 
GEN.42.10	—Ma, niaifon. Nonfin min oinmatifo cuscaran oa. Non tushu fiyoi oa. 
GEN.42.11	Nocon upa fusti. Nonfin yora sharaquin. Noncai futsana fipai camisima, —huaifoan.
GEN.42.12	—¡Ma! Man tapipai ranimain noco mai tsoan cushuamaquin chipo man futiro nocon mai fipai, —José ato huaiton.
GEN.42.13	—Nonfin min oinmati cuscarafo. Nocon upa fusti. Non a fu Canaán mai ano ica. Nocon ushto upa fu pushu ano nitua. Futsa man naniran, —ishon yoiaifoan.
GEN.42.14	Nannori yoiaifoan José ato cumani, —¡Ma! Un mato yoia cuscan manfin noco mai fianpai man fua. 
GEN.42.15	Un mato onan. Icon niaifo Faraón nia cuscan, nanscarifiai icon mato ushto nuno oyamaino manricai nunoashu canacama. 
GEN.42.16	Manfin ratora fusti catontiro mato mai anoa ushto ihuicai. Ascano nan man nituafo man cunu muran iyotiro mato ushto oai chain. Ascano un tapitiro man ua yoia cusca icon iyamarai iconmaquin. Nocon niaifo Faraón icon nia cuscan, urifi icon un mato yoiran, —ishon José ato yoini.
GEN.42.17	Ascashon rafu non fusti oshatan ato cunu muran iquimani. 
GEN.42.18	Osha rafu non fusti finontan ato caimani. Ascashon ato yoiquin isca huani,
GEN.42.18	—Un mato yoiai cuscan man ai man nitiro. Urifi un Diosiqui musui. 
GEN.42.19	Iconmainquin manmain yora sharaquin, fusti nuno cunu muran nituyotiro. Ascano atirifi mato mai ari fotirofo tushu mato yorafo foshoi focani. 
GEN.42.20	Ascan nan man uqui nasoaitian maton ushtori ua ihuushocahuun. Nan oinquin un tapitiro man ua yoia cusca iconcoinmainquin. Man ua ushto ihuushoyamashu man nairan, —ishon ato yoini.
GEN.42.20	Nan ato yoia cuscacoin anifo. 
GEN.42.21	Ascatan afi ranan yoinannifo, —Nocon ushto José non chaca huanihuunshon natian Diosin noco onaintimai. Man non ahuun fuso oinni nocomaquinoashu cai omitsiscani. Noco yoini, “Ochin, ua mai futsa ari nichiyamacapun. Ua shinancapun un nanonma,” ishon uaiyanan noco yoini. Ascafia non ahuun ramapainima. Ascan natian ahuunoashu norifi non omitsiscairan, —icashu yoinannifo.
GEN.42.22	Ascaifoan Rubén ato yoini,
GEN.42.22	—Mun mato yoini nocon ushto chaca huayamacahuun. Ascafia man ua nicacasmani. Natian non namani cuscan nocohuun nuucun nocon Diosin nocori onaintimairan, —ishon ato yoini.
GEN.42.23	José ato ahuara yoipaiquin Egipcio tsainman ato yoini. Futsan ato tsain yafi Egipcio tsainri tapishon José ato yoini cuscan ato tapimani. José ato foman. Arifi aton tsain nicafiaiton ahuun ochifoan tapinifoma. 
GEN.42.24	Ascano José atomaquinoashu chaimashta catan oinyamaifoanno uaini. Ascatan afanan ato yoiyoi oni. Ato ointaifin aton yora Simeón munushmani afanan cunu muran iquinon. 
GEN.42.25	Asca huatan José ahuun oinmatifo yononi ahuun ochifoan aton forusafo tushu fospi huashononfo. Nan tushufo puihuushon fini. Ascano oinyamaifoanno afanan ato forusa muran aton pui José ahuun oinmatinin nanushopacuni. Ascan José ahuun yonomati yoini isca huaquin, —Ahuunnoashu foaifo yopai cuscan ato inanhuun, —ishon José ahuun yonomati yononi. Nan yonoai cuscan huashoni. 
GEN.42.26	Ascan ato ina burrofo camaqui ato forusafo tushu nanunifo. Asca huatan nannoashu fonifo.
GEN.42.27	Ascan nan oshaifoanno shon nococashon futsan ahuun forusa fupuni ahuun burro pimashquin. Fupuquin fuchini nan forusa murannoa ahuun pui man nasoan. 
GEN.42.28	—Oincapon. Uhuun pui ua nasoan. Nuno uhuun forusa muranoa un fuchia, —ishon ato yoini.
GEN.42.28	Nicacani mustairinifo fasi ratucoincain yoinannifo, —¡Ohuashta! ¿Diosin noco ahuusca huamun? —icashu yoinannifo.
GEN.42.29	Ascano apa Jacob ahuun pushu ano Canaán ano nococashon nan finoanfo cuscan apaqui chaninifo. Yoiquin isca huanifo,
GEN.42.30	—Upashtan, nan nocofunu Egipciofoan aton niaifo noco tsain curushcain yoia. “Manfin tushuhuunoashu fuama. Nocon mai fipaiquin man oinyoaran,” ishon noco curushcain yoia. 
GEN.42.31	Noco asca huafiaiton man non cuma isca huaquin, “Nonfin nocofunu sharafo. Noncai futsan ahuara fipaimisima. Noncai mato ahuarafo fianpaiquin oinyoama. 
GEN.42.32	Nocon upa fusti. Nonfin ahuun facufo doce. Nocon ushto man nani. Ushto chipocucoin upa fu Canaán anoran,” ishon non niaifo yoia. 
GEN.42.33	Ascaiton noco cumaquin isca hua, “¿Non tapinon man nocofunu iconmisifomun? Mato yora fusti nuno u fu nitunon. Ascan mato yorafo mato mai ano foniaiton man tushu nunoshon ato foshotiro. Ascan nunoashu mato mai ari man catiro. 
GEN.42.34	Nan man nuno nasoaitian mato ushtori ua ihuushocahuun. Man asca huaiton un tapitiro man nocona fipai oama. Ascacun un tapitiro icon man yora shara. Un anori tapiaitian un mato yora afanan matoqui caimashquin man nuno isharatiro man yopai cuscan man fitiro,” —ishon noco yoia.
GEN.42.35	Nannori yoiyanan aton forusafo murannoa ahuarafo napupacunifo. Napupacucaquin oianfo aton forusa muran aton pui futsan afanan ato nanushona. Oincani apa fu fasi ratucoinnifo. 
GEN.42.36	Jacob furufo yoiquin isca huani,
GEN.42.36	—Man uhuun facu rafu umaquinoa iyoa un afanan ato oinonma. Trece faricai un afanan José oianma. Natian Simeón arifi yamai. Ascashori Benjamín umaquinoa man mai futsa ari iyopai. Nan finoanfo cuscan ua fasi omitsiscamamisiforan, —ishon Jacob furufo yoini.
GEN.42.37	Ascaiton Rubén cumani,
GEN.42.37	—Upashtan, uaya ushto Benjamín nichipun unfin cushusharashquin. Ascan un afanan nasoaitian un mia ushto nasoquishotiroqui. Un mia ushto nasoquishoyamaino min uhuun facu rafu rututiroran, —ishon yoini.
GEN.42.38	—¡Ma! Uhuun facucai mato fu caima. Ahuun ochi José man nani. Nan fusti nia. Unfin natian anifocoinquin. Man Benjamín iyoano ahuara chaca finoanno un omitsiscai nai. Matohuun nutiroran, —ishon Jacob ahuun facufo yoini.
GEN.43.1	Aton mai Canaán ano yono foaicamano nantifi nannoashu fonicoinnifo. 
GEN.43.2	Nan tushu Egipcio anoshon funifo man cuyoano apa Jacob ahuun facufo yoini,
GEN.43.2	—Afanan Egipcio mai ano fotacahuun noco tushu fiishcaquin, —ishon yoiaiton.
GEN.43.3	Judá apa cumani, —Upan, nan nocofunu Egipcio niaifoan noco shafacafi yoini isca huaquin, “Maton ushto man uqui ihuushoma afanan man ua ointiroma tushu fiishquin,” ishon noco yoini. 
GEN.43.4	Min nocoya ushto nichiaino non Egipcio ari catiro mia tushu fiishoshquin. 
GEN.43.5	Ascan min nocoya ushto nichiyamacun non ari caima. Un mia yoia cuscan nan nocofunun noco yoini ushto no fu cayamanocai non afanan a non ointiroma, —ishon yoiaiton.
GEN.43.6	—¡Ohuashta! ¿Ahuuscai man ua asca huamun? ¿Ahuuscai man nocofunu yoiamun man ushto futsaya? —Israel huaiton.
GEN.43.7	Ascaiton cumanifo,
GEN.43.7	—Nantofin nocohuunoa yafi noco yorafohuunoa noco yocarianiquin. Isca huaquin, “¿Maton upa niamun? ¿Manmun ochi yafi ushto futsaya?” ishon noco yocani. Ascan nan noco yocai cuscan fusti non cumani. ¿Ahuuscashomun non tapitiroquin niaifoan noco yoiai mato ushto ua ihuushohuun noco huaniran? —ishon apa yoiaifoan.
GEN.43.8	Ascaiton Judá apa yoini isca huaquin, —Upashtan, ushto noco ya nichihuun non tushu fitanon non foni naicai. Uhuun ushto un cushusharashquin. Noco nichiriscapun, upashtan. 
GEN.43.9	Unfin mia icon yoicain un ushto cushusharashquin ahua chaca finononma. Upashta, un ushto afanan mia nasoquishoyamacun uhuun nuushquin. Ascashu min ointaifin fasi shinantiro nan un nai chain. 
GEN.43.10	Non cayamuafin shara icuanaquin. Man oshu ichapa finonfiashucai non camisima. Non cariscayamuafin shara icuanaquin. Man nonfin ari cai rafua icuanaquin tushu fiishquin, —ishon Judá apa yoini.
GEN.43.11	Nannori huaiton nicatan apan Israel ahuun facufo yoini isca huaquin, —Noncai ahuara futsa huatiroma. Noco mau anoa yono fasi shara maton forusafo muran fospi huacahuun nan nocofunu niaifo Egipcio anoa foshotashcaquin cashman inantacahuun. Bálsamo shara fofain fona shara fofain ininti futsa futsatapafo shara fofain fimi sharafori foshotacahuun. 
GEN.43.12	Pui paratamari fotacahuun mato forusa murannoa man fuchini cuscan nasoshcaquin. Ascan tsoanraca tapiama maton forusa muran pui afanan nanushofiaquin. Manraca ointiaquimana. 
GEN.43.13	Maton ushtori nan nocofunu niaifoqui iyotacahuun. 
GEN.43.14	Nocon Upa Diosin ahuamamishti huatiro. Nanton nan nocofunu ahuun ointaifin matohuun ramapaiquin mato yora futsa non mato ushtori afanan matoya nichinon man afanan uqui nasosharanon. Ascafia afanan nan niaifoan uhuun facu umaqui pashcaiton uncai ahuusca huatiromaran, —ishon Jacob ahuun facufo yoini.
GEN.43.15	Ascatan ahuun facufoan ahuarafo cashman foshofain pui paratamacoinri foshonifo. Aton ushto Benjamínri iyonifo. Ascan Egipcio mai ano focani Joséqui noconifo. 
GEN.43.16	Ascano Benjamín arifi ato fu caiton José oinquin ahuun oinmati yononi isca huaquin, —Nan nocofunufo uhuun pushu ano iyotacahuun. Uhuun ina futsa ua rutushohuun un ato pimanon. Fari masafinin racano nanfoan u futan picaniran, —ishon José yoini.
GEN.43.17	Ascan nan José yoia cuscan ahuun pushu muranshon ahuun oinmatinin ato iyoni. 
GEN.43.18	Nan ato iyoaiton oincani fasi ratucoinnifo. Nantian shinannifo isca huaquin, —¡Ohuashta! Niaifoan noco fuparanpai. Nanton tapia pui non inanni afanan nocon forusa murannoa man non fuchia tapishon noco achimashquin ahuun yonomatifo noco imashquinran, —ishon shinannifo.
GEN.43.19	Nannori shinancatan José pushu caincaiti ano noconifo. Ascan José oinmati yoiquin isca huanifo, 
GEN.43.20	—Niaifo, noco nicapun. Non nuno oitauni tushu fiiyoi. Nocon pui non inan ahuun rafanan tushu fiishquin. 
GEN.43.21	Ascafia non nasoaino oshaquin man non forusa murannoa pui fuchia. Nan non inanti cuscan nanticoinri nocon forusa muran ratoran futsanraca nanua. Man non nantiri afanan mato fushoa. 
GEN.43.22	Paratama puiri non mato fushoa afanan tushu fiishquin. Ratoran futsan noco pui afanan noco forusafo muran nanuni non tapiamaran, —ishon yoiaifoan.
GEN.43.23	Nicatan pushu cushumisiton ato yoini, —Nanscanon. Ratuyamacahuun. Maton Diosifin maton upa ahuun Diosiri yononi mato pui afanan maton forusa muran nanunon. Mun tapia man ua pui inanni tushu fiishquin, —ishon ato yoini. Yoiquin anaititan atoqui Simeón ihuuni.
GEN.43.24	Ascashon pushu cushumisiton ato pushu muran iyoni. Ascatan ato unu fishoni ochoshquin. Aton burrofori pimani. 
GEN.43.25	Ascashon José mananifo pushu muranshon fari masafinin racano a futan piishcaquin. Ascatan José ahuarafo cashman inanshcaquin itishara huanifo.
GEN.43.26	Ascacun José pushu ano nocoaiton nan fushoafo cuscan José inancoinnifo. Inancoincatan fuoshopacufoannifo. 
GEN.43.27	Ascatan José ato yocani isca huaquin, —¿Man sharamun? ¿Maton upa anifoshta man ua ahuunoa ua yoini arifi sharamun? ¿Aafin niamun? —ishon ato yocaiton.
GEN.43.28	Afanan fuopacufoancatan cumanifo,
GEN.43.28	—Nocon upa afin natian nia. Ahuuscaima shararan, —huanifo.
GEN.43.29	Asca huaifoan José oinyacufoanquin nan afu nanua ahuun ushtocoin Benjamín fuchini. Ascatan ato yocani,
GEN.43.29	—¿Nan naamun mato ushto man ahuunoa ua yoini? Pushcoshtan, Diosin mia shara huapainon, —ishon José yoini.
GEN.43.30	Nannori yoiquin José ahuun nomuran fasi shinancoinni ahuun ushto ointan atomaquinoashu cariscani cunu futsa muran caashu uaishquin. 
GEN.43.31	Ascano uaiquin unutan unu fuchocomuni. Ascatan afanan ahuun yorafoqui oni. Ascashon ahuun oinmati yoini, —Ato pimahuun, —huani.
GEN.43.32	José tiri futsa pimafain ahuun yorafori acamaquishon piti futsa ato pimani. Egipciofori tiri futsari ato pimani. Nan Egipciofoan Hebreofo futan pitirofoma ini. —Non nafo futan piashu fasi chaca itiroran, —ishon Egipciofoan nannori shinannifo. 
GEN.43.33	Ascashon José ahuun yorafo pimaquin nan iyoa cain tauni rucu tsaomani. Ascashon iyoa futsari nan iyoa cachori cainni futsa acachori acamaquishon piti ano tsaomani. Ato tsaomaquin nansca huapacuni. Ahuun unutaqui nan chipocucoin tsaomani. Ato nansca huapacuaino fasi mustairitan oinonancufainifo aton nomuran shinanquin isca huanifo, —¿Ahuuscashomun nocon fari tapiaquin? —ishon shinannifo. 
GEN.43.34	Ascano José acamaquishon piti futsa anoshon ahuun yorafo pimani. Ato inan cuscan huatama paratamacoin ahuun ushto Benjamín pimani. José ahuun yorafo futan pifain ayafain yoinonansharatan unimanifo.
GEN.44.1	Ascatan José ahuun pushu cushumisi yononi isca huaquin, —Nan nocofunufo aton forusa muran tushu ichapa fospicoin huashohuun. Aton pui rama noco inanfo aton forusa muran nanushohuun. 
GEN.44.2	Ascatan nan aton chipocu Benjamín uhuun cucho sharashta nan faca facaitsa ahuun forusa muran nanushohuun, —ishon yoini. Ascashon nan José yonoai cuscan pushu cushumisiton huashoni.
GEN.44.3	Ascano iyoconaino fari oaino José ahuun yorafo aton ina burrofoya ato nichini. 
GEN.44.4	Ascan pushu rasi anoashu chaimashta foaifono José ahuun pushu cushumisi afanan yononi isca huaquin,
GEN.44.4	—Nan nocofunufo foaifoqui nocoriscatacahuun. Atoqui nocoshon ato yoihuun isca huaqui, “¿Uhuun niaifoan mato shara huafiacun ahuuscai man chaca huamun? 
GEN.44.5	¿Ahuuscai man ahuun cucho sharashta faca facaitsa man onuamun? Nanhuun niaifoan ayafain nanhuunshonri tapitiro ahuara ahuuscarai cuscan. Man fasi chaca huaran,” ishon ato yoitahuun, —José yoini.
GEN.44.6	Nicatan José ahuun pushu cushumisi atoqui nocoshon José yonoa cuscan nannoricoin ato yoini. 
GEN.44.7	Ascashon cumanifo,
GEN.44.7	—¿Niaifon, ahuuscai min noco anori yoimun? Noncai yomutsofoma. Noncai ahuara onumisima. 
GEN.44.8	¿Min shinainmamun nocon mai Canaán anoshon maton pui non fuchia nocon forusafo murannoa non mato nasoa? ¿Ascan ahuuscaquimun min niaifoan pushu murannoa ahuun cucho non onutiroquin? 
GEN.44.9	Nan ratoran futsan ahuun forusa murannoa cucho fuchishon nan min rututiro. Nonfofin min niaifoan ahuun yonomatifo ipanacaquin, —ishon yoiaiton.
GEN.44.10	—Shara. Man yoia cuscan inon. Tsoan a cucho ahuun forusa murannoaton ayafin nanfin uhuun yonomati iishquiquin. Ascan manfin futsafoari fotiroquin, —ishon ato yoini.
GEN.44.11	Yoicatan aton burrofo camaquinoashu fotopacufoancatan aton forusafo fupushonifo. 
GEN.44.12	Ascashon José ahuun pushu cushumisiton aton forusa muran funapacuni. Tau huaquin iyoaton ahuun forusa muran funafain futsafonari oinpacuni. Ahuun unutaqui nan chipocun Benjamín ahuun forusa muran funaquin fuchini. 
GEN.44.13	Fuchiaiton oincaquin aton sahuuti fashnu fashnu anifo. Asca huacatan aton nomuran omitsiscacoinnifo. Aton burrofoan catu camaqui aton forusafo huanifo. Ascashu pushu rasi ano nasonifo.
GEN.44.14	Judá ahuun yorafoya nocoano José ahuun pushu muran ini. Nantifishon José fuoshopacufoannifo. 
GEN.44.15	Ascano José ato yoini,
GEN.44.15	—¿Man ahua huamun? ¿Man tapiamamun ua cuscaran nocofunun yora ahuara huaiton un ahuarahuunshon un samamashta tapitiro ahuara icai cuscan? —ishon José ato yoini.
GEN.44.16	Judápan cumani,
GEN.44.16	—¿Niaifo, non raquiri mia yoitiromun min noco icoinra huanon? Non chaca huani cuscahuunshon Diosin natian noco onaintimai. Min cucho ushto forusa murannoa fuchia. Ascan natian noco ushto fu non min yonomati iishquin. Min nocon ifo iishquiran, —huaiton.
GEN.44.17	Nannori huaiton José cumani isca huaquin, —Ma. Uncai ascapacunacama. Uhuun cucho ahuun forusa murannoa fuchia naan fusti uhuun yonomati iishquin. Ascan manfin natian mato upaqui man nasosharaicain, —ishon yoiaiton.
GEN.44.18	Nicatan Judá aqui chaimashta cashon yoini, —Niaifon, ua nicapun. Min Faraón niaifo cuscararifiashu un mia yoiai cuscan uqui sinayamapun. 
GEN.44.19	Niaifo, min noco yoca man upayacai man yora futsayarimun, ishon min noco yoca. 
GEN.44.20	Non mia yoia nocon upa anifoshta. Upa anifoaitian ahuun facu furonanfacu futsa cainni. Nan nocon ushton ahuun ochi nan a fu nanua man nani. Ahuun ahuan facu fusti tushua. Upa fasi ahuun noicoin.
GEN.44.21	Nanscacun non mia yoiaiton min noco yoini isca huaquin, “Maton ushto ua ihuushocahuun un oinon,” ishon min noco yoini. 
GEN.44.22	Niaifon, min noco nannori huaiton non mia yoini. “Nocon ushto apamaqui itiroma. Apamaqui caano apa natiroran,” ishon non mia yoini. 
GEN.44.23	Nonfin min yonomatifo anori yoifiani min noco cumani isca huaquin, “Man ushto ua ihuushoyamaino man ua afanan oinnacamaran,” ishon min noco yoini. 
GEN.44.24	Min anori noco yoiano non upa ari nasoni min noco yoia cuscan upa tapimai cai.
GEN.44.25	Ascashon chipo upa noco yoia, “Afanan Egipcio mai ari fotacahuun noco tushu fiishoshquin,” ishon yoiaiton. 
GEN.44.26	Ascaiton non cumani, “Upashtan, non ari catiroma. Nocon ushto no fu cayamainocai non ari caima. ‘Man mato ushto ua ihuushoyamashocai man afanan ua ointiromaran,’ ishon noco yoini.”
GEN.44.27	Nannori nicatan nocon upa noco yoini isca huaquin, “Man man tapia uhuun ahuin futsan facu rafu cainni. 
GEN.44.28	Fusti man nani. Man ua yoini ‘Masharonun min facu piaran,’ man ua huani. Afanan uhuun facu un oinmisima. 
GEN.44.29	Uhuun facu chipocuri man umaqui iyoa arifi nanocai un tunutiroma. Un shinain natiroran,” ishon noco yoia. 
GEN.44.30	Ascan nocon upaqui nocon ushto maisi non nasoaino nocon upa ushtohuun noi fasi omitsiscatiro. 
GEN.44.31	Nocon upa omitsiscai nai nonfin min oinmatifohuunnoashu nocohuun nuushquin. 
GEN.44.32	Unfin min yonomati un uhuun upa yoini un ushto cushusharashon nasoquisharaicai, ishon un isca huaquin yoini, “Upashta, un ushtoafanan mia nasoquishoyamacun uhuun nuushquin. Ascashu min ointaifin un nai chain omitsiscairan,” ishon un upa yoini.
GEN.44.33	Ascan, niaifo, nocohuun ramapaipun uhuun ushto nituhuatamarocon uarocon nituhuapun un min yonomati ipanon. Uhuun ushto ahuun ochifoya apa ari nichipun. 
GEN.44.34	¿Ahuuscai un ushtomaisi upaqui nasotiromun? Uhuun ramapaihuun. Un ushto maisi upa ano nocoaino ahuuscamain aicai un ointiro upa fasi omitsisicairan, —ishon Judápan José yoini.
GEN.45.1	Nan nicatan José afanan ahuun oinmatifo aton ointaifin tunutiroma muuquin ato nichini. —Nantifi umaquinoashu chifi fotacahuun, —ishon José Egipciofo oiashcafini yoini. Ascashon ahuun yorafosi ato onanmani. 
GEN.45.2	Ato onanmatan fasi uaini. Uaicaiton Egipciofoan nicanifo. Ascano niaifo Faraón pushu murannoafoanri nicacani aqui chaninifo.
GEN.45.3	Ascatan José ahuun yorafo yoini isca huaquin,
GEN.45.3	—Unfin Joséquin. ¿Uhuun upa afin niamun? —ishon ato yocaino ahuun yorafo nicain fasi ratucoincani tsoa puusinima.
GEN.45.4	Asca José ato yoini,
GEN.45.4	—Ua chaima fucahuun, —ato huani. Ato asca huaino a chaima fonifo. Ascano ato yoini,
GEN.45.4	—Unfin mato ushto Joséquin. Man ua Egipcio fainoashu man ua inanmitsani. Nannoshon ua nuno ihuunifo. 
GEN.45.5	Man ua asca huafianishaquin ratuquima mafo ranan shinanonainchaca huatananyamacahuun. Man ua chaca huanihuunshon nuno ua rucu Diosin nichini un yorafo numanon. 
GEN.45.6	Fari rafu finontan yono yamai. Mucu fustiti farin cai ato yono fanafiashon tsoan aton mau anoa ahua chituyonima. 
GEN.45.7	Ascano Diosin matomaquinoa ua rucu nichini un mato numasharanon man foni nayamacain maton funafo caisharanonfo.
GEN.45.8	Ascano man tapitiro man ua nuno nichiyamafia Diosin ua nuno rucu nichini. Ua yonoa un niaifocoinshon Faraón ahuun tapimamisi un inon. Faraón ua catonni nantifi ahuun yorafoan aton niaifo un inon. 
GEN.45.9	Natian nocon upan mai ari foriscatacahuun isca huaquin ua upa yoishocahuun, “Min facu José mia yoimana isca huaquin, ‘Diosin yononi cusca nantifi Egipciofoan un aton niaifocoin un inon. Ascan uqui oriscahuun un mia cushunon. 
GEN.45.10	Min non min facufo non min funafori man u fu chaimashta itiro. Nan man icai ano mai ahuun anu Gosen. Min inafo non nantifi min aya cuscan min nuno futiro. 
GEN.45.11	Mucu fustiti farin yono yamai. Ascafia un Gosén anoshon un mato cushusharai man ahua yopanonma. Man oyamashu nantifi man fasi foni omitsiscairan,’ ” ishon ua upa yoishotacahuun. 
GEN.45.12	Uhuun ushto Benjamín futan marifi man man oian uficoin un mato yoia. 
GEN.45.13	Egipciofoan ua niaifo hua cuscan uhuunoa yoisharamisifo upa yoifain nantifi man nuno oian cuscan upa tapimatacahuun. Yoitan upa nuno ua ihuushoriscacahuun, —ishon José ahuun yorafo yoini.
GEN.45.14	Nannori ato yoitan ahuun ushto Benjamín icoancufoan uaini. Benjamín arifi ahuun ochi icoanshu uaini. 
GEN.45.15	José nantifi ahuun yorafo icoancufoan uaiquipacuni. Ascatan ahuun yorafoya tsain shara yoinonannifo.
GEN.45.16	Ascan José ahuun pushu ano ahuun yorafo nocoafono futsafo niaifo Faraonqui chaninifo. Nicacanashu Faraón yafi niaifo patasharinoafori unimanifo. 
GEN.45.17+GEN.45.18	Ascashon Faraón José yoini isca huaquin, —Min yorafo yoihuu min upa ahuun mai anoa ihuitanonfo ahuun yorafoya nuno funonfo. Aton inafo camaqui un ato ahuarafo inain cusca ichapa fotanonfo. Afanan nuno nasoaifoan un ato mai fasi shara un inanshquin. Rato mai futsacai Egipcio nunoa mai shara cuscarama. 
GEN.45.19	Ascatan nunoa caballo taramutiyafo ato foshotacahuun aton facufo non aton ahuinfo non aton apanya ahuun mai anoashu nuno funonfo. 
GEN.45.20	Ahuarafo man aya cuscan shinanyamacahuun. Nunoa ahuara fasi shara finacaya matona iishquin. Min yorafo ua yoishohuun, —ishon niaifo Faraón José yoini.
GEN.45.21	Faraón yoia cuscan Jacob ahuun facufo nanscacoinnifo. Faraón José yonoa cuscan ahuun yorafo caballo taramutiyafo inanfain tushuri ato inanni. 
GEN.45.22	Ahuun ochifo sahuutifori ato inanni. José ahuun ushto Benjamín nan ato inan cuscan finonmacaifain paratamacoin inanni. Tres cientos torofo chicoin inanfain sahuutifo mucu fustiti inanni. 
GEN.45.23	Ascashon apari ahuarafo fomani. Mucu rafuti burro camaqui ahuarafo sharashta ato fomafain mucu rafuti burro ainfo camaqui misi yafi tushu futsa futsatapafo fomani Egipcio mai ano apa nasoaitian pisharanonfo. 
GEN.45.24	Ascatan José ahuun yorafo nichiquin ato yoini isca huaquin,
GEN.45.24	—Uhuun ochifoan, upa ari man caitian fochishmanantananyamacahuun, —ishon José ato yoini. 
GEN.45.25	Ascatan Egipcio anoashu fonifo apa Jacob icano Canaán mai ano noconifo. 
GEN.45.26	Nococatan apa yoinifo, —Upan, min facu Joséfin niaquin. Natian nanfin Egipciofo anoafoan aton niaifocoinquin, —ishon yoiaiton nicain Jacob fasi mustairini. Ahuun facufoan yoiai cuscan icoinra huayonima. 
GEN.45.27	Ascafia nantifi José ato yoia cuscan apa tapimafain caballo taramutiyafo furun José nan fuma cuscan oin fasi shinancoin afanan unimani. 
GEN.45.28	Ascashon Jacob yoini isca huaquin, —Natian mun icoinra huai uhuun facu José man nia. Un nataima un oinyoicairan, —ishon yoini.
GEN.46.1	Ascatan Jacob ahuun anu futsan Israel nan ipaoni anoashu nantifi ahuun ahuara ipaonifoya Egipto ari fonifo. Beerseba pushu rasi ano nocoshon Upa Diosi cufini nan yoia cuscan aashquin. 
GEN.46.2	Ascan yamu futsan Upa Diosin Israel oshano ahuun namapan cuscaran ahuun anu futsan cunani isca huaquin, “¡Jacob!” huaiton.
GEN.46.2	—Unquian nuno, —ishon cumani.
GEN.46.3	—Unfin Diosiquin. Un min upan ahuun Diosin. Min natian Egipcio ari catiro. Nanno un mia ashoshqui ai cuscan min funafo ichapa rasi cainnonfo. Min funafo mani futsafoti ichaparasi ishquicani. Ascacun ratuquima min Egipcio ari catiro. 
GEN.46.4	Min caino un mi fu cai. Chipo fari futsan min funafo un afanan nuno ato nasomashquin. Ascan min Egipcio ariashu min naashquin. Min naitian min facu José mi fu iishquinran, —ishon Diosin Jacob yoini.
GEN.46.5	Ascano Jacob Beerseba anoashu cani. Ahuun facufo non aton shotafo non aton ahuinfo caballofo taramutiyafo nan Faraón ato inanni ato Egipcio ano iyonon. 
GEN.46.6	Nan Canaán mai anoa fipaoni cuscan aton inafo yafi nantifi aton ahuarafoya Jacob yafi ahuun facufo non ahuun funafo nannoashu Egipcio ano fonifo. 
GEN.46.7	Nantifi ahuun facu nocofunufo non ahuun shotafo non ahuun facu ainfofo non ahuun chata shomayafori nantifi ahuun funafo a fu Egipcio ano fonifo. 
GEN.46.8	Jacob nan ahuun anu futsa Israel. Ascan ahuun funafoan anunifo Israeliforan huanifo. Nan Israel ahuun facufo non ahuun funafori natia aton anufo mato tapimai. Iyoaton ahuun anu Rubén. 
GEN.46.9	Nan Rubén ahuun furunfo Hanoc non Falú non Hezrón non Carmi.
GEN.46.10	Israel ahuun facu futsa Simeón. Nan Simeón ahuun furunfo Jemuel non Jamín non Ohad non Jaquín non Zohar non Saúl ahuun ahuan fusti Cananea ini.
GEN.46.11	Israel ahuun facu futsa Leví. Nan Leví ahuun furunfo Gerson non Coat non Merari.
GEN.46.12	Israel ahuun facu futsa Judá. Nan Judá ahuun furunfo Er non Onán non Sela non Fares non Zera. (Ahuun furun rafu Er yafi Onán Canaán mai anoashu nanifo.) Fares ahuun furun rafu Hezrón yafi Hamul.
GEN.46.13	Israel ahuun facu futsa Isacar. Nan Isacar ahuun furunfo Tola non Fúa non Job non Simrón.
GEN.46.14	Israel ahuun facu futsa Zabulón. Nan Zabulón ahuun furunfo Sered non Elón non Jahleel. 
GEN.46.15	Nanfo Lea futan Jacob aton facufo. Padán-aram anoashu cainnifo. Aton facu ainfacuri nannoashu cainni. Ahuun anu Dina ini. Nantifi aton facufo nocofunufo non ainfofori treinta tres ini.
GEN.46.16	Jacob ahuun facu futsa Gad. Nan Gad ahuun furunfo Zifión non Hagui non Esbón non Suni non Eri non Arodi non Areli. 
GEN.46.17	Jacob ahuun facu futsa Aser. Nan Aser ahuun furunfo Imna non Isúa non Isúi non Bería. Aton chico ahuun anu Sera. Bería ahuun facu rafu Heber yafi Malquiel. 
GEN.46.18	Nanfo Zilpa futan Jacob aton facufo. Nan Zilpa Jacob raisi Labán ahuun yonomati ini. Labán ahuun yonomati Zilpa ahuun facu Lea inanni. Jacob futan Zilpa ahuun facufo nantifi dieciseis ini.
GEN.46.19	Ascan Jacob ahuun ahuin Raquel ahuun facu rafu. Iyoaton ahuun anu José. Chipocuton ahuun anu Benjamín. 
GEN.46.20	Ascano José ahuun ahuin Asenat ahuun facufo cainni. Aton anu Manasés non Efraín. Nan rafu Egipcio anoashu cainnifo. José ahuin Asenat ahuun apa anu Potifera. Nanton ahuun yorafo pushu rasi On anoafo aton cufinshomisi ipaoni.
GEN.46.21	Ascatan Jacob ahuun facu futsa Benjamín ini. Nan Benjamín ahuun furunfo Bela non Bequer non Asbel non Gera non Naamán non Ehi non Ros non Mupim non Hupim non Ard. 
GEN.46.22	Nanfofin Jacob futan Raquel ahuun funafo catorce ini.
GEN.46.23	Jacob ahuun facu futsan Dan. Nan Dan ahuun furun Husim. 
GEN.46.24	Jacob ahuun facu futsa Neftalí. Nan Neftalí ahuun furunfo Jahzeel non Guni non Jezer non Silem. 
GEN.46.25	Jacob futan Bilha aton facufo. Nan Bilha Labán ahuun yonomati ipaoni. Ascan Labán ahuun yonomati ahuun facu Raquel inanni. Ascano Jacob futan Bilha aton facufo siete ini.
GEN.46.26	Jacob yafi ahuinquin ahuun yorafo Egipto ano fonifo. Nantifi ahuun yorafoya sesenta y seis. Ahuun facufoan aton ahuinfocai tanan huanima. 
GEN.46.27	José ahuun facu rafu Egipto anoashu cainnifo. Ascano sesenta ahuun yorafo Jacob ahuun mai anoashu a fu Egipto ano fonifo.
GEN.46.28	Egipto nocoti chaima Jacob ahuun facu Judá José ano nichini tapimatanon. Tapipaiqui ranimain Gosén maiquin. 
GEN.46.29	Ascano José yononi ahuun caballo taramutiya itishara huashononfo apaqui nocoi canon. Apaqui nocotan icoacufoantan uaiquicai funa ununima. 
GEN.46.30	Ascatan Jacob ahuun facu José yoini isca huaquin, —Man min naa shafain un imisi natian afanan un miqui nocoa. Natian nan un naitian un unimatiroran, —ishon yoini,
GEN.46.31	Nicain José ahuun yorafo non apa non apa fu icafo yoini isca huaquin, —Ascacun natian un niaifo yoitiro, “Uhuun yorafo non uhuun upa non afu iqui fuafo. Canaán anoashu man fuafo. 
GEN.46.32	Nantifi ato inafoya man fuafo. Nanfoan ato yonofin chashoanfo cushufain moifo cushumisifoquin,” ishon un Faraón yoicai. 
GEN.46.33	Ascan Faraón mato yocain mato yono ahuu cuscaramainquin. 
GEN.46.34	Man yoitiro isca huaquin, “Nonfin nocon shunifoan apaoni cusca nocon chashoanfo non cushuaran,” ishon man yoitiro. Man nanscara yoiaiton mato Faraón yoitiro Gosén ano man inon mato inafocai Egipciofoan fuchipaima. Egipciofocai chashoan cushumisifo fu ipaimaran, —ishon José ato yoini.
GEN.47.1	José Faraón yoicai cani man apa nocoano. —Man uhuun upa fu yorafo Canaán anoashu fuafo. Natian nuno Gosén ano nan aya cuscan man fuafo. Aton chashoanfo yafi aton moifo man fuafo, —ishon José Faraón yoini. 
GEN.47.2	José ahuun yora mucu fustiti iyoni Faraón ismai caquin ato onanon. 
GEN.47.3	Ascano Faraón ato yocani, —¿Ahua man yonomisimun? —ishon ato yocaiton. Cumanifo, —Niaifon, nocon shunifo yonopaoni cuscan norifin non chashoan cushumisi. 
GEN.47.4	Nonfin min oinmatifo. Nocon mai Canaán ari non tushuomacoin. Ascan non min mai ano oa nuno iyoshquin. Canaán mai ano fasi yamai nocon inafo pimashquin. Ascan min mai Gosén ano noco imapun non mi fu inon, —ishon yoinifo.
GEN.47.5	Ascaiton Faraón José yoini, —Min upa yafi min yorafo man mi fu ichananfo. 
GEN.47.6	Afin catontirofo ranimain nuno Egipcio mai sharaquin ano iishcaquin. Gosén mai ano itirofo. Nannofin mai sharaquin nanno ipashanonfo. Min yora futsafin tapisharacoinquin ua uhuun moifo cushushotiroquin, —ishon Faraón José yoini.
GEN.47.7	Ascatan José ahuun apa Faraonqui iyoni. Ascan Jacob Faraón yoini, —Uhuun Upa Diosin mia shara huairan, —ishon yoini. 
GEN.47.8	Man tsainquin unuano Faraón Jacob yocani, —¿Min fari ahuutimun? —ishon yocaiton. 
GEN.47.9	Ahuun fari yoini, —Uhuun fari ciento treinta. Nan ciento treinta farifiashu mun nan maitifi cahuacacaimisi. Uhuun upa yafi uhuun shunifo aton fari ua finonmainifoantan inifo. Unfin mun omitsiscapaoni, —ishon yoini. 
GEN.47.10	Ascano Jacob Faraón yoini, —Mia Upa Diosin shara huashoinran, —ishon yoitan amaquinoashu cani. 
GEN.47.11	Ascashon José apa Egipcio mai shara inanni nanno ipashanon. Faraón yonoano inanni. Ascano apa futan ahuun yorafoan mai ficashon aton mai anunifo Ramsésran huanifo. 
GEN.47.12	Ascatan José tushu ichapa apa yafi ahuun ochifo non ushto non aton facufoya inanni.
GEN.47.13	Nantian tushu yamacoinyaino foni finacoinnifo. Egipto yafi Canaán anoafo foni napaonifo tushu yamaino. 
GEN.47.14	José Egipciofo yafi Cananeofo tushu fiishcaquin nantifi aton pui inannifo. Ascashon José nantifi pui Faraón pushu muran mucuni. 
GEN.47.15	Natian Egipto ano yafi Canaán ano pui yamairan ishon José yoinifo, —Afanan pui yamaiquin noco fonainmayamapun. Noco tushu inanpun, —huaifoan. 
GEN.47.16	José ato cumani, —Man afanan puiyamamainquin maton moifo fucahuun non tushuya fianananon, —ato José huani.
GEN.47.17	Ascacun Egipciofoan aton inafo fopaonifo. Aton caballofo non chashoanfo non moifonon burrofori José foshopaonifo aton tushuhuunshon fiananan huashquin tushu fiishcaquin. Fari fusti foshonifo. 
GEN.47.18	Nan fari fusti finoanno afanan Joséqui fonifo yoi focani. Yoinifo, —Niaifon, noncai mia fomantiroma. Non afanan noco ina non ayama. Nocon mai yafi nocon caya fusti non aya. 
GEN.47.19	Noco maifoya noco fipun ahuun rafanan noco tushu inanshquin. Faraón ahuun yonomamisi non ipai. Ascatan non nocon mau ano yonoshopai nanhuunshon noco fasi ushu inannon non Faraón fanashonon mau sharacoin inon. Min noco ascahuashoainocai non naima. Ascataricai mau chaca funuima, —ishon yoinifo.
GEN.47.20	José Egipciofoan aton mai fishoni Faraonna inon. Fonicoincaquin aton mau inannifo. Ascatan Faraón nantio mai ahuuna fusti ini. 
GEN.47.21	Ascano nantifi Egipciofo Faraón ahuun yonomamisi ini. 
GEN.47.22	Ascan Egipciofoan afin rami huashon uhuun diosiran huapaonifo. Aton caifo futsafo cufinshomisi ipaonifo. Nanfona fusticai José aton mai finima. Nan cufinshomisi yopaiyaifo cuscan Faraón oshutifi ato tushu inanpaoni. Nanscacucai nan cufinshomisifo ato mau fiannima.
GEN.47.23	Chipo José nantifi Egipciofo yoini isca huaquin, —Nanscacufin un maton mairi un Faraón fishoaquin. Nunofin un fasi ushu un ayaquin man fanatiro. 
GEN.47.24	Nan man veinte trigo cuscara fiqui Faraón cuatro man inantiro. Veinte cinco fiqui Faraón man cinco inantiro, Cinco fiqui Faraón fusti man inantiro. Nansca huapacuquin man cuyotiro. Nan tushua matona itiro, Ascan mato facufoyashon man pitiroran, —ishon José ato yoini.
GEN.47.25	Ascaiton cumanifo, —Niaifo, min noco fasi shara hua non foni nama. Minhuunoashufin non isharaquin. Min nocohuunoa shinansharapainon. Nonfin Faraón yonomamisifo itiroquin, —ishon yoinifo.
GEN.47.26	Ascashon José ato yononi cuscan aton mau ano fanashon nan ato inanni cuscan huaquin nanticoinri Faraón inancointirofo. Nantianri nanscara ato yonomisi. Nan rami huanifo, nan nocon Diosiran huafiafo Dioscoin inima. Nan rami hua cufinshomisifo aton maicai Faraonna inima.
GEN.47.27	Israelifo Egipto ano ipaonifo. Gosén mai finifo atona inon. Nannoashu ichapa cainnifo. 
GEN.47.28	Jacob Egipto mai ano ato fu diecisiete fari iyopaoni. Anifoshtacoin ciento cuarenta y siete fariya ini.
GEN.47.29	Shafan futsa muuni man samamashta nai. Ascashon ahuun facu José yoimani. José ocun apa yoini, —Upa, min ua noiquin min mucuman uhuun quishiqui ua muuhuu. Asca huaquifin min ua ismaicai un mia yoiai cuscan min huaicain. Min ua shara huaquin nuno Egipcio mai ano ua mai huayamahuu. 
GEN.47.30	Un naitian ua nuno Egipcio mai anoshon ua iyoicahuu uhuun shunifo mai huanifo ano ua maihuaicahuun, —ishon Jacob ahuun facu José yoini. —Ai, upan, mian yoiai cuscan un mia huairan, —ishon yoini. 
GEN.47.31	—Diosin noco oin un mia yoia cuscan ua yoihuun, —ishon apa yoini. Ascano José yoini, —Diosin ua oinquin mian yoia cuscan un mia ashoiran, —ishon José apa yoini.
GEN.48.1	Ascan shafa ranan finoanno futsan José tapimani isca huaquin, —Min upa isininqui, —ishon yoini. Ascano apa oincaquin ahuun facu rafu Efraín yafi Manasés iyoni. 
GEN.48.2	Nan José ahuun facu rafu nocoa nicain anifoshta racatsifiashu tsaoinacahuani. 
GEN.48.3	Ascashon Jacob furun José yoini, —Diosin nan ahuamamishti huamisiton pushu rasi ahuun anu Luz Canaán anoshon ua shara huani. 
GEN.48.4	Ua tsain shara yoiquin isca huani, “Ua nicahuun. Un mia facu ichapa inain. Min funafo ichaparasi mani futsafo muran ishcani. Min funafo un ato na mai inain nanno ipanonforan,” ishon ua Diosin yoini.
GEN.48.5	Un nuno Egipto mai ano miqui nocoataima min facu rafu cainnifo. Nan rafufin uhuun facu cuscaraquin. Uhuun facu Rubén non Simeón nan rafuri ato cuscaran uhuun facu rafu cuscarari. 
GEN.48.6	Nan rafu uhuunacoin cuscaran. Nan chipo cainshquiaifin mina itiroquin. Chipo nocon funafoan mai fiaifono pashcananshcani. Ascashon nan facu rafu aton funafoan nan mai atonari iishquin. 
GEN.48.7	Un Padán-aram anoashu nasoaitian min uhua Raquel man nani. Nan Padán-aram Canaán muran. Non na mai Efrata nocoti chaima non min uhua fai cusumunri mai huani. Nantian nan Efrata anu futsa fiananan huani Belénran huani, —ishon Jacob yoini.
GEN.48.8	Ascano José facu rafu Jacob fuchishon yocani, —¿Na facu rafumun tsoanaquin? —ishon apa yocaiton.
GEN.48.9	José cumani, —Upashtan. Na rafu uhuun facu. Diosin nuno Egipcio mai anoshon ua inan, —huaiton. —Nan facu rafu uqui chaimashta ihuuhuun Dioshuunshon atohuunoa un tsain shara yoinon, —ishon yoini.
GEN.48.10	Jacob ahuun anu futsa Israel anifoshta. Afanan oin sharatiroma. Fusho cuscara ini. Ascashon José ahuun facu rafu apaqui iyoni. Ascatan ato icoacufoantan ato tamoqui tsoani. 
GEN.48.11	—Un shinanpaoni un afanan mia oinnacama shafai. Ascafia mun miqui nocoa. Miqui fustima Diosin yonoa min facu rafuya un matoqui nocoaran, —ishon Jacob yoini.
GEN.48.12	Ascatan José apaqui ratoconun ahuun facu rafu shucafurani. Ahuun facu rafu shucafuratan apa tsaoa naman José fuopacucahuani. Fuopacui ahuun fumanan tapaqui noconi. 
GEN.48.13	Ascano funitan José ahuun facu rafutan ocu rafusho mutsofainifo. Efraín ahuun mumihuurishon mutsoaino Manasés ahuun mushquiorishon mutsoni. Nanscaino Efraín ahuun shota Israel ahuun mushquiori niaino Manasés ahuun mumihuuri nia ini. 
GEN.48.14	Israel ahuun poyan rafu coyan iquinan huashon ahuun shota rafu ato manmanni. Ahuun mucu mumihuurishon ahuun shota chipocun Efraín manmanni. Ahuun mucu mushquiorishon ahuun shota iyoa Manasés manmanni. 
GEN.48.15	Ato asca huatan Israel ahuun facu José Dioshuunshon yoi sharani isca huaquin,
GEN.48.15	—Uhuun shota Abraham yafi uhuun upa Isaac Diosi nicacoinpaoni. Nan Diosiri ua cushumisi nantishon tapiquin natianri. 
GEN.48.16	Ahuun oinmati a fu nai muran icaya ua nichini un ahuara chaca finononma. Nan furonanfacu rafu Diosicoinin shara huapacunaca. Nan rafu isharapainon uhuun anu non uhuun shota Abraham anu non uhuun upa Isaac anuhuunoari futsafoan yoisharanonfo. Aton funafo ichaparasi inonforan, —ishon Jacob yoini.
GEN.48.17	Ascaiton José oinni apa ahuun mucu mumiorishon ahuun facu chipocu mapoqui manmanni. Ascafia ascaracai José fuchipainima. Ascatan José apan mucu mumiori fiacufoantan ahuun facu iyoaton Manasés mapoqui huapaifiaquicai apan anima. 
GEN.48.18	—Ma, upan. Aacai iyoama. Uhuun facu iyoa min mucu mumiori ahuun mapoqui manmanhuun, —huaiton.
GEN.48.19	Ascafiaitocai apan apainima. Yoiquin isca huani, —Uhuun facushta, mun tapia min facu iyoa arifi ahuun funafo fasi ichapa iishquin. Ascafia ahuun ushton iyoa finonshquin. Chipocuton ahuun funafo mani futsafo ichapa iishquiran, —ishon Jacob yoini.
GEN.48.20	Nan shafatari Israel Dioshuunshon ato yoisharani isca huaquin, —Israelifoan maton anuhuunshon futsafo yoisharashcani. Isca huaquin yoishcani, “Diosin mato Efraín yafi Manasés cuscaran shara mato imapainon,” ishon yoishcaniran, —ishon Israel yoini.
GEN.48.20	Ascatan Israel Efraín ahuun ochi finonmana.
GEN.48.21	Ascashon Israel ahuun facu José yoini isca huaquin, —Upa, ua nicahuun. Mun samamashta nai. Ascafia Diosin mi fu ipanaca. Mia non min funafori min shunifo ipaoni ano mato iyoshquin. 
GEN.48.22	Unfin mia inanquin ochifo non ushto finonmafain. Un mia mai Siquem inain. Un na mai anoshon Amorreofo un ato potaniran, —ishon Jacob yoini.
GEN.49.1	Nantian Jacob ahuun facufo cunani ato yoishquin, —Uqui fucahuun. Ua cutsaomui fucahuun un mato yoinon ahuuscamain man aicai.
GEN.49.2	Ascan uhuun facufoan ua cutsaomucahuun ua nicasharashcaquin. Unquian maton upa Israel un mato yoinon.
GEN.49.3	Minfin uhuun facu Rubén iyoacaiquin. Un mutsisipano min taui cainni. Min ushtofo min ato finoan. Nantififain mihuunoa shinansharafo. Min curush cuscaran tsoa mia finoanma, 
GEN.49.4	Ascafia mincai isharacoianma. Min fasi furomacoin. Min uhua futsa fu nan uhuun ahuin fu min ini. Asca min ushtofo min afanan finoinma.
GEN.49.5	Simeón yafi Leví nanscara rafu imisifo. Ipaitama futsafo noicasmai. Atocai shara huapaicanima. Futsafohuun ramapaiyamacain. 
GEN.49.6	Ascano nan rafutan shinanchacamisifo cuscacai un nicapaima. Ipaitama sinacaquin nan icafo anoshon ato rutuafo. Ipaitama moifori mushtunifo afanan niisharanonfoma. 
GEN.49.7	Fasi sinamisicoin rafu. Nanscacufin Diosin ato onaintimacoinfain aton funafo Israel mai ano ato pashcanan huaiquin.
GEN.49.8	Ascano Judá, min yorafoan mihuunoa yoisharashcani. Mia noicasmaifo min ato cuyoshquin. Min yorafoan mia ratoconun mai chachishotiro min ato ifo ishquin. 
GEN.49.9	Judá min uhuun facushta. Min masharo pushco cuscaran. Masharo pushcopan ahuara rama pita raca tsoa mointiroma. Masharo ahuin nanscarari. 
GEN.49.10	Min funafo futsan niaifo ipanaca. Futsan nocoataima futsafoan niaifo iishquicani. Nan futsa nocoano niaifo ano nantififain man nicasharashquin. 
GEN.49.11	Ahuun ina camaqui caashquin. Ahuun ihui tapoqui burro nushashon ahuun sahuutifo vinopan patsafain nan uvapan ahuun unun patsaquin tapitiro nanfin ahuara ichapaya ahuashta yopashquima. 
GEN.49.12	Ahuun furo fisocoin nan vino unu finonmana. Ahuun piti oshopacoin yoa rama furohua ointsa.
GEN.49.13	Zabulónfin ununhuan cusumunri iishquiquin. Nanno fai fotoano shashohuan rutiatirofo ahua chaca finononma. Nan pushu rasi Sidón ano ahuun mai noconan.
GEN.49.14	Isacar nan ina mutsisipacoin ahuarafo ihuu fotiro cuscaran. Nan inapan forusa rafu nushmancayan racano tunutiro. 
GEN.49.15	Nanscarifi ai Isacar ahuun mai shara oinquin nannoshon tunushquin. Ascafia ahuun ifoan yonoa cuscan ahuara ihuu foshoshquin.
GEN.49.16	Uhuun facu Dan ahuun funafoan aton niaifo ato yonosharafain aton cayacafi yoishquin. Nanfin Israelifo mani futsa ishquiquin. 
GEN.49.17	Nan rono paupaton fai cusumun manishon caballonun finonfainaiton ahuun tau chichoco nasatiro. Ascaino nocofunu nan caballocamaquinoashu acachori pacutiro. Danfin nan rono cuscaraquin.
GEN.49.18	Uhuun Ifon Diosin, min ua numatiro un mi fu nipanon.
GEN.49.19	Yomutsofo uhuun facu Gadqui nocoshquin chaca huashcaquin. Ascahuafiaifoan nantofin ato ichoshquiquin.
GEN.49.20	Aser ahuun yonofo foaisharashoshquin. Ahuun tushu fasi sharacapacoin iishquin. Nan cuscara tushufo niaifofoan fuchipaitirofo.
GEN.49.21	Neftalí chasho ahuin shara fununun cahuacacaintiro cuscara iishquin. Ahuun facufo fasi sharashtacoin iishcani.
GEN.49.22	Joséfin nan ihui unu cusumun nia cuscaraquin. Ihui fimi ichapaya shara cuscaran. Ihui poyanfoan pushu cunu mata shara huatiro cuscaran. Nanscarifi ai Joséhuunoashu yora isharamisi ato cushusharamisi. 
GEN.49.23	Futsafoan noicasmacaquin chaca huaquin. Rutupaiquin piannifo. Pianfiafocai nanima. Nanfoanfin José omitsisca huanifoquin. 
GEN.49.24	Nansca huafiaifoan Diosin ahuamamishti huatiro cuscan nanton José mutsismananocai tsoan ahuusca huatiroma. Diosin José cushusharacoinmisi nan noicasmaifoan ahuusca huanonfoma. Nanfin uhuun Diosiquin. Aicho Diosin min ahuamamishti huatiro. Aicho Diosin nonfin Israelifoquin. Min nocon cushumisicoin. 
GEN.49.25	Min Diosi ahuamamishti huatiro. Nanfin min upa non min shunifoan aton Diosiquin. Nanton mia ahuara ashoshquin. Diosin icanoshon mia shara huafain mai anoshori mia shara huafain min facufori aton ahuafo facu cainmasharafain ato shoma ayamasharashquin. 
GEN.49.26	Maton fasi ushu shara foaifain mato charofo foaisharano nantifi min mai nan machifo non mai futsari nannoashu min isharatiro. Nanscacun Diosin José shara huafafainshquin. Ahuun ochifoan chaca huafianifo Diosin catoanno aton niaifo ini.
GEN.49.27	Uhuun facu Benjamín nan pashnanhuan fasi pofucoin cuscaran. Funanmarishta ahuara rutushon pii. Fari caino ahuara rutushon pashcanan huatiroran,
GEN.49.27	—ishon Jacob ahuun facufo yoini.
GEN.49.28	Nan doce Israel ahuun facufo. Nannori ato yoipacuni. Chipo aton funafo doce mani futsafo icafo ini.
GEN.49.29	Shafan futsa Jacob ahuun facufo yoini isca huaquin, —Un samamashta nai. Nan nocofunu Hitita ahuun anu Efrón ahuun mai ari mahua quini. Nanno uhuun shunifo mai huanifo. Nan mahua quini anuni Macpela. A muran uarifi mai huacahuun. 
GEN.49.30	Nan mahua quini Canaán muran. Nan chaimashta pushu rasi ahuun anu Mamre. Nan Efrón ahuun mai yafi mahua quini Macpela uhuun shota Abraham fini ahuun yorafo a muran mai huanonfo. 
GEN.49.31	Ascan uhuun shota Abraham non ahuun ahuin Sara non uhuun upa Isaac non uhua Rebeca nanno mai huanifo. Nannori uhuun ahuin futsa Lea un nan mahua quini muran mai huani. 
GEN.49.32	Uhuun shota Abraham nan mai yafi mahua quini Hititafo murannoa fini. Uari nan quini muran un naacun ua mai huacahuun, —ishon Jacob ahuun tsain unutaqui ahuun facufo yoini.
GEN.49.33	Nannori ato yoitan racapacucahuatan nan raca anoashu nani.
GEN.50.1	José apa naano icopacufoantan uaini. Uaiyanan tsoani. 
GEN.50.2	Chipo Egipcio aton caya huamamisifo José yononi apa Israel ahuun caya potunonfo. Ascashon ahuun poco tsucannifo funa ahuun caya payocononma. Nansca huanifo. 
GEN.50.3	Asca huatan cuarenta shafa ahuun caya muran ahuara huanifo funa payocononma. Asca huatan cuarenta shafa nanno huayonifo.
GEN.50.3	Setenta shafa oshatan Egipciofo uainifo Jacob manocani. 
GEN.50.4	Ascano manoquin ununifo José niaifo Faraón ahuun niaifo patasharinoafo yoini isca huaquin, —Man uhuunoa shinansharaquin Faraón ua yoisharashocahuun. 
GEN.50.5	Uhuun upa nataima ua yoia isca huaquin, “Diosin mia oiainno ua yoihuu min ua nuno mai huatamarocon uhuun shuni mai huanifo ano ua mai huahuun. Unfin na mai quini huaniquin min nanno ua mai huanon,” ishon uhuun upa ua yoiyamua. Nan mai Canaán ano. Faraón ua yoishocahuun uhuun upa ahuun caya un Canaán ano mai huai caicain. Ascatan Faraón ua nichiano uhuun upa mai huatani un samamashta nasoshquiran, —ishon José ato yoini.
GEN.50.6	Faraón nicatan cumani, —Min upa mia yoia cuscan min mai futsari catiro min upa mai huashquin, —ishon yoini.
GEN.50.7	Ascano José Egipcio anoashu cani apa mai huai cai. Nantifi Egipciofo aton niaifofo patasharinoafori a fu fonifo. 
GEN.50.8	Jacob ahuun yorafo foaifono José ahuun yorafori foaifono ahuun ochifoan ahuun ushton yorafori a fu fonifo. Apa mai huai focani fonifo. Ascaino facufo yafi inafo Gosén mai ano arusu nitunifo. 
GEN.50.9	Yorafo caballo taramutiyaton José fu fonifo. Yora ichaparasi a fu fonifo. 
GEN.50.10	Ascan Goren-ha-atad nan unu Jordán chaimashta ano noconifo siete shafa oshatan fasi oi ashcafinin uainifo. 
GEN.50.11	Ascaiton Canaán anoafoan oincaquin yoinifo isca huaquin, —Nan Egipciofo fasi shinanmitsacani oi ashcafinin uaicaniran, —ishon yoinifo. Ascashon nan unu Jordán chaimashta anuni Abel-mizraim.
GEN.50.12	Jacob ahuun facufoan nan apa yoini cuscan huanifo. 
GEN.50.13	Jacob mai huai focani fonifo Canaán mai ano nan mahua quini ahuun anu Macpela muran mai huanifo. Nan mahua quini Abraham Efrón anoa fini ahuun yorafoan ato ano mai huanon. Nan mai yafi mahua quini Mamre chaimashta. 
GEN.50.14	José apa mai huatan nantifi ahuun yorafoya a fu funifo afanan Egipto ano nasonifo.
GEN.50.15	Ascan apa mai huano chipo José ahuun ochifoan shinannifo isca huaquin, —Ohuashta. Natian nocon ushto José afanan noco oinpaimaraca. Non ahuun fucashpaonicun afiraca ointiaquimanama. Non aqui chaca hua cuscan natianraca noco copiquin, —ishon shinannifo. 
GEN.50.16	Ascacun José tsain fomanifo isca huaquin, —Ushtoshtan, nocon upa nataima noco yononi isca huaquin, 
GEN.50.17	“Maton ushto José uhuun tsain yoicahuun. Min ochifoan mia fasi chaca huani. Asca huafia ato rauhuapun,” ishon nocon upa yoita. Nanscacun non mia yoi noco rau huapun. Nonfin Diosi ahuun oinmatifo. Nocon upa ahuun Diosin noconari, —ishon tsain fomanifo. José nicatan uaini.
GEN.50.18	Ascacun ahuun ochifoan aqui fucatan fuopacucahuatan yoinifo, —Nonfin min yonomatifoquin, —huaifoan.
GEN.50.19	Asca huaifoan José ato cumani, —Ratuyamacahuun. Diosin mato onaintimapaiquin arusu atiro. Uncai Diosima. 
GEN.50.20	Man ua chaca huapaini. Man ua chaca huahuunshon Diosin ua shara hua un yora ichapa numanon. 
GEN.50.21	Ascacun ratuyamacahuun. Un maton facufoya mato cushusharanon man yopaiyai cuscan mato inaincai, —ishon José ahuun ochifo yoini. Asca huatan ato noiquin ato oi tsii huapacufoantan ato yoini. Nicacani fasi unimacain afanan ratunifoma.
GEN.50.22+GEN.50.23	Ascano José fu nantifi ahuun apa yorafo Egipcio ano ipaonifo. Ascan José ciento diez fari aqui caano ahuun shota facufo nan ahuun facu Efraín ahuun shotafo oinni. Nanscarifiai Manasés facu Maquir ahuun facufori José oinni. Nan ahuun shotafo José shafatifi cashuaifoan ato ointan ointanpaoni.
GEN.50.24	Ascan José ahuun ochifo non ushtori cunani aqui funonfo. Aqui fuaifoan ato yoini isca huaquin, —Un samamashta nai. Ascafia nocon Upa Diosin mato cushusharashquin. Nocon shuni Abraham non nocon shota Isaac non nocon upa Jacob mai futsa ato inain atona non nocona non nocon funanafori inon. Diosin yoini, “Unfin Diosin un ahuamamishti huatiro. Ascacun man ua icoinra huatiro un mato mai inain matona non mato funafo atonari iishquinran,” ishon Diosin ato yoini. Ascacun man icoinra huatiro Diosin mato cushusharaino chipo nocon funafo nuno Egipcio anoashu Upa Diosin nan mai shara ano ato iyoi. 
GEN.50.25	Asca nunoashu man caitian Diosin mato oiainno yoicahuun uhuun shaofori man fotiro nanno na mai shara ano uhuun shaofo mai huanonfo, —ishon ato yoini.
GEN.50.26	Ascashu nani. Ahuun fari ciento diez aqui caano man nani. Ascan ahuun caya muran ahuara huanifo funa payocononma. Asca huashon casho muran José Egipto ano mai huanifo. Nanti.
EXO.1.1	Ascan nan nocofunu Jacob ahuun anu futsa Israel ahuun facufo non aton yorafoya Egipto ano fonifo. Ahuun facufoan ato anufo un mato yoipacunon. 
EXO.1.2	Futsan Rubén non Simeón non Leví non Judá non 
EXO.1.3	Isacar non Zabulón non Benjamín non 
EXO.1.4	Dan non Neftalí non Gad non Aser. 
EXO.1.5	Nantifi Jacob ahuun funafo setenta a fu Egipto mai ano fonifo. Egipto ano nocoataima ahuun facu futsan ahuun anu José, nannoshon ato manani.
EXO.1.6	Ascano José, yafi ahuun ochifo non ahuun ushtori nantifi ahuun caifo a fu iyopaonifo nantifi nai futsunifo. 
EXO.1.7	Ascafiani aton funafo ichaparasi cainnifo. Egipto mai anoafo Israelifo ichapacoin ipaonifo.
EXO.1.8	Ascan chipo Egipcio niaifo futsan. José Egipciofo shara huapaoni cuscacai nan niaifo futsan anori shinannima. 
EXO.1.9	Ascashon ahuun caifo yoini isca huaquin, —Ua nica sharacahuun. Nan Israelifo fasi ichapacoin caianfo. Ascaracai sharama. Noco finontiro. Fasi musucoin. 
EXO.1.10	Non natian shinanon ahuuscashomain non ato finontiroquin. Non ato finonyamaino noco chaca huatirofo. Nan noicasmaifoan aton ranushumuafoan noco rutuaifoanno nan Israelifoan ato futan noco rutufaini nocon mai anoashu fotiroforan, —ishon niaifoan ato yoini.
EXO.1.11	Nannori niaifo ato yoiaiton nicacatan Egipciofoan Israelifo yononi aton yonomatifo inon. Ascashon ato curushcain yonomanifo. Pitón mai anoa yafi Ramsés mai ano pushu rasi ato huashononfo. Nan pushu rasifo ano Egipciofoan ato tushufo mucushonifo.
EXO.1.12+EXO.1.13	Egipciofoan ato curushcain yonomaitian nan shafatifi Israelifoan aton facufo ichapa rasi cainifoanno. Ascano Egipciofo atoqui musunifo. Ascashon curushcaincoin ato yononifo. 
EXO.1.14	Nan ladrillofo mai yafi foi osia ato oni huashofain aton mau ano ato curushcain yonomanifo. Ascano fasi omitsiscanifo. 
EXO.1.15	Nan Israelifo aton anu futsa Hebreofo. Nan Hebreo ainfo rafu aton anu Sifra yafi Fúa. Nan rafutan aton caifo ainfofo aton facu cainyaintian ato cushushonifo. Ascashon nantia Egipcio niaifoan nan ainfo rafu yononi isca huaquin,
EXO.1.16	—Maton caifo Hebreo ainfofo aton facufo cainyaintian man ato cushutiro shotocofacu caianshu nitiro. Ascan furonanfacu caincun ato rutucahuun, —ishon niaifoan ato yononi.
EXO.1.17	Nannori ato yoifia nan rafutan Upa Diosi icoinra huacashon ahuun tsain fusti tanasharacoincashon. Ato niaifoan yonoa cuscacai anori shinanpainifoma. Tsoancai furonanfacu caincun rutupainifoma ninonfo ishon. 
EXO.1.18	Nan niaifoan nicaitian ato cunani yocashquin.
EXO.1.18	—Un mato yonoa cuscan man huama. ¿Ahuuscai man furonanfacufo man rutuamamun nanonfo? —ishon niaifoan ato yocani.
EXO.1.19	Ascashon nan ainfo rafutan niaifo cumani, —Niaifon, Faraón, nan Hebreo ainfofocai min caifo ainfofo cuscarafoma. Nocon caifo ainfofoan fasi curushcain yonomisifo. Ascan non atoqui nocoataima aton facufo cainriscaniran, —ishon Sifra futan Fúa nannori niaifo yoinifo.
EXO.1.20	Nannori yoiaifotian Diosin ato shara huani. Ascano aton caifofo Israelifo paratama cainnifo. 
EXO.1.21	Aton caifofo facu cainyaintian aton cushumisifo Sifra yafi Fúa Diosi icoinra huafoan Diosin shara huaquin atorifi facu inan arifi facuyanonfo. 
EXO.1.22	Ascashon Egipciofoan aton niaifoan Faraón nantifi ahuun caifofo ato yononi isca huaquin, —Hebreofo aton facu furonanfacufo rama cainyaifo ato unu Nilo muran potacahuun asanonfo. Ascan shotocofacufo unu muran potayamacahuun ninonfo, —ishon ato niaifo Faraón yononi.
EXO.2.1+EXO.2.2	Ascatan nantia Hebreo nocofunu futsan ainfo fiini. Nan rafu Leví ahuun funafo ini. Ascano chipo facu nanuni. Ascashu furonanfacu cainni. Ahuinin ahuun facu oian fasi sharashtacoin ini. Ascashon oshu rafu non fusti onuyoni Egipciofoan rutunonfoma. 
EXO.2.3	Ascano oshu rafu non fusti finoannocai tsoan afanan onutiro inima. Ascatan shihuati ocumuran nafuqui shara huashon aqui foin raishani unu iquinonma. Ascashon nan muran ahuun facu ratani. Ascatan unu Nilo cusumunri nushachifo muran notani. 
EXO.2.4	Ascano nan facushtan ahuun chipi nanno chaimashta nishon oinni ahuuscaratiroran ishon oinshquin.
EXO.2.5	Ascano nantian nan niaifo Faraón ahuun facu shomaya unu Nilo ano nashi focani fonifo. Ahuun yonomatifori nan unu cusumunri cahuacacaini. Ascashon Faraón facu shomayaton shihuati nushachifo murannoa fuchishon ahuun yonomati yononi nan shuihuati fiishon inanon. Shihuati nonoa fuchishofin, —¡Oincapon! Oa shihuati nonoa. Ua fishotahuun. Un a muran oinon. Ahuuamain a muranquin, —ishon Faraón facu shomayaton ahuun oinmati yononi. 
EXO.2.6	Ascatan shihuati fupuacufoanquin facu uaiquin ian ian icaiton fuchini. Fuchiashu fasi ahuun ramapaicoinni.
EXO.2.6	Ascashon yoini isca huaquin, —Naafin Hebreo facushtaquin. Un shinanracafin Hebreo ahuanfoan ahuun facu onuaquin tsoan fuchinonma, —ishon Faraón facu shomayaton nannori yoini.
EXO.2.7	Ascano nantian facushta ahuun chipin nishon nicani yoiquin isca huaiton,
EXO.2.7	—¿Un Hebreo ainfo futsan mia ihuishotiromun na facu shoma amanon? —ishon yoiaiton.
EXO.2.8	—Ai. Ua ihuishotahuun, —ishon yoini.
EXO.2.8	Ascashon nan ainfo shotocofacu caashon facu ahuacoin ihuushoni shoma amanon. 
EXO.2.9	Ascano nan niaifoan Faraón facu shomayaton nan facushta ahuun ahua yoini isca huaquin,
EXO.2.9	—Na facushta fiipun ua pushcoshoshquin. Nan min shoma amai cusca un mia ahuun rafanan pui inannon, —ishon Faraón facu shomayaton facushtan ahua yoini.
EXO.2.9	Ascanshon facushta ahuan iyoni. 
EXO.2.10	Ascano nan facu pishtamano ahuan afanan Faraón facu shomaya inanni. —Naafin uhuun facu cuscaran iquiquin, —ishon Faraón facu shomayaton yoini. Ascano nantian anuni Moisésran huani. —Unfin shihuati murannoa unu cusumunnoa fuchishon nushfiaquin. Ascashofin un anuquin Moisésran huaicai, —ishon yoini.
EXO.2.11	Ascano nan Moisés pushcoaitian ahuun caifo oincai cani. Ascatan nocoshon oian Egipciofoan ahuun caifo Hebreofo fasi curushcain ato yonomani. Ascano ato ano nocoshon oian Egipcio nocofunun ahuun caifo sutuaiton oinquin. 
EXO.2.12	Ifiacucahuan oian acachori tsoa yamai ini. Nan ahuun caifo sutuaiton oinquin Moisés nocofunu Egipcio rutuni. Rutushon mainfin mai huani. 
EXO.2.13	Ascano iyoconaino oian ahuun caifo Israelifo aton anu futsa Hebreofo sutunainfoan fuchini. Ascashon nan futsan futsa chaca huashon yoini isca huaquin,
EXO.2.13	—¿Ahuuscai min yora min sutuimun? Manfin yora iquinan tananfiashu man sutunainquin, —ishon ato yoiaiton.
EXO.2.14	—¿Tsoan mia yonoamun min nocon niaifo inon? ¿Min noco yonotiromun non ahua atiro iyamarai non atiroma? Ascashon min noco numapai. ¿Nan min Egipcio rutufaita cuscari huaquin mian rutuimun? —ishon yoiaiton nicain Moisés fasi raturiscatani.
EXO.2.14	—Un Egipcio rutufaitamun man nantifiton tapiafo, —ishon Moisés shinanni. 
EXO.2.15	Ascano nan Moisés Egipcio rutuita tapishon Faraón ahuun ranushumuafo nichini Moisés funanonfo fuchishon rutushquin. Nan nicatanaitian Moisés ichoni. Ratucaini cai. Mai futsa ahuun anu Madián ari tsoa istaipama pashaicani. Nanri pozomua chaima tsaoni.
EXO.2.16	Ascano nan mai Madián ano nocofunu ahuun anu Reuel. Nantofin ahuun caifo Upa Diosi cufinshomisi ini. Ahuun facu shomaya mucu fustiti non mucu foshca fu rafuati ini. Naan shomayafo unu fii focani fonifo apan chashoanfo ayamashcaquin. Ascano nan pozomua ano Moisés tsaoa ini. 
EXO.2.17	Ascatan nantiari chashoan cushumisifoan shomayafo ato ichonnifo. Ascaiton oin Moisés funinacahuan ato yoini, —¿Ahuuscai man shomayafo ichonhuain? Nanfoanfin chashohuan ayamatirofoquin, —ishon Moisés ato yoini. Ascashon Moisés afincoin nan chashoanfo ato unu ayamani. 
EXO.2.18	Nan samamashtacoin shomayafo aton apa Reuel ano nasofainifo. Nocoaifoan aton apan yocani,
EXO.2.18	—¿Ahuuscai man nasoriscamun? —ishon ato apan yocaiton.
EXO.2.19	Nan shomayafoan apa cumanifo,
EXO.2.19	—Upan, nocofunun Egipciofin noco numaquin. Nan chashoan cushumisifoan noco asca huaifoan nan nocofunun noco numashon. Nanton nocon chashoanfo ayamanaran, —ishon apa yoinifo.
EXO.2.20	Ascashon nannori huaifoan apan ato yoini,
EXO.2.20	—¿Ranimun nan nocofunu? ¿Ahuuscai man nichifuranamun? Ihuitacahuun piiyonon, —ishon aton apan yononi.
EXO.2.21	Ascashon Reuel Moisés yoini,
EXO.2.21	—Uhuun pushu muran iquiyohuu, —ishon yoini. Ascano Moisés Reuel pushu ano a fu ini. Ascano chipo Reuel Moisés yoini,
EXO.2.21	—Uhuun facu un mia fiimanon, —ishon Reuel Moisés yoini. Ascashon ainfacu Séfora fiimani Moisés ahuun ahuin inon. 
EXO.2.22	Ascano nantianri facu nanuni. Ascashu furonanfacu cainni. Cainyaintian Moisés yoini isca huaquin,
EXO.2.22	—Nunocai uhuun maima. Un yora futsafo aton mai ano ica. Ascashofin uhuun facushta un anuquin Gersonran huaicai, —ishon Moisés yoini.
EXO.2.23	Ascano fari ichapa finoanno nan Egipciofoan aton niaifo Faraón naani. Nantianri Egipciofoan Israelifo ato omitsisca huaquin curushcain cashmancoin yonomapaoni. Nan Israelifoan ato omitsisca huaifoanno uaicaifoan Diosin ato nicaquin ato shinancoinni. 
EXO.2.24+EXO.2.25	Israelifo fasi pashapai piniaifo cusca Upa Diosin ato nicaquin nan Abraham non Isaac non Jacob yoiyoni cusca Upa Diosin shinanriscatani, —Unfin mato funafo shara huapacunacaran, —ishon ato yoiyoni cusca Diosin nan Israelifohuun ramapaicoinquin ato shinanni.
EXO.3.1	Ascano nantian Moisés ahuun raisi Jetro ahuun caifohuunshon Diosi cufinmisiton ahuun chashoanfo cushushopaoni. Fasi chaicoincushon tsoa istaipama ano ahuun raisin chashoanfo iyoni. Nanno machi cuyacoin Diospan ahuun machiran ishon anumisifo. Ahuun anu futsari Horeb huanifo. 
EXO.3.2	Nannoashu Diospan oinmati nan a fu nai muran ica Moisésqui noconi. Tsoa futsa yamafiainno ahuun oi Moisés nicani. Nan nii cuyamamishti shocoa chi uruai murannoa Diosin oinmatinin Moisés oinmani. Nantian Moisés oinni nan nii cuyamamishti chi urufiainocai coonima. Nan uru shahuashahuaifiaquicai ahuun puifo coanima. 
EXO.3.3	Nantian Moisés ahuun nomuran shinanriscatani. —¿Ahuuscai nii cuyamamishti shocoa cooimamun? Un chaimashta canon oinsharashquin ahuuscashumain nii puifo cooimacain. Tsoancai iscara oinyomisima. ¿Ahuuscaimun nii cuyamamishti shocoa chii urufiaino ahuun puifo cooimacain? Un oincanon, —ishon Moisés ahuun nomuran shinanni.
EXO.3.4	Ascashu Moisés nan nii cuyamamishti shocoa chaimashta cani oinshquin. Ascano samamashta Moisés nan chii uruai murannoa Diosin ahuun oi nicani yoiquin isca huaiton,
EXO.3.4	—Moisés, Moisés, —huaiton.
EXO.3.4	—Unquian. Un nuno, —ishon Moisés cumani.
EXO.3.5	—Nanno nitunhuun. Afanan nii cuyamamishti shocoa chaimashta oyamahuu. Unfin nunoquin. Mincai ua cuscara sharama. Ascacun min sapato pucahuu un mia yoinon.
EXO.3.6	Nan min shunifo Abraham non Isaac non Jacob un aton Diosifin Unquin, —ishon yoini.
EXO.3.6	Nannori huaiton nicain Moisés fasi ratucoinquin shinanni isca huaquin, —Un Diospan fuso oin un nariscatiroran, —icashu fufopomuni Diospan fuso oinshquima. 
EXO.3.7	Ascano Diosin afanan yoini isca huaquin,
EXO.3.7	—Uhuun yora Israelifofin mun oianquin fasi omitsiscaifoan Egipciofoan ato curushcain yonomanai cusca fasi atsanai pashapaiyaifoan un oian. Un fasi atohuun ramapaicoian. 
EXO.3.8	Unfin nai murannoashu fotoaquin ato numashquin. Unfin Egipcio mai anoshon ato nichicain nan mai uhuapa fasi sharacoin ano un ato iyoi cai. Nannofin nantifi yono foaisharacain tushu sharacoinfo futsa futsatapafo icain fona ichaparasiquin. Nan unu afatiro cusca nanscarifi ai nan fona ayati sharacoin afain. Nantianri nanno Cananeofo non Hititafo non Amorreofo non Ferezeofo non Heveofo non Jebuseofo non afo icafoquin. 
EXO.3.9	Min caifo Israelifo uaicaifo cusca mun nica. Egipciofoan ato fasi chaca huai cusca mun oian. 
EXO.3.10	Natian ato ari catahuun. Un mia Egipciofoan aton niaifo Faraonqui mia nichi uhuun yorafo nan Israelifo Egipcio mai anoshon min ato iyotanon, —ishon Diosin Moisés yoini.
EXO.3.11	Nannori Diosin yoiaiton nicain Moisés Upa Diosi cumaquin isca huani,
EXO.3.11	—Ma. Uncai ahuama. Un Faraón icano uhuun caifo Israelifo Egipcio mai anoshon un ato iyotapanan, —ishon Moisés Upa Dios cumaiton.
EXO.3.12	—Unfin mi fu ishquicai. Min caifo Israelifo Egipcio mai anoshon iyoaitian nan machi Horeb anoshon man ua cufinshquinon. Ascashon min tapitiro un mia ya min yorafo nan Israelifo ano nichiaran, —ishon yoiaiton.
EXO.3.13	Ascaiton Moisés cumani,
EXO.3.13	—¡Ma! Uncai ascapaima. Uhuun caifoan, “Min chaniran,” ishon ua yoitirofo. Ascafian unfin uhuun caifo Israelifo ano nocoshon un ato yoitiroquin isca huaquin,
EXO.3.13	“Nocon shunifoan aton Diosifin ua matoqui nichiaquin,” ishon un ato yoiaiton ua isca huatirofo,
EXO.3.13	“¿Nan Diosimun ahuun anu ahuanuquin?” ishon. ¿Ua yocaifoan un raquiri ato cumatiromun? —ishon Moisés cumaiton.
EXO.3.14	—Ma. Unfin ipatianiquin. Ascacun ato yoitahuun isca huaquin,
EXO.3.14	“Nan ahuun anufin Ipamisiquin,” ishon ua matoqui nichiaran ato huahuun. “Diosin ahuun anu futsafin Uncoinquin,” ishon nannori ato yoitahuun, —Upa Diosin Moisés yoini.
EXO.3.15	Afanan Diosin Moisés yoini isca huaquin,
EXO.3.15	—Min caifofo Israelifo yoitanhuun isca huaquin, “Nocon shunifo Abraham non Isaac non Jacob nocon shunifoan aton Diosin nan nocon Ifoanfin ua matoqui nichiaquin,” ishon ato yoitanhuun. Nan un mia yoia cuscafin Un ipamisiquin. Nan uhuun anu. Min non min caifo non maton funafo tapitiro uhuun anucai fiananpacunacama. Unfin ipamisiquin. Nannori fusti uhuun anu.
EXO.3.16	Ascacun natian min catiro min caifo aton niaifofo ichanan huahuu. Nan un mia yoia cusca un ato tapimanon. Ato yoitahuun isca huaquin,
EXO.3.16	“Nocon Ifo Diosifin Abraham non Isaac non Jacob nan nocon shunifoan aton Diosiquin. Arus fustifin ua oinmanaquin. Ascashon ua yoiquin isca hua,
EXO.3.16	“ ‘Un min caifo Israelifo oian Egipciofoan ato fasi omitsisca huaiton. 
EXO.3.17	Nan min shunifo inonpacoai cusca un yoiyoni nan omitsiscaifotian un mato Egipcio mai anoshon mai futsa yora futsafo nanno icafo ari un ato iyoi cairan huani. Nan maifin Cananeofo non Hititafo non Amorreofo non Ferezeofo non Heveofo non Jebuseofo nan mai ano icafo. Nanno mai fasi sharacoin. Nanno yonofo foaisharacain tushu sharacoin futsa futsatapafo icain fona ichapa fata sharaforan,’ ” ishon yoini.
EXO.3.18	Min caifo Israelifoan aton niaifofoan mia nicatirofo. Nan mia nicaifoanno ato fu nan Egipciofo aton niaifocoin ano man catiro uhuun tsain yoishquin. Yoiquin isca huahuu,
EXO.3.18	“Nonfin Hebreofoquin. Nocon Ifo Diosin no fu ica. Ascacun noco nichipun non nunoashu osha rafu non fusti non tsoa istaipama ano catanon. Nannoshon nocon Ifo Diosin non inafo rutushon non ahuun tsain nicayanan non ismasharanon,” ishon nannori yoitacahuun.
EXO.3.19	Munfin tapian un Egipcio niaifo uhuun curushu ismayamainocai mato nichicaima. 
EXO.3.20	Nan un ahuamamishti huai cuscan un ato oinmashquicai. Ascaiton oin uhuunnoashu nan aa non ahuun yorafo omitsiscaifo cuscan. Un ahuun caifofo namashquiai cusca oinquin aton niaifoan mato nichishquin.
EXO.3.21	Unfin Egipciofo matohuunoa shinanmasharashquicain. Ascano aton niaifoan ahuun mai arishon mato nichiaitian ahuun yorafoan mato ahuara sharafo inanshquin man fotanon. 
EXO.3.22	Ascano nantianri Israeli ainfofoan Egipcio ainfofo chaima icafo iyamarai nan aton pushu muran icafoan aton pui nan oro non cuno sapa facafacaitsa non sahuutifo Israeli ainfofoan ato yocaifotian. Nan sahuuti mato inainfotian maton furonanfacufo yafi mato shotocofacufo man ato sahuumashquin. Man nansca huaquifin man ahuarafo fitiroquin. Nan matohuunoashucai Egipciofo afanan ahuaraiyaimaran, —ishon Diosin yoini.
EXO.4.1	Ascano Moisés afanan Diosi cumani isca huaquin,
EXO.4.1	—Uncai ahuama. Uhuun caifofoanraca ua icoinra huatiroma. Uhuun tsain nicapaitamarocon ua yoiquin isca huatirofo,
EXO.4.1	“Nocon Ifo Diosincai mia onanmanama. Mincai Diosi onanmisimaran,” ishon ua yoitirofo, —Moisés nannori Diosi cumaiton.
EXO.4.2	—¿Minmun ahua tsomaquin? —ishon nocon Ifon Diosin Moisés yocaiton.
EXO.4.2	—Uhuun poquitiran, —ishon cumani.
EXO.4.3	—Ascaiton min poquiti mai ano potahuu, —ishon nocon Ifo Diosin Moisés yonoai cuscan. Ahuun poquiti potaino samamashta rono oniriscatani. Ascatapaiyaino Moisés mustairitani. Rono omisi shucucaini. 
EXO.4.4	Ascaiton oinquin nocon Ifo Diosin Moisés yoini,
EXO.4.4	—Ahuun inan yatahuun, —huaiton. Moisés ahuun inaquirishon yataino afanan ahuun poquiticoin oniriscatani.
EXO.4.5	—Nan min chipo ato iscara ismaitian unquian nan mato Ifo Diosin maton shunifoan aton Ifo nan un mia nichiaitian chipo mia icoinra huashcani. Nan maton shunifo Abraham non Isaac non Jacob nanfoan un aton Diosin. Nanscacun nan un miqui nocoaiton mia icoinra huashcani, —ishon nocon Ifo Diosin yoini. 
EXO.4.6	Ascashon afanan yoini,
EXO.4.6	—Natian min mucu man camisa shochiquirinoa muran muihuu, —ishon Diosin Moisés yoini.
EXO.4.6	Nan yoiai cusca huani. Ascatan afanan ahuun camisa shochiquirinoa murannoa mucu tsuca furaquin oian ahuun mucu oshocoin nan yoa rama furoamua ointsa ini. Nan pau ahuun anu lepra fuchiacucahuani. 
EXO.4.7	Ascano Diosin afanan Moisés yoini isca huaquin,
EXO.4.7	—Min mucu man afanan min sahuuti muran muihuu, —ishon yoini.
EXO.4.7	Muitan ahuun mucu tsucafuraquin oian ahuun mucucai afanan lepra yamai ini. Nan ahuun caya cuscara muma sharacoin ini. 
EXO.4.8	Ascano afanan nocon Ifo Diosin Moisés yoini isca huaquin,
EXO.4.8	—Min tsoan atiroma cusca tau huaquin ato ismaiton mia icoinra huayamaifoan min afananri tsoan atiroma cusca ato ismatiro. Min ato nanscara ismaino mia icoinra huatiroforaca. 
EXO.4.9	Ascafia nan rafu min ato ismaiton mia icoinra huayamafain mia nicacasmaifoan unu Nilo fuahuu nan mai mutoano ocashquin. Min asca huaino nan unu fianananriscatan imicoin oniriscatanon, —ishon nocon Ifo Diosin Moisés yoini.
EXO.4.10	—¡Ohua, Ifon! Uncai tsain sharatiroma. Unfin atiatitsaquin. Un facuashu nanscara un inacahuana. Uhuun tsaincai niaifo tsain cuscarama. Tsoancai uhuun tsain ua nicananpaitiroma. Uhuun tsaincai sharamafinquin. Unfin funainquimashta fusti tsaintiroquin. Un min oinmatifiashocai un yorafo ichanaintian cayacafi yoisharatiromaran, —ishon yoini.
EXO.4.11	Afanan nocon Ifo Diosin Moisés yoini,
EXO.4.11	—Unfin yorafoan aton ashfa onihuaquin tsaintirofoma oni huafain cupucutiofoma oni huafain un nantifi yorafo oni hua. Un nan atirifi oinmasharafain fushofori un oni huani. Unfin min Ifoquin. Nan un yora oni huapaiyai cuscarafofin un ato onihuaquin. 
EXO.4.12	Ascacun natian catahuun un mia yoia cusca huahuu. Nan min ato yoiaitian un mia tapimashquiran, —ishon nocon Ifo Diosin Moisés yoiaiton.
EXO.4.13	Ascatan afanan Moisés cumani isca huaquin,
EXO.4.13	—Ifon, yora futsa nichipun nan min yoiai cuscan mia ashonon, —huaiton.
EXO.4.14	Nannori cumaiton nicain nocon Ifo Diosin Moisésqui sinataquin yoini isca huaquin,
EXO.4.14	—Nan min ochi Aarón mia cuscara arifi Levitafo. Nantoncaifin tsain yoisharatiroquin. Natian man mia oinyoi. Miqui nocoaitian fasi unimacoinni mia oiainno. 
EXO.4.15	Nan un mia yoiai cusca min ochi tapimahuu. Nanton mia yorafo yoishonon. Un mato yonomapaiyai cusca un mato tapimashquin. 
EXO.4.16	Min ochi mihuunoa mato yorafo yoishquin. Min tsain cuscararishon ato yoisharatiro. Nan min ochifin ua cuscaran min Diosin yoi cafisca huaiquin. 
EXO.4.17	Natian min poquitiya catahuun un mia yonoai cusca huaquin min poquitihuunshon min ahuamamishti yoran atiroma cusca huaquin min yorafo ismashquiran, —ishon nocon Ifon Diosin Moisés yoini.
EXO.4.18	Ascano Moisés afanan ahuun raisi Jetro ahuun pushu ano nasoni. Ascashon ahuun raisi yoiquin isca huani,
EXO.4.18	—Anifon, un Egipto ano capaicai. Ua nichipun. Uhuun caifo un afanan ointanon atirifimain man naafoquin, —ishon Moisés yoiaiton.
EXO.4.18	—Shara. Minfin catiroquin. Casharatahuun. Min atoqui noco sharapainonran, —ishon ahuun raisi Jetro cumani.
EXO.4.19	Moisés ahuun raisi pushu anoashu cataima nocon Ifon Diosin yoini isca huaquin,
EXO.4.19	—Nan Egipcio anoafoan mia rutupainifo nanfo nantifi man nai cuyonifo. Ascacun ratuquima Egipcio mai ano nasohuun, —ishon nocon Ifo Diosin Moisés yoini.
EXO.4.20	Nannori yoiaiton nicaquin Moisés ahuun ahuin non furun rafu burro camaqui ato iyoni Egipcio mai ano ato fu iishquin. Diosin nan ahuun poquitihuunshon tsoan atiroma cusca huashoita cusca nan Moisés ahuun poquiti tsomani. 
EXO.4.21	Ascano afanan nocon Ifo Diosin Moisés yoini isca huaquin,
EXO.4.21	—Minfin uhuunshon ahuamamishti huatiroquin. Ascano nan min Egipcio mai ano nocoaitian niaifo Faraón ano catahuun min uhuunshon ahuamamishti huatiro cusca ismashquin. Ascafia unfin Faraón ahuun nomuran shinanmanicai min yorafo ato nichinonma. 
EXO.4.22	Nantian mato nichiyamaiton afanan Faraón yoihuu isca huaquin,
EXO.4.22	“Nocon Ifo Diosin mia yoi isca huaquin, ‘Israelifofin uhuun facu iyoa cuscarafoquin. 
EXO.4.23	Un mia yonoicai uhuun facufo min mai arishon ato nichihuun ua cufinonfo. Nan ua noicoiainfoan ua nicasharai cuscan ua ismanonfo. Nannori un mia yonofiaiton mian nicacasma. Nanfofin uhuun facu cuscarafoquin. Min ato nichi casmai mia anoashu fononfoma. Ascacun chipo un min furun iyoa un namashquiran,’ ” —ishon Diosin Faraón yoini.
EXO.4.24	Nantian Moisés non ahuin non ahuun facu rafuya mai futsa ano nocoashu nanno oshani. Nannoashu nocon Ifo Diosin afanan Moisésqui noconi nannoshon Upa Diosin Moisés nama cuani. 
EXO.4.25+EXO.4.26	Ascano nannoshon Moisés ahuinin ahuun anu Séfora cunoti cuscaran toquiri pasnan cunocoin fiini. Ascashon ahuun facun ahuun foshqui rupa shatuni. Ascatan ahuun ahuinin ahuun funu Moisés tau naman potani. Ascashon ahuinin yoini isca huaquin,
EXO.4.25+EXO.4.26	—Minfin uhuun funu. Un mi fu fianaintiancai un tapinima nocon facu un ahuun foshqui rupa shatushquiai cusca imi fonon, —ishon nannori yoini. Nan ahuinin furun foshqui rupa shatuaiton oinquicain nocon Ifo Diosin Moisés namanima.
EXO.4.27	Ascano nantianri nocon Ifo Diosin Aarón yoini isca huaquin,
EXO.4.27	—Min ushto Moisés tsoa istaipama miqui oiquin aqui nocotahuun, —ishon Diosin Aarón yononi. Ascano nan machi anumisifo Diosin ahuun machiran, huamisifoanno. Nanno Moisésqui Aarón noconi. Nocotan fasi chipocuquin unimacoinquin ahuun tamoqui tsoani. 
EXO.4.28	Ascashon nocon Ifo Diosin yoini cusca Moisés nantifi ahuun ochi Aarón tapimani. Yoiquin isca huani,
EXO.4.28	—Ochin, nocon Ifo Diosin ua yoia isca huaquin,
EXO.4.28	“Un mia tapimai cusca uhuunshon tsoan atiroma cusca ato ismahuu,” ua huaran, —ishon Moisés iyoa Aarón tapimani. 
EXO.4.29	Ascano nantian nan rafutan aton caifo Israelifo aton niaifofo ichanan huashon ato yoinifo. 
EXO.4.30	Nan nocon Ifo Diosin Moisés nantifi yoini cusca Aarón ato tapimani. Nantianri Diosihuunshon tsoa atiroma cusca Aarón ato ismani.
EXO.4.31	Nan oincashon icoinracoin huanifo. Ahuun ushto Moisés Dioshuunshon yoini cusca Aarón ahuun caifo nan Israelifo tapimani.
EXO.4.31	—Nocon Ifo Diosin mato fasi shinain. Man omitsiscai cusca nantifi man oian Diosin matohuun ramapairan, —ishon Aarón ato yoini. Ascaiton nicacashon nantian Diosi cufinnifo. Yoiquin isca huanifo,
EXO.4.31	—Upa Diosin, minfin nocon Ifo sharaquin, —huanifo. Ascashon nantifiton ratoconun mai chachishon Diosihuunoa yoisharanifo.
EXO.5.1	Ascatan Israeli niaifofo ato tsain yoiquin anaititan Moisés fu Aarón nan Egipcio niaifo Faraón ano tapimani focani fonifo.
EXO.5.1	Ascashon Faraón ano nocotan yoiquin isca huanifo,
EXO.5.1	—Niaifon, non mia tapimanon nocon Ifo Diosin mia yoipaiyai cuscan, “Uhuun yora nan Israelifo tsoa istaipama ari nichihuun. Nanno ichanancashon pifain uhuunoa yoisharanonfo,” ishon nocon Ifon Diosin mia yoiran, —ishon Moisés futan Aarón yoiaifoan.
EXO.5.2	—¿Tsoamun nan maton Ifo Diosiquin ua yononon un maton caifo yafi mato nichinon? Uncai maton Diosi tapiama tsoanmainquin. Ascacun uncai nan min caifo Israelifo nichima, —ishon Faraón ato cumani.
EXO.5.3	Ascashon Moisés futan Aarón afanan Faraón yoini,
EXO.5.3	—Nonfin Hebreofo nocon Diosin nocoqui nocoa noco yoinon. Ascan non nunoashu tsoa istaipama ano capai. Osha rafu non fusti non ari nocotiro. Nannoshon nocon Ifo Diosi inafo rutushon non tanasharai cusca non ismanon. Non nocon Ifo Diosin tanansharayamaiton noco onaintimatiro. Pau chacacoinfo fuchimayamaraqui yora futsafoan ato ashin noco rutunonfo. Ascacun noco nichipun, —ishon yoiaifoan.
EXO.5.4+EXO.5.5	—Mancai ahuamafinquin. ¿Ahuuscai maton yorafo man shinanchacamanimun? Man asca huaquifin maton yora ichapafo man ato yono shatumanicain. Ascacun mato yono ari fotacahuun, —ishon niaifo Faraón ato tsain curushcain yoini.
EXO.5.6	Nan shafatari Faraón Israelifo aton niaifofo yononi isca huaquin,
EXO.5.7	—Afanan Israelifo shachi cuscara inanyamacahuun aton ladrillofo afin onihuanonfo. Nanfoanfin aafin shachi funatirofoquin. 
EXO.5.8	Ascafia nan oni huamisifo cusca ladrillo nanticoin onihuatirofo. Nan Israelifofin shanicoinfoquin. Nanscashon ua yoiafo,
EXO.5.8	“Noco nichipun nocon Ifo Diosi inafo rutushon noco yononi cusca non ashonon,” ishon ua yoiafo. 
EXO.5.9	Ascacun natian ato curushcain yonomacahuun afanan Moisés futan Aarón aton chani icoinra huanonfoma, —ishon Faraón niaifo patasharinoafo yononi.
EXO.5.10	Nannori Faraón ato yoiaiton nicacatan nan niaifo patasharinoafoan Israelifo yoiquin isca huanifo,
EXO.5.10	—Nocon niaifo Faraón mato yoi isca huaquin,
EXO.5.10	“Noncai afanan mato shachifo inainma. 
EXO.5.11	Natian mafin funacahuun raniamain man fitiroquin. Ascafia man ladrillofo shafatifi oni huamisi cusca natiari nansca huacahuun,” ishon Faraón mato yoiaran, —ishon ato tapimanifo.
EXO.5.12	Nannori nicacatan Israelifoan nantifinfain Egipcio mai anoashu shachi funai fonifo. 
EXO.5.13	Nan shafatishon aton Egipcio niaifofoan Israelifo yononi, —Nan man ladrillo oni huataima non mato shachi inanmisi. Noncai afanan mato shachi inainma. Ascafia nan man amisi cuscan ladrillo oni huacahuun, —ishon ato curushcai yononifo. 
EXO.5.14	Ascano nan Egipcio niaifo patasharinoafoan Israeli yonoshomisifo aton niaifofo coshanifo,
EXO.5.14	—¿Ahuuscaquimun maton yorafoan nan amisifo cusca ladrillofo oni huatama? Na shafatacai man oni huamisiti man oni huamaquin, —ishon ato yoinifo.
EXO.5.15	Ascano Israeli aton niaifofo Faraón ano fonifo tapimai focani.
EXO.5.15	—Niaifon Faraón, nonfin min yonomatifoquin. ¿Ahuuscaimun min noco asca huaiquin? 
EXO.5.16	Man noco shachi inanyamafiashon, “¡Ladrillo ichapa onihuacahuu!” man noco huaiquin. Noco coshamisifofiacai nocohuun nuama. Man noco shachi inainma. Min yorafohuunfin atohuun nuaquin, —ishon Israelifoan Faraón tapimanifo.
EXO.5.17	Nannori yoiaifo nicaquin Faraón ato cumani isca huaquin,
EXO.5.17	—Manfin shanicoinfoquin. Icon, man shanishunifo. Ascacun,
EXO.5.17	“Noco nichihuun nocon Ifo Diosi non ina rutushononran,” ua man huafafainni. 
EXO.5.18	Natian foashu afanan yonotacahuun. Noncai afanan mato shachi inainma. A man ladrillo oni huamisiti nanticoinri oni huatacahuun, —ishon niaifo Faraón ato nannori yononi.
EXO.5.19	Ascano nantian Israeli niaifofoan shinannifo isca huaquin, —Nan niaifo Faraón noco yonoa non ladrillo ichapa oni huanon. Ascafiacai noco shachi inanma non ladrillo oni huapanan. ¡Ohua! ¿Nonmun ahuuscatiroquin? —ishon shinannifo. 
EXO.5.20	Nan Faraón pushu anoashu focani Moisés futan Aarón ato chifishon manaifoanno noconifo. 
EXO.5.21	Ascashon Israeli niaifofoan ato yoiquin isca huanifo,
EXO.5.21	—Ascacun nan niaifo Faraón nocohuunoa shinanchaca. Ahuun yorafoanfin nocohuunoari shinanchacacaniquin. Matohuunfin nuaquin. Natian noco rutupaiquifin noco rututirofoquin. Diosimain mato onaintimapainonran, —ishon niaifofoan Moisés yafi Aarón yoinifo.
EXO.5.22	Moisés nan nicatan nocon Ifo Diosi cufinquin isca huani,
EXO.5.22	—¡Ai timafin, Ifon! ¿Ahuuscaqui min uhuun caifo omitsiscamaimun? ¿Min ato omitsiscamafiashquin ahuuscaimun mian atoqui nichiaquin? 
EXO.5.23	Un nan min anuhuunshon niaifo Faraón yoiquin tau huaitian natianri uhuun yorafo omitsiscacani. Mian yoia cuscacai min aama. Min yora Israelifo min numamaran, —ishon Moisés nannori Upa Diosi cufini.
EXO.6.1	Ascano afanan nocon Ifo Diosin Moisés cumani isca huaquin,
EXO.6.1	—Un Faraón onaintimai cusca min natian oincai. Uhuun curushhuunshon Faraón min yorafo Egipcio mai anoshon nichishquin.
EXO.6.2	Ufin maton Ifoquin. 
EXO.6.3	Min shunifo nan Abraham non Isaac non Jacob unfin uhuunoa ato tapimaniquin. Unfin maton Diosiquin. Un ahuamamishti huatiro. Un ato oinmanai cusca chipo man oin. Ascafiacai un ato uhuun anuhuunoa Uhuun Iforan ishon un ato tapimanataima. 
EXO.6.4	Un ato yoiyoni cusca un ato nan mai futsa ahuun anu Canaán ano un ato inanshquin. Nan mai ano Canaánfo iyopaonifiacai afocai maton shunifoan aton caifoma. 
EXO.6.5	Natian nan Israelifo omitsiscaiton mun nican. Egipciofoan ato yonoa aton yonomamisifo inonfo. Fasi ato chaca huafafaincani. Ascacun unfin Abraham non Isaac non Jacob non afo yoiyoni cusca mun natian shinain. Uncai ointiaquimanama. Nan un ato yoipaoni cusca un aton funafo nan Israelifo mai futsa shara ari inonfo un ato nichishquin. 
EXO.6.6	Ascacun min caifo Israelifo ua ato yoishohuun isca huaquin,
EXO.6.6	“Unquian mato Ifo Diosin. Unfin Egipciofo uhuun yono ismaicai. Un ahuamamishti huatiro cuscafin man oincain. Nantiancai afanan man curushcai yonoima. Afananricai tsoa aton yonomatifo iquima. Unfin mato numaicai. Ascashon Egipciofo un ato onaintimacoin uhuun curushhuunshon man ato mai anoshon un mato nichishquin. 
EXO.6.7	Ascacun manfin uhuun yorafo iquincain. Unfin maton Diosiquin. Ascashofin un mato Egipcio mai anoshon nichishquicain afanan mato curushcain yonononfoma. Ascacun natian man tapitiro un maton Ifo Diosin. 
EXO.6.8	Nan Egipciofoan mai anoshon un mato mai futsa shara ano iyoshquin. Un maton shunifo Abraham non Isaac non Jacob yoiyoni cusca un mato nan mai shara inain matona inon. Unfin mato Ifocoinquin,” —ishon nocon Ifo Diosin yoini.
EXO.6.9	Ascano Moisés ahuun caifo Israelifo Diosin yoini cusca ato tapimani. Nannori ato yoiaiton nicacatancai tsoan Moisés icoinra huapainima. Nan Egipciofoan ato curushcain yonomamisifia nantian fasi aton nomuran fucashcoin muutanifo tsoancai Moisés yoiai cusca nicapainima. 
EXO.6.10	Ascaiton nocon Ifo Diosin Moisés yoini isca huaquin,
EXO.6.11	—Egipciofoan aton niaifo Faraón yoitahuun isca huaquin,
EXO.6.11	“Uhuun caifo Israelifo min mai anoshon machi ari nichihuun,” ishon Faraón yoitahuun, —ishon Diosin Moisés yoini.
EXO.6.12	Nannori nicatan Moisés nocon Ifo Diosi cumani isca huaquin,
EXO.6.12	—Nan uhuun caifoancai ua nicacasmaifoanno mimacai huaquin nan niaifo Faraoncai ua nicapaimafinquin. Unfin atiatitsaquin. Uhuun tsaincai niaifoan tsain cuscaramaran, —ishon cumani.
EXO.6.13	Ascano nocon Ifo Diosin Moisés yafi Aarón yononi cusca aton caifo Israelifo yafi Egipcio niaifo Faraón afanan yoinifo,
EXO.6.13	—Nocon Ifo Diosin noco yonoa isca huaquin,
EXO.6.13	“Maton caifo Israelifo Egipcio mai anoshon iyotacahuun,” —ishon noco yononi.
EXO.6.14	Israeli aton niaifo aton anufo cununifo. Nantifi manifoti nanfohuunoa cununifo isca huaquin:
EXO.6.14	Nan Rubén nanton Israel ahuun facu iyoaton. Rubén ahuun facu nocofunufo mani futsafoti ini. Nanfoan aton anufo Hanoc non Falú non Hezrón non Carmi. Nanfo Rubén ahuun facufo aton funafo mani futsafoti ini.
EXO.6.15	Simeón ahuun facu nocofunufo Jemuel non Jamín non Ohad non Jaquín non Zohar non Saul. Nan Saúl ahua Cananea. Nanfo Simeón ahuun facufo aton funafo mani futsafo ini.
EXO.6.16	Leví ahuun facu nocofunufori aton anufo Gerson non Coat non Merari. Ascano Leví ahuun fari nantifi ciento treinta y siete. Nanti fariyashu nani. 
EXO.6.17	Gerson ahuun facufo aton funafo tiri futsa ato mai ano ipaonifo. Ascashu pashcafainnifo. Futsa Libni ahuun funafo tiri futsa non futsan Simei ahuun funafo tiri futsafori. 
EXO.6.18	Coat ahuun facu nocofunufo aton anufo Amram non Izhar non Hebrón non Uziel. Ascan Coat ahuun fari nantifi ciento treinta y tres. Ascano nanti fariyashu nani. 
EXO.6.19	Ascan Merari ahuun facu nocofunufo aton anufo nan iyoa Mahli non chipocuna Musi. Nanfo Levipan facufo mani futsafoan aton funafo tiri futsa ato mai ano ipaonifo. Nan iyoa cunui tauano acachori nantifi chipocufo cunupacuni.
EXO.6.20	Ascano Amram ahuun apa ahuun chico fiini. Ahuun anu Jocabed. Aton facu nocofunu rafu Aarón yafi Moisés. Ascano Amram nantifi ahuun fari ciento treinta y siete. Ascan nanti fariyashu nani.
EXO.6.21	Ascan Izhar ahuun facu nocofunufo aton anufo Coré non Nefeg non Zicri.
EXO.6.22	Ascan Uziel ahuun facu nocofunufo aton anufo Misael non Elzafán non Sitrí.
EXO.6.23	Ascano Aarón Elisabet fu fiananni. Nan Elisabet Aminadab ahuun facu. Naasón chico. Ascan Aarón futan Elisabet aton facu cainni aton anufo Nadab non Abiú non Eleazar non Itamar.
EXO.6.24	Ascan Coré ahuun facu nocofunufo aton anufo Asir non Elcana non Abiasaf. Nanfo Corétafoan aton funafo tiri futsa aton mai ano ipaonifo.
EXO.6.25	Aarón facu Eleazar Futiel facu shomaya fiini. A futan facu ani ahuun anu Finees. Nanfo Leví funafo aton yorafo niaifofo mani futsa inifo.
EXO.6.26	Ascano nocon Ifo Diosin nan rafu Aarón yafi Moisés catonni. Ascashon ato yoiquin isca huani, —Israelifo nantifi mani futsafo Egipcio mai anoshon ato iyotacahuun, —ishon Diosin ato yononi. 
EXO.6.27	Ascano nan rafu Aarón yafi Moisés Egipcio niaifo Faraonqui fonifo aton caifo Israelifo ahuun mai anoshon ato nichinon.
EXO.6.28+EXO.6.29	Ascano nocon Ifon Diosin Egipcio mai anoshon Moisés yoini isca huaquin,
EXO.6.28+EXO.6.29	—Unfin min Ifo Diosiquin. Un mia tapimai cuscan nantifi Egipcio niaifo Faraón yoitahuun, —huaiton.
EXO.6.30	Ascaiton Moisés cumani,
EXO.6.30	—Uhuun Ifon, unfin atiatitsaquin. Uncai tsainsharatiroma. Ascan niaifo Faraoncai ua nicapaitiromaran, —ishon yoini.
EXO.7.1	Ascano nocon Ifo Diosin cumani,
EXO.7.1	—Ua nicahuun. Un Faraón yoipaiyai cusca min aqui cai minhuunoa un yoinon. “Moisés Diosin shafai,” Faraón mihuunoa shinanshquin. Un mia yoiai cuscan min ochi Aarón niaifo Faraón yoitiro. Aarón min yoishomisi itiro. 
EXO.7.2	Ascan un mia yoiai cusca nantifi Aarón yoihuu aafin Faraón yoinon.
EXO.7.2	“Niaifo Faraón, nocon Ifo Diosin mia yoia nocon caifo Israelifo min mai anoshon nichihuun fosharatanonfo,” ishon Aarón uhuun tsain Faraón yoishquin. 
EXO.7.3	Nannori min yoiquin huafiacai Faraón mia nicapaima. Un Faraón ahuun nomuran curush huamai min yorafo nichinonma. Ato nichicasmaino uhuun yono ahuun mai Egipcio ano un ismai. Nantifi ahuun yorafoyashon ointiro un ahuamamishti huatiro cuscan. 
EXO.7.4	Un asca huafiacai mia nicashquima. Ascaino un Faraón yafi nantifi ahuun yorafo nan Egipciofo onaintimacoinshquin omitsiscanonfo. Ascan ahuun unutaqui uhuun yorafo Israelifo manifoti un ato Egipcio mai anoshon iyoshquin. 
EXO.7.5	Uhuun yono nan un ahuamamishti atiro cuscan un ato oinmashon shinan futsamashquin maton caifo nan Israelifo nichishquin. Ascaiton oinquin Egipciofoan tapishcani unfin Ifo Diosiquin, —ishon nocon Ifo Diosin yoini.
EXO.7.6	Ascan nocon Ifo Diosin ato yononi cusca Moisés yafi Aarón aani. 
EXO.7.7	Moisés ahuun fari ochenta ahuun ochi Aarónna ochenta y tres ini. Nantian nan rafu Faraón ano fonifo nocon Ifo Diosin nan yoipaiyai cusca tapimanon.
EXO.7.8	Ascatan nocon Ifo Diosin Moisés yafi Aarón yoini isca huaquin,
EXO.7.9	—Faraón mato yoiquin isca huashquin, “Diosin mia nichicun ua ahuamamishti ismahuu un icoinra huanon,” ishon mato yoiaiton Aarón min poquiti ahuun ointaifi mai ano potahuun. Min ascahuaino min poquiti rono oniriscatashquiran, —ishon Diosin yoini.
EXO.7.10	Ascatan Moisés yafi Aarón Faraón ano cani Diosin ato yonoa cusca anon. Aarón ahuun poquiti mai ano potaino rono oniriscatani. Faraón yafi niaifo patasharinoaton oinnifo. 
EXO.7.11	Nanscaiton oinquin Faraón ahuun yora nan Egipciofo aton mapo sharayafo non yofufo cunani. Aarón aca cusca nanfoannorifi aton yonohuunshon nansca huanifo. Nanfoan amisifo cuscacai aton caifo futsa tsoa atiroma. 
EXO.7.12	Nantifi nan yofufoan aton poquiti mai ano potaino rono oniriscatani. Nansca huafiafo Aarón ahuun poquitinin atona shuani. 
EXO.7.13	Faraón nan oinfiashocai nocon Ifo Diosin yoini cuscan ahuun nomuran curush huani. Ascafiacai Faraón Moisés yafi Aarón nicapainima.
EXO.7.14	Asca huatan chipo nocon Ifo Diosin Moisés yoini isca huaquin,
EXO.7.14	—Faraón ahuun nomuran curushcoin huani. Ua nicacasmacoin. Ascan min caifo Israelifo nichiama. 
EXO.7.15	Ascacun afanan Faraonqui catahuun. Funamarishta unu Nilo cusumunri aqui nocoi cahuun. Min poquiti nan rono oniriscaita nan fotahuun. Min Faraonqui min unu cusumunri nocoicaiquin. 
EXO.7.16	Yoihuu isca huaquin,
EXO.7.16	“Nonfin Hebreofoquin. Nocon Ifo Diosin ua miqui nichia un mia ahuun tsain yoinon isca huaquin, ‘Uhuun yorafo nichihuun tsoa istaipama anoshon ua cufinfain uhuunoa shinansharafain un ato amapaiyai cusca anonfo. Mia yoia cuscan min nicataima’ ” 
EXO.7.17+EXO.7.18	Ascacun nocon Ifo Diosin afanan mia yoi isca huaquin, “Un Moisés yonoa ahuun poquitinin unu Nilo tsacanon. Ascano unu tsacaino fianananriscatanon imi inon. Ascan shimanfo unu Nilo murannoa nai futsushquin. Fasi piisicoin iishquin. Nansca huano min non min caifo Egipciofo nan unu Nilo afanan ayatiroma. Un asca huaino min tapitiro Unfin Ifo Diosinquin,” ishon min nannori Faraón ua yoishotiro, —ishon nocon Ifo Diosin Moisés yoini.
EXO.7.19	Ascatan nocon Ifo Diosin Moisés yoini,
EXO.7.19	—Aarón yoihuu ahuun poquiti tsomanon Egipcio ato unu amanaonri susoaino nantifi unufo non shushafo non ianfo non unu pozofori fiananriscatan imicoin iishquin. Nantifi Egipcio mai anoa imicoin iishquin. Nantifi cutifo muranri imi iishquiran, —ishon nocon Ifo Diosin Moisés yoini.
EXO.7.20	Ascano nocon Ifo Diosin ato yononi cuscan Moisés futan Aarón huani. Faraón yafi ahuun niaifo patasharinoafo aton ointaifin Aarón ahuun poquiti finifoantan unu Nilo tsacaino unu fianananriscatani imicoin inon. 
EXO.7.21	Ascano shiman unu Nilo murannoashu nai futsuni. Fasi pisincoincun Egipciofoan tsoan na unu ayatiroma ini. Nantifi Egipcio mai anoa nan unufoti imicoin ini.
EXO.7.22	Nansca huaiton oinquin Faraón ahuun yofufoanri yoshinfohuunshon nanscari huanifo. Ascashon Faraón ahuun nomuran afanan curush huani. Nocon Ifo Diosin ato yoini cusca Faraoncai Moisés yafi Aarón nicapainima. 
EXO.7.23	Asca nicatamarocon ahuun pushu muran iquishon shinanquin isca huani, —Ua isma cusca uhuuna ahuamaran, —ishon Faraón shinanni. 
EXO.7.24	Ascan ahuun caifofo Egipciofoan unu Nilo cusumunri mai poquinifo unu shara ayashcaquin. Unu Nilocai tsoan ayatiro inima. 
EXO.7.25	Ascashon nocon Ifo Diosin Egipciofoan aton unufoti chacana huani. Osha mucu fustiti non mucu naman cayanoati osha finontacai tsoan ayatiro inima.
EXO.8.1	Ascashon nocon Ifo Diosin Moisés yoini isca huaquin,
EXO.8.1	—Afanan Faraonqui cashon ua yoishotahuun,
EXO.8.1	“Nocon Ifo Diosin mia yoia isca huaquin,
EXO.8.1	“ ‘Uhuun yorafo nichihuun ua cufinfain un ato yoimisi cusca anonfo. 
EXO.8.2	Min ato nichiyamaino un nantifi min maifoti fushco huarasi nichishquin mato fucash huanon. 
EXO.8.3	Unfin unu Nilo naqui fushco ichapacoin nichicain. Ascano min pushu muran iquifain min oshati muran iquifain min niaifo patasharinoafo min ato catoan aton pushu muranri iquimafain min yorafoquin nantifi un atoqui fushcofo nichin maton pichati muran yafi maton ahuara tsoiti muranri un iquimashquin. 
EXO.8.4	Min non min yorafo non min niaifo patasharinoafoquiri un fushco ichapa nichiaino man fasi omitsiscashquiran,’ ” ishon Faraón yoitahuun, —Diosin Moisés yoini.
EXO.8.5	Ascano nocon Ifo Diosin afanan Moisés yoini isca huaquin,
EXO.8.5	—Min ochi Aarón yoihuu ahuun poquiti Egipciofoan ato unu non shushan non ianhuuri susonon. Asca huaino nanhuurinoashu fushcon huarasi Egipcio maifoti atoqui funon, —ishon Diosin Moisés yoini.
EXO.8.6	Diosin yoia cusca huaquin Aarón ahuun poquiti nan unufotihuuri Egipcio maihuuri susoni. Susoaino fushco huarasi ato muran nocoriscatani. 
EXO.8.7	Nantianri nan yofufoan nanscari huaquin yoshinfohuunshori fushco huarasi unu murannoa machi mapumanifo. 
EXO.8.8	Ascashon Faraón Moisés yafi Aarón cunani ato yoiquin isca huani,
EXO.8.8	—Ua mato Ifo Diosi cufinshocahuun un non uhuun yorafomaquinoashu fushcofo fotanon. Man asca huano un maton caifofo nichishotiro mato Ifo Diosi cufinfain man maton inafo rutushon Diosin mato yonoa cusca ismashquin, —ishon Faraón Moisés yafi Aarón yoini. 
EXO.8.9	Asca huaiton Moisés Faraón cumani isca huaquin,
EXO.8.9	—Min ua tapimatiro ahuutiamain min non min niaifo patasharinoafo non min yora futsafori un nocon Ifo Diosin mato cufinshotiroquin mato anoashu fushcofo unu Nilo muran afanan fotanon nan muran fusti inonfo, —Moisés huaiton.
EXO.8.10	—Funamari ua cufinshohuun, —ishon Faraón yoiaiton.
EXO.8.10	—Mian yoia cusca un mia Ifo Diosin cufinshonon. Ascano min tapitiro tsoa futsacai nocon Ifo Diosin cuscarama. 
EXO.8.11	Fushcofo nan maton pushu murannoashu foatian unu Nilo muran fusti itiro. Afanancai mia non min niaifo patasharinoafo non min yorafori mato fucash huaimaran, —ishon Moisés Faraón yoini.
EXO.8.12	Ascatan Moisés fu Aarón Faraón pushu anoashu fonifo. Ascano iyoconaino Moisés nocon Ifo Diosi cufini fushcofoan afanan Faraón fucash huanonma. 
EXO.8.13	Moisés nan cufiain cusca Upa Diosin nicani. Ascashon Diosin fushcofo namariscatani. Egipciofoan aton pushu murannoafo namafain ato umaintinoafori namafain aton mau anoafori namani. 
EXO.8.14	Ascano Egipciofoan fushco naafo ichanan huashon nannosi machinifo. Nantifi mai anoashu fushcofo naafo fasi pisicoin tohuuni. 
EXO.8.15	Ascafia nocon Ifo Diosin Moisés yafi Aarón yoia cusca Faraón ato afanan paranni. Ascano Faraón oian afanan fushcofo ahuun yorafo fucash huayamaiton oinquin ahuun nomuranshon afanan shinan futsashon Moisés yafi Aarón nicacasmani.
EXO.8.16	Ascaiton nocon Ifo Diosin Moisés yoini isca huaquin,
EXO.8.16	—Aarón yoihuu ahuun poquitinin mai tsacanon. Tsacaino nan mai mapo fiananriscatanaino nantifi Egipcio mai ano shion huarasi oniriscatanon, —ishon Diosin Moisés yoini.
EXO.8.17	Diosin yoia cusca Aarón ahuun poquitinin mai tsacani. Tsacaino nantifi mai mapo Egipcio ano fianananariscatanaino shion huarasi iriscatani. Yorafo non inafori fasi fucash huani. 
EXO.8.18	Ascano nan Egipciofoan ato yofufoanri aton yoshinhuunshon nanscari huapaiquin ranannifo. Shion huarasi muucani yorafo ato inafoya fupoi futsunifo. 
EXO.8.19	Ascano nantian nan yofufo aton niaifo Faraón ano fonifo.
EXO.8.19	—Aton Diosin na shion huarasi nocoqui fuma noco omitsiscamanon, —ishon ato niaifo yoinifo.
EXO.8.19	Ascafiacai Faraón ato nicapainima. Ahuun nomuran sinacoinquicain ato nicapainima. Nan Diosin Moisés yafi Aarón yoiyoni cusca man hua.
EXO.8.20	Ascashon nocon Ifo Diosin afanan Moisés yoini isca huaquin,
EXO.8.20	—Funamarishta funihuu. Faraón unu ano nashi caiquin aqui nocoshon yoihuu isca huaquin,
EXO.8.20	“Nocon Ifo Diosin mia yoia isca huaquin, ‘Uhuun yorafo nichihuun ua cufinfain un ato yoimisi cusca anonfo. 
EXO.8.21	Min ato nichiyamaiton un min mai ano napu ichapacoin un nichin. Min pushu muran iquifain nan niaifo patasharinoafo aton pushu muranri iquifain nantifi min caifofoan aton pushu muran fasi napu ichaparasi iquinon. Nantifi maton maitio napu huarasi mai ano fuponon afanancai man mai ointiro iquima. 
EXO.8.22	Ascafia nan uhuun yora Israelifo Gosén mai ano icafoanno cai napu fustishta ishquima. Ascano min tapitiro unfin ato Ifo Diosiquin un nuno min mai ano ica uhuun yorafo cushushquin. 
EXO.8.23	Nan un mato omitsisca huaitiancai uhuun yora Israelifo un omitsisca huaima. Unfin ato cushuicain napufo ato ano nocononma. Na funamari un ahuamamishti huatiro cuscafin min oincai,’ ” —ishon Diosin Moiséshuunshon Faraón yoini.
EXO.8.24	Ascashon nan nocon Ifo Diosin yoia cuscacoin huani. Napun huanrasi Faraón pushu muran iquimafain niaifo patasharinoafoan pushu muran iquimafain nantifi Egipciofo icano napun huanrasicoin ini. Ato mai ano fasi chacana huani.
EXO.8.25	Nanscara oinquin Faraón Moisés yafi Aarón yoimariscani,
EXO.8.25	Ascashon Faraón ato yoini,
EXO.8.25	—Maton Diosi man cufintirofia tsoa istaipama ari foyamacahuun. Nocon mai ano fustishon man Diosi cufintiro nunoshon maton inafo Diosin mato yononi cusca man rutushotiroran, —ishon Faraón Moisés yoini.
EXO.8.26	—Ascaracai sharama. Nocon Ifo Diosi noco yonoa cusca non inafo rutushonai cuscacai min yorafoan oinpaitiroma. Nanfoanfin inafo noicaniquin. Ascacun non inafo rutuaiton oinquin noco toquirinin tsacatirofo non naanon. 
EXO.8.27	Non mato mai anoashu osha rafu non fusti cayoicai nannoshon nocon Ifo Diosin noco yonoa cusca non ashoin. Nanno tsoa istaipamashon non nocon inafo rututiro Diosi ismashquin nan non tanasharai cusca nofiri Ifo Diosi inanshquin, —ishon Moisés cumaiton.
EXO.8.28	Nannori huaiton nicaquin Faraón cumani isca huaquin, —Un mato nichitiro maton Diosi mato yonoa cusca man inafo rutunon. Ascafia chai foyamacahuun. Natianroco maton Diosi uari cufinshohuun, —huaiton.
EXO.8.29	—Ai. Un miqui canon mia samamashta nocon Ifo Diosi cufinshoshquin. Ascano funamari min non min niaifo patasharinoafo non min yorafomaquinoashu nan napufo foi futsui. Ascacun afanan noco parayamahuun. Min noco yoia non catiro. Ascacun nonfin nocon Ifo Diosi inafo rutushopaicai afanan noco nitu huayamahuu, —ishon Moisés Faraón yoini.
EXO.8.30	Ascano Moisés Faraón icano cani nocon Ifo Diosi cufinshoshquin. 
EXO.8.31	Moisés cufiain cuscan nocon Ifo Diosin ashoni. Nantifi nan napufo Faraón non ahuun niaifo patasharinoafo non ahuun yorafo icanoashu napufo foni. Nantian napufo yamariscatani. 
EXO.8.32	Ascafia nantian afanan Faraón fasi ahuun nomuran curushmana Ifo Diosi nicacasmai. Ascashocai afanan Israelifo nichinima.
EXO.9.1	Ascashon nocon Ifo Diosin afanan Moisés yoini isca huaquin,
EXO.9.1	—Faraón ano afanan cashon yoitahuun isca huaquin, “Uhuun caifo Hebreofoan nocon Ifo Diosin nanton mia yoipai isca huaquin, ‘Uhuun yora Hebreofo nichihuun ua cufinfain un ato yoimisi cusca anonfo,’ ishon mia yoi. 
EXO.9.2+EXO.9.3	Min ato nichitama min ato nitu huaino nocon Ifo Diosin mia non min caifo onaintimafain mato inafo fasi funununnoafo ato namashquin. Maton caballofo non burrofo non camellofo non moifo non chashoanfo non nantifi nanfo nai futsushquin. 
EXO.9.4	Ascano nocon Ifo Diosin Israelifoan aton inafo cushuanocai pau fuchicanima. Fustishtacai naimafinquin. Matona fusti nai futsushquiran,” —ishon Moisés Faraón yoini.
EXO.9.5	Nocon Ifo Diosin yoini isca huaquin,
EXO.9.5	—Na funamari Egipciofo ato inafo pau fuchiashu nai futsucaniran, —ishon yoini.
EXO.9.6	Ascano iconcoin nan yoia cusca ai iyoconaino nocon Ifo Diosin yonoa cusca nantifi Egipciofo aton inafo nai futsuni. Ascafiainocai Israelifona fustishta nanima. 
EXO.9.7	Nantian Faraón ahuun yorafo nichini Israelifoan aton inafohuunoa tapishquin. Ascano Faraón ahuun yorafo aqui nasoshon yoinifo isca huaquin, —Niaifo Faraón, Israelifoan aton inacai fustishta namafinquin, —ishon yoinifo. Ascafiano nantian Faraón ahuun nomuran curush huani Israelifocai nichipainima.
EXO.9.8	Ascaino afanan nocon Ifo Diosin Moisés yafi Aarón yoini isca huaquin,
EXO.9.8	—Chii mapo muspohuu. Moisés min Faraón ahuun ointaifi nan chii mapo fomancaya saa ahuu. 
EXO.9.9	Nan min saacaino samamashta Egipciofo non aton inafori pau yoratishon coyoi fuchiriscanonfo. Nantifi yorafo fuchinonfo, —ishon Upa Diosin Moisés yoini.
EXO.9.10	Nannori nicatan Moisés fu Aarón Faraón ica ano nocotan Moisés chii mapo amanaon saani. Saatanaino yorafo non inafori pau yoratishon coyo fuchiriscatanifo. 
EXO.9.11	Ascaino yofufoancai Moisés aca cusca ahuun ointaifin huatirofo inima. Nan yofufori pau yoratishon coyoi futsunifo. Nan aton caifofo nantifi Egipciofori pau yoratishon coyoi fuchinifo. 
EXO.9.12	Ascano nocon Ifo Diosin Faraón ahuun nomuran curush huani Moisés yafi Aaróncai nicapainima. Nannori Diosin Moisés tapimayoni.
EXO.9.13	Ascaino nocon Ifo Diosin Moisés yoini isca huaquin, —Funamari shafaino funiriscahuun Faraón yoitashquin, “Uhuun caifo Hebreofohuunoa nocon Ifo Diosin mia yoia isca huaquin, ‘Uhuun yorafo nichishohuun ua cufinfain uhuunoa yoisharanonfo. 
EXO.9.14	Min ua nicacasmaiton un mia omitsiscamai mia non min niaifo patasharinoafo non nantifi min caifofori nan man muyomisima cuscara un mato omitsiscamai. Ascano man tapitiro manifoti anoshon tsoa futsacai ua cuscarama. Urus fustifin un ahuamamishti huatiroquin. 
EXO.9.15	Un mato onaintimapaiquifin un mato omitsiscama cuanaquin man nai futsunon. Afanancai man na mai ano icuanama. 
EXO.9.16	Ascafiacai un mato asca huama. Un mia niaifo ima un minhuunshon min non min yorafo non nantifi manifoti anoafo un ahuamamishti huatiro cusca tapinonfo.
EXO.9.17	“ ‘Un mia omitsiscamafiaitocai mian nicataima. Min shinanraca un ahuama. Uhuun yorafocai min ato min mai anoshon nichipaima. 
EXO.9.18	Natiafin min ua tapincai. Funamari un unu matsi tocoronunhuafo min mai ano potai. Min non min yorafoanricai ascara oinyomisima. 
EXO.9.19	Min yorafo yoiriscahuun mato inafo pushu muran iquimanonfo. Ascano mato inafo nanonma. Nan yora chifi nia iyamarai ahuara inafo chifi niafin naiquin,’ ” ishon Faraón yoitahuun, —ishon Diosin Moisés yoini.
EXO.9.20	Diosin yoia cusca nicatan Faraón ahuun niaifo patasharinoafoan fusti rasiton icoinra huashu ratucoinnifo. Ascano aton yonomamisifo non inafo pushu muran iquimanifo. 
EXO.9.21	Ascafia atirifi ahuun niaifo patasharinoafoan shinan Diosi yoia cuscacai ahuama. Ascashocai aton yonomatifo non aton inafo tsoan pushu muran iquimanima. 
EXO.9.22	Ascaino nocon Ifo Diosin Moisés yoini isca huaquin,
EXO.9.22	—Nai ari mutohuun Egipcio maifoti ano unu matsi tocoronunhuanfo yorafo non inafo non fanafo camaqui pacunon, —ishon yoini.
EXO.9.23+EXO.9.24	Ascashon nocon Ifon Diosin yonoai cusca Moisés nai ari mutoni. Asca huaino nai turuicain cana piishicain unu matsi tocoronunhuanfo nai ariashu maiquin pacui futsuicai funa nishmanima. Nan Egipciofoan taui iyopaonifotiancai tsoan ascara oinyopaonima. Natian tsoan oinyomisima cuscaran. Fasi chaca musucoin oinnifo. 
EXO.9.25	Nan Egipcio mai anoa ahuarafo chacana huaquin futsani. Nan chifi niafo nai futsunifo. Yorafo non inafori nai futsunifo. Tsoashtacai tushunima. Nantifi ihuifo potu cumaqui futsaino pacui futsuni. Aton mau anoa yonofori chacana huaquin sapa huaquin futsani. 
EXO.9.26	Nan Egipciofo ano ascafiainocai Israelifo icafoanno nan Gosén anocai unu matsi tocoronunhuan fustishta pacunima.
EXO.9.27	Ascaiton oinquin Faraón Moisés yafi Aarón tsain fomani aqui fononfo. Ascano ato yoini,
EXO.9.27	—Natian mun tapia un chaca hua. Ifo Diosin icon fusti yoimisi. Un uhuun yorafoyashon amaquiri un shinanmisi. 
EXO.9.28	Ascan natian fasi nai turuicaino unu matsi tocoronunhuanfo pacui futsuainocai non afanan tunuima. Ascacun noco maton Ifo Diosin cufinshohuun nai turuicai non unu matsi tocoronunhuanfo nishma huanon. Ascacun min noco cufinshonaino un mia non min caifofo nichishoriscatiroran, —ishon Faraón Moisés yoini.
EXO.9.29	Ascaiton Moisés cumani isca huaquin,
EXO.9.29	—Un natian maton pushu rasi anoashu uhuun pushu ano cai. Un caitian uhuun mucu rafu nai ari mushainacahuatan un nocon Ifo Diosi un cufincai. Un cufiainno nai turuiquin unucain unu matsi tocoronunhuanfo pacui nishmashquin. Ascaiton min tapitiro nocon Ifo Diosin nantifi maifoti ahuamamishti huatiro. Nantifi maifin ahuunaquin min non min yorafoanri tapinonfo. 
EXO.9.30	Ascafia munfin tapia min non min niaifo patasharinoafocai nocon Ifo Diosiqui ratuataimaran, —ishon Moisés Faraón yoini.
EXO.9.31	Nan fana ahuun anu lino yafi futsa ahuun anu cebada oshiaitian nan unu matsi tocoronunhuafo nai murannoashu pacuaino sapa huaqui futsani. Nantifi chacana huaqui futsani. 
EXO.9.32	Ascano nan fasi ushu yafi fana futsa ahuun anu centenocai foaicataiyamanfiaitocai chacana huanima.
EXO.9.33	Ascaino Moisés Faraón pushu murannoashu caincaitan pushu rasi mapai caintan ahuun mucu rafu nai ari mushainacahuan nocon Ifo Dios cufini. Cufiainno nai turuica yafi unu matsi tocoronunhuanfo pacui nishmariscatani. Afanancai oin huarasi funima. 
EXO.9.34	Nan cufiain cuscacai afanan oi fuyamacain unu matsi tocoronunhuanfo afanan pacuyamacain nai turuiyamacai nantifi nishmariscani. Nanscaiton oinquin Faraón afanan shinan futsacunfoanni. Faraón fustitocai shinanchacanima. Ahuun niaifo patasharinoafoanri shinanchacanifo. Ascashon afanan Faraón yafi ahuun yorafoan shinan futsatani. 
EXO.9.35	Nocon Ifo Diosin Moiséshuunshon yoiyoni cusca Faraón ahuun nomuranshon curush huani Israelifo nichipainima nanfoan nocon Ifo Diosi cufinonfo.
EXO.10.1+EXO.10.2	Ascano nocon Ifo Diosin Moisés yoini isca huaquin, —Unfin Faraón yafi ahuun niaifo patasharinoafo un aton nomuran curushmanicai un ahuamamishti huatiro cusca nantifi yorafoan oinonfo. Ascashon min non min caifofoanri un ahuamamishti huatiro oinquin maton facufo non mato funafori man ato tapimatiro. Min nantifi yoitiro un Egipciofo onaintimaiton minrifi oinquin min tapicointiro unmain maton Ifo Diosincufin. Ascacun un Faraón yoipaiyai cusca min ua yoishotiro. Faraón ano catahuun yoishquin, —ishon nocon Ifo Diosin Moisés yoini.
EXO.10.3	Nannori nicatan Moisés yafi Aarón Faraón pushu ano fonifo Diosin ato yoia cuscan Faraón tapimashcaquin. Ascano yoiquin isca huanifo,
EXO.10.3	—Nonfin Hebreofoquin. Nan nocon Ifo Diosin mia yoipaiyai cuscan non mia tapimai oa. Mia yoipai isca huaquin, “¿Ahuutiamun min apai cusca fusti min atamarocon ua nicacoin? Uhuun yorafo nichihuun ua cufintanonfo. 
EXO.10.4	Min afanan ato nichiyamaiton funamari un min mai ano ocutsuruhuanrasi nichin mato fucash huanon. 
EXO.10.5	Nantifi Egipcio mai ano ocutsuruhuanfo nan maitio manianocai man afanan mai oinshquima. Nan unu matsi tocoronunhuanfo maton fanafo chaca huaita. Nan tushuitanfori ocutsuruhuanfoan cuyoi fucani. Nantifi ihuifori cuyoshquin. Na funamari ocutsuruhuanfo min icanoa ahuarafo maton pianquin anaiti fucani. 
EXO.10.6	Maton pushu muranfin ocutsuruhuanfo fospi fucaniquin. Min pushu anoa niaifo patasharinoafo non nantifi min caifofoan maton pushu muran ocutsuruhuanfo fospicoinshquin. Mato upafo non mato shunifoanri nantian ascara oinyomisifoma. Man fasi omitsiscairan,” ishon nocon Ifo Diosin mia yoiaran, —ishon Moisés Faraón yoini.
EXO.10.6	Tsainquin unutan Moisés fu Aarón Faraón pushu anoashu fonifo. 
EXO.10.7	Nannori nicacatan Egipcio niaifo patasharinoafoan aton niaifo Faraón yoinifo isca huaquin,
EXO.10.7	—Niaifon, na nocofunu Moiséshuunoashu non fasi omitsiscai. ¿Min tapiamamun nantifi nocon mai man chacanai futsui? Moisés yafi ahuun caifofo nichiriscahuun aton Ifo Diosin ato yonoa cusca huafain cufinonfo, —ishon yoinifo. 
EXO.10.8	Nannori huaifoan nicatan Faraón ahuun oinmati nichini Moisés yafi Aarón aqui funonfo. Aqui fuafoan ato yoini isca huaquin, —Maton Ifo Diosi man cufin fotiro. ¿Ascafia man cataima tsoafo mato fu caimun ua tapimahuun? —ishon yocaiton.
EXO.10.9	—Nantifi nocon caifo noco fu foshquicani. Nocon facufo furonanfacufo non shomayafo non yomumishti caino anifofo non yoshafofori nantifi nocon yorafo foshquicani. Nantifi nocon inafori non iyoshquin. Nantian nocon Ifo Dioshuunoa non shinanyanan non fusi cai. Ascatari non cufinshquin. Ascacun non nantifi cairan, —ishon yoini.
EXO.10.10	Nannori yoiaiton nicaquin Faraón yoini,
EXO.10.10	—Mun matohuunoa tapian. Man ua parapai. Minfin ua fomaincai. ¿Man shinanmun maton ainfofo yafi maton facufo maton Ifo Diosiri mato fu caiquin? Man shinanchacai cuscacai un tapipaima. 
EXO.10.11	¡Ma! Uncai mato ainfofo yafi facufo nichishoshquima. Nocofunufosi man fotiroquin mato Ifo Diosi cufinshquin. Nan man ua yoimisi cusca nocofunufosi man fotiro.
EXO.10.11	Natian umaquinoashu catahuun. Ua fucash huayamahuu. Natian nunoashu cariscatahuun, —ishon Faraón ato curushcain yoini. 
EXO.10.12	Ascano nocon Ifo Diosin Moisés yoiquin isca huani, —Min mucu nantifi Egipcio maihuuri mushanhuun. Min ascaino ocutsuru ichaparasi fucani. Nan ahuara unu matsi tocoronunhuanfoan sapa huaquin tushu huaitafo yonofo piquin cuyoshquicani, —ishon Diosin yoini.
EXO.10.13	Nannori nicatan Moisés ahuun poquiti Egipcio maihuuri susoni. Ascano nocon Ifo Diosin yononi fari oaiquirinoa ninhuunhuan curushupacoin Egipciofo mai ano noconon. Shafatishon non yamutishon fasi ninhuun huanon. Ascano funamarishta ninhuunhuanun ocutsurufo atoqui fumanon. 
EXO.10.14	Tsoancai Egipcio mai anoafoan ascara oinyomisifoma. Ascanocai afanan ascapacunacama. Nantifi Egipcio mai ano ocutsuruhuanfo noconi. Tsoancai ato tanan huatiro inima. 
EXO.10.15	Nantifi maitio ocutsuruhuanfoan fupoanocai afanan tsoan mai ointiro inima. Ocutsuruhuanfo fusti mania oinnifo. Nan ocutsuruhuanfoasi mai fupoa fisocoin ini. Nantifi fanafori piiquin cuyonifo. Nan ahuara unu matsi tocoronunhuanfoan sapa huaquin tushu huaitafo yonofo piiquin cuyonifo. Ihui fimioma yafi ihui fimiyafo nantifi piquin cuyonifo. Egipcio mai anoaforicai niifo ahuun puishta aya inima. Ocutsurufoancai ahuashta piqui tushu huanima. Nantifi piquin cuyocoinnifo.
EXO.10.16	Nanscaiton oinquin Faraón samamashta afanan Moisés yafi Aarón yoimani ato yoishquin,
EXO.10.16	—Unfin maton Ifo Diosi yafi matori chaca huamisiquin. 
EXO.10.17	Un chaca hua cusca afanan ua rau huapun. Maton Ifo Diosi ua cufinshocahuun nan ocutsurufo noco mai anoashu fotanon non nanoma, —ishon Faraón yoini.
EXO.10.18	Nannori ato yoiaiton nicatan Moisés yafi Aarón Faraón icanoashu fonifo Diosi cufinshcaquin. 
EXO.10.19	Moisés nocon Ifo Diosi cufiainno Diosin yonoa cusca ninhuunhuan fari caiquirinoashu nocoaino nantifi ocutsuruhuanfo unuhuan ahuun anu oshin muran pacui futsuni. Ocutsuru fustishtacai Egipcio mai ano tushunima. Nantifi Egipcio mai anoashu foi futsuni. 
EXO.10.20	Ascaiton afanan nocon Ifo Diosin Faraón ahuun nomuran curush huamani Israelifo nichinonma.
EXO.10.21	Ascatan afanan nocon Ifo Diosin Moisés yoini isca huaquin,
EXO.10.21	—Min mucu nai ari mushanhuun. Min ascaino nantifi Egipcio mai ano faquishihuancoin inon. Ascara faquishcai tsoan oinyomisima. Egipcio mai anoshon nan faquish iishquiai cusca Egipciofoan oinshquicani. Moisés, min mucu mushanhuainifoanhuun min ascatapaiyaino faquishihuancucahuanon. Nan Egipciofo icafoti faquishihuanriscatashquin, —ishon Diosin yoini.
EXO.10.22	Nannori nicatan Moisés ahuun mucu nai ari mushaino nantifi Egipciofoan aton mai ano osha rafu non fusti faquishihuancoin ini. 
EXO.10.23	Nantiancai tsoan ahuashta ointiroma ini. Aton pushu murannoashucai tsoanshta raqui catiro inima. Ascafiainocai Israelifo ato chaima icafoannocai faquish inima. Nan Israelifo icafoanno shafa shara ini.
EXO.10.24	Ascaino afanan Faraón Moisés yoimani ahuunoa yoishquin,
EXO.10.24	Ascashon yoiquin isca huani, —Natian man catiro. Maton ainfofo non maton facufori mato fu catiro mato Ifo Diosi cufinfain ahuunoa yoisharashcaquin. Mato inafo iyoyamacahuu, —huaiton.
EXO.10.25	Nicaquin Moisés cumani,
EXO.10.25	—Nonfin noco inafo yopaicain nocon Ifo Diosin yononi cusca atirifi rutushon coo huashquin. Non asca huaino non nocon Ifo ismai noco chaca shatushquin nan tanasharashquin. 
EXO.10.26	Nantifi nocon inafofin non iyoicaicain. Fustishtacai non tushu huafainicaima. Non na mai futsa ano nocoataima non tapitiroma ahuuti ina non yopatiromainquin. Ascan non mai futsa ari nocoaitian inaomashu nocon Ifoan noco yonoa cusca non atiroma. Nocon Ifo Diosin non nansca huaquin ismai non ahuun noicoinquin noco yonoa cusca non anon, —ishon Moisés Faraón yoini.
EXO.10.27	Ascafia nocon Ifo Diosin yononi cusca Faraón ahuun nomuran curushmainocai Israelifo afanan nichinima. 
EXO.10.28	Ascano Faraón Moisés yoini isca huaquin,
EXO.10.28	—Natian umaquinoashu catahuun. Afanan natian uqui oyamahuu. Min ua afanan oin min nariscatiroran, —ishon Faraón Moisés yoini.
EXO.10.29	Nannori huaiton nicaquin Moisés cumani isca huaquin, —Icon. Min ua yoia cusca uncai afanan miano onacamaran, —ishon cumani.
EXO.11.1	Nocon Ifo Diosin afanan Moisés yoini isca huaquin,
EXO.11.1	—Natianfin un afanan Faraón yafi ahuun caifofo onaintimaicain. Ahuun unutaquin nan fusti un afanan ato onaintimai. Ascaino nan un ato onaintimaino ipaitama Egipcio mai anoshon mato nichishquicani. Ascashon mato yoishquicani isca huaquin, “Nocon mai anoashu fotacahuun,” ishon Faraón mato yoishquin. 
EXO.11.2	Ascashon min caifo nantifi Israelifo nocofunufo non ainfofori ato yoihuu Egipciofo mato chaima icafo aton tuhuuti yafi ahuara futsafo cuno sapa facafacaitsa yafi oro sharashta ato yocacahuun mato cashmancoin inanonforan, —ishon nocon Ifo Diosin Moisés yononi.
EXO.11.3	Nocon Ifo Diosin yononi Egipciofoan Israelifo ato shara huanon. Nan Egipcio niaifo patasharinoafoanri Moiséshuunoa shinansharapaonifo. —Moisés nocofunu shara. Fasi ahuara tapicoianran, —ishon ahuunoa yoipaonifo. Nantifi Egipciofoan nannorifosi Moiséshuunoa shinanpaonifo.
EXO.11.4	Ascashu Moisés Faraón ano cani. Nocotan yoiquin isca huani, —Nocon Ifo Diosin ua miqui nichia un ahuun tsain mia yoinon. Ascatan mia yoia isca huaquin,
EXO.11.4	“Na yamunacucahuanaino un min maifoti finonfoicai. 
EXO.11.5	Ascacun min caifo Egipciofo nantifi maton furu iyoafofo nai futsui. Ascafia min furu iyoafo chipo niaifo icuana natian arifi nai. Maton yonomatifoan aton furu iyoafofori nai futsui. Nantifi maton inafoan aton facu iyoafofori nai futsui. 
EXO.11.6	Ascano min mai Egipcio anoafori nantifi fasi ato manocani. Oi ashcafinin uaishquicani. Min mai anoashu tsoancai na omitsiscai cusca muyomisima. Afanancai ascapacunacama.
EXO.11.7	“Ascafianocai Israelifo tsoa naima. Tsoancai ato muima. Aton inaforicai ahuuscaimaran,” ishon nocon Ifo Diosin mia yoiquin. Ascano man tapitiro nocon Ifo Diosin matohuunoa shinain cuscacai nocohuunoa shinainma. Manfin nocon Ifo nicacasmaiton maton onaintimashquiquin. Nonfin nocon Ifo Diosi nicasharamisiquin. Nanscacun maton onaintimai cuscacai noco onaintimashquima. 
EXO.11.8	Nantian mato facu iyoafofo naino min niaifo patasharinoafo uqui fushcani. Ascashu naman tutipacucahuantan ua yoishquincani isca huaquin, “Min non mia tanamisifori noco mai anoashu fotacapun,” ishon ua yoishquicani. Ua mian anori yoiataima un non uhuun yorafocai mato mai anoashu caimaran, —ishon Moisés Faraón yoitan fasi sinacaini Faraonmaquinoashu Moisés cani.
EXO.11.9	Moisés Faraonmaquinoashu cataima nocon Ifo Diosin yoini isca huaquin,
EXO.11.9	—Faraoncai mia nicashquima. Ascacun uhuun curushhuunshon un ahuamamishti huatiro cusca nantifi Egipcio anoafoan oinshquicaniran, —ishon nocon Ifo Diosin Moisés yoini.
EXO.11.10	Nocon Ifo Diosin ahuun curushhuunshon Moisés futan Aarón ahuamamishti Faraón ointaifi huanifo. Ascafia Diosihuunshon Faraón ahuun nomuran curush huaino Moisés icoinra huanima. Ascashocai Israelifo Egipto mai anoshon nichipainima.
EXO.12.1	Ascaino nocon Ifo Diosin Egipto mai anoshon Moisés yafi Aarón yoini isca huaquin,
EXO.12.2	—Nan na oshu taui matona fasi shara finacaia. Nan fari tauaitianri mato oshu nanscasi apanaca. 
EXO.12.3	Nantifi min caifo nan Israeli pushuyafotiton aton apafoan na oshu mucu rafuti osha finontan chashoanun facushta iyamarai cabra uhuapamamishti man fipatiro. 
EXO.12.4	Nan fusti rasi icafo anoshoncai chashoanun facu muma pitirofoma nan ato chaima icafo fu pashcanantirofo nantifishon piishcaquin. Ahuuti yoramainquin pushuti man tanan huatiro. Ahuutifainmain pitirofoquin. Ascashon shinantirofo ahuuti chashoan facumain yopatirofoquin pisharashcaquin.
EXO.12.5	Nan inafoan facu fari fusti finoan funu fosi nan mumasharati man catontiro. Chashoanun facu iyamarai cabranun facu man catontiro. 
EXO.12.6	Ascatan nan ina facumishti cushusharacahuun. Ascan nan oshu nushmancayan rafu nuuano nan shafatan fari caino nantifi min non min caifofoanri maton inapan facu rutucahuun. 
EXO.12.7	Ascashon maton pushu anoshon man chashoan facu piataima maton pushu caincaiti ocuma rafu non amanaonriri nan inafoan aton imin raishacahuun. 
EXO.12.8	Ascano nan yamutan nantifi chashoanun facu ahuun nami tsoishon piifain nan fana futsa focashcoinri pifain misi faranshati maisiri picahuun. 
EXO.12.9	Ascashon ahuun nami pichamuama piyamacahuun. Nan nami nanushon fusti picahuun. Ahuun mapo non ahuun quishifo non ahuun ointi non ahuun tacari nanfo nanucahuun. 
EXO.12.10	Ascashon nan yamu nantifi picahuun. Ahuara tushua iyoconaino afanan piyamacahuun. Nan pitamarocon coacahuun. 
EXO.12.11	Ascano nan man piaitian maton sahuuti sahuufain sapato sahuufain maton poquitifo tsomashon picahuun. Unfin maton Ifoshon un mato ascarafo pimaicain. Na yamutan un mato finonfainnicai nan Egipcio aton furun iyoafofo fusti un namashquin. Ascacun nan man piaitian piriscacahuun.
EXO.12.12	Nan man piai yamuri un Egipciofo nantifi ato pushu ano cai aton furun iyoafofo namashquin. Ascashon nantianri aton inapan facu funu iyoafofosi un ato namaquin futsai. Nan Egipciofo aton diosiran ishon afin ahuara rami huafofin un chacana huaicai. Unfin ato ismaicai nanfocai ahuama. Un Egipciofo ato onaintimai cuscacai tsoan ato numatiroma. Ascano Egipciofoan tapitirofo aton diosifocai Diosicoinfoma. Urus fustifin un Ifo Diosiquin.
EXO.12.13	Ascan man maton pushu caincaiti imin raishaca oinquin un tapitiro un mato yoia cusca man aa. Ascano nan imi oinquin un mato pushu ano finonfainnicai maton furun iyoafofocai un namaima. Un Egipciofo onaintimai cuscacai un mato onaintimaima. Uncai mato ahuusca huaima. 
EXO.12.14	Ascacun nan faritifi nan shafan nocoaino man shinantiro. Maton fusiti shafa icaitian un mato finonmani cusca man shinantiro. Ascashon uhuunnoa shinanquin nan shafatan unimayanan man pitiro. Ascano maton funafoanri faritifi un mato shara huani cusca shinancanicai uhuunoa ointi aquimapacunacafoma. 
EXO.12.15	Ascano nan fusititian siete dia oshatan misi farashati maisi piishcani. Nantiancai maton pushu muran misi faranshati man huatiroma. Nan ratoran futsan na siete dia oshatan misi farashatiya piiaiton man potatiro. Afanan mato fu inonma. 
EXO.12.16	Ascacun nan fusiti shafa taui ichanancahuun uhuunoa shinanshquin. Na siete dia oshatan ahuun unutani afanan ichanancahuun uhuunoa shinanshcaquin. Nan shafa rafucai tsoan yonotiroma. Manfin picha fustitiroquin nantififain pinonfo.
EXO.12.17	Ascashon nan fusiti shafa man anutiro misi farashati maisiran man huatiro. Nan shafatafin maton yorafo un Egipcio mai anoshon un yoiyoni cusca un ato iyoshquicain. Ascanofin nan shafa man shinantiroquin. Maton funafoanri nan faritifi nan fusiti shafa unimayanan un mato finonmana cusca shinanpacunacafoquin. 
EXO.12.18	Nan na oshu nushmancayan rafu tau huaquin misi farashati maisi pifain nan dia catorce fari cai chain nan oshuri dia veintiuno shafata man faricaino misi farashati maisi picahuun. 
EXO.12.19	Ascano nan siete dia oshatan misi farashati maton pushu muran huayamacahuun. Ratora futsan nantian misi farashatiya piainocai afanan maton yora itiroma. Ascatan maton caifoma iyamarai maton caifoan misi farashati piashucai afanan mato caifo Israelifo fu itiroma. Ascano mato anoa nan yora potacahuun. 
EXO.12.20	Afanan un mato yoi. Nantian ahuara farashatiya piyamacahuun. Nan man raquira icaino misi farashati maisi fusti man pitiroran, —ishon nocon Ifo Diosin yoini.
EXO.12.21	Nannori nicatan Moisés Israeli niaifofo ichanan huani ato yoiquin isca huani, —Natian maton yorafo ano fotacahuun nan chashoanun facu cahuashara catoncahuun rutushquin. Ascashon nocon Ifo Diosin noco finonmanaitiancai noco facu iyoafofo namashquima. 
EXO.12.22	Ascashon nan chashoanun facu imi cuchan muran fihuu nan fana ahuun anu hisopo ahuun poyan uhuapamashta mutucushon nan cuchan muran nanuhuu. Ascashon nan hisopo ahuun poyan uhuapamashta fishon nan imin pushu caincaiti ocuma rafu yafi amanaonri raishaquin futsahuun. Ascano shafataimacai tsoanshta ato pushu murannoashu chifi cayotiroma. 
EXO.12.23	Man asca hua nocon Ifo Diosin nan imi oinquin ahuun oinmati a fu nai muran icaton yoitiro isca huaquin, “Egipcio ato furun iyoafofo namaitian Israelifo aton pushufoti finonhuun aton furun iyoafofocai namashquinmaran,” ishon Diosin ahuun oinmati a fu nai muran imisi yoishquin.
EXO.12.24	Ascacun nocon Ifo Diosin yonoa cusca acahuun. Faritifi nocon funafoya nocon Diosin yonoa cusca non shinanpacunaca. 
EXO.12.25	Chipo Diosin noco yoiyoni cusca noco mai futsa inain. Nan mai ano non icaitian faritifi nan fusiti shafa nocon funafoyashon non shinantiro. 
EXO.12.26	Man nanscaiton oinquin maton facufoan mato yocatiro isca huaquin, “¿Ahuuscaimun man iscai fusicain?” ishon mato yocaifoan man ato cumatiro isca huaquin, 
EXO.12.27	“Non Egipcio mai anoashu oaitian nocon Ifo Diosin nantifi Egipcio aton furun iyoafofo namanitian nantianri nocon pushufoti finonmani nocon furun iyoafofocai namanima. Ascano nan shafatan ano fusiaitian chashoanun facu cahuashara non rutunon nocon Ifo Diosi ismafain non fasi unimai noco Egipcio mai anoshon numaniran,” ishon nocon facufo man yoitiroran, —ishon Moisés ahuun caifo niaifo patasharinoafo yoiaino nannori nicacani ratoconun mai chachishon nocon Ifo Diosi cufinyanan ahuunoa yoisharanifo. 
EXO.12.28	Ascatan Israelifo aton pushu ano fonifo nocon Ifo Diosin Moisés yafi Aarón yononi cuscacoin anonfo.
EXO.12.29	Ascano nan yamunacahuanaino nocon Ifo Diosin nantifi Egipcio ato furun iyafofo namani. Nan niaifo Faraón ahuun furun non Egipciofoan aton furun nan cunu muran iquimanifo non nantifi Egipcio aton inapan facu iyoafofo nai futsunifo. 
EXO.12.30	Nantian Faraón non niaifo patasharinoafo nantifi Egipciofo nan yamunacahuanaino moi futsunifo. Ascashu nantifi aton pushu anoafo aton furun iyoafofo nai futsuafo oincani. Nantificoin fasi oiashcafinin uainifo. 
EXO.12.31+EXO.12.32	Ascano nan yamutan niaifo Faraón ahuun yora futsa nichini Moisés yafi Aarón ihuitanon. Aqui nocoafotian ato yoini isca huaquin,
EXO.12.31+EXO.12.32	—Nantifi maton caifofo Israelifo non maton inafoya uhuun mai Egipcio anoashu foriscatacahuun man ua yoca cusca maton Ifo Diosi cufinfain uarifi cufinshocahuun ua numanon, —ishon Faraón yoini.
EXO.12.33	Ascano Egipciofoan shinanquin isca huanifo, —Na Israelifo noco mai anoshon non ato nichiyamaino nantifi non nai futsuiran, —ishon shinannifo. Ascashon Egipciofoan Israelifo yoinifo, —Nocon mai anoashu foriscatacahuun, —ishon ato yoinifo. 
EXO.12.34	Ascano nantian Israelifoan aton misi farashati maisi fiifain aton misi acamaquishon onihuati muran aton sahuutifo nanushon iyafainnifo. 
EXO.12.35	Moisés ahuun caifo yonoa cusca Israelifoan Egipciofo ahuara sharafo ato yocanifo. Oro non cuno facafacaitsa yocafain sahuutifori ato yocanifo. 
EXO.12.36	Nan nocon Ifo Diosin ato shinanmanai cusca Israelifoan ato yocanifo Egipciofoan nantifi ato inanquin cuyo cuanifo. Ascano nan Egipciofo atona iyopaonifo nan ato ahuara chicoinfo Israelifoan ato fianni.
EXO.12.37	Ascashu Israelifo pushu rasi ahuun anu Ramsés anoashu Sucot ano fonifo. Seiscientos mil nocofunufo taucoin fonifo. Ainfofo yafi facufocai ato tanan huanima. 
EXO.12.38	Nantianri caifo futsafori ato fu osifaini fonifo. Ato ina ichaparasiya fonifo. 
EXO.12.39	Nan Egipciofoan ato nichirisca huaitiancai nan misi farashati maisi Egipcio mai anoashu fonifo. Tsoancai aton tushu pichatiro inima. Nan samamashtacoin ato nichiaifoanno cai tsoan manatiro inima. Ascashon misi farashati maisi fusti pinifo.
EXO.12.40	Ascano Israelifo cuatrocientos treinta fari Egipcio mai ano iyopaonifo. 
EXO.12.41	Nan cuatrocientos treinta fari cuyoano nan shafatacoin Diosin ahuun yora nan Israelifo Egipciofo mai anoshon ato nichini. 
EXO.12.42	Ascano nan yamutan nocon Ifo Diosin Israelifo cushusharani Egipcio mai anoashu fosharatanonfo. Ascano nan faritifi Israelifoan nocon Ifo Diosin ato shara huani cusca shinanmisifo.
EXO.12.43	Nocon Ifo Diosin Moisés yafi Aarón yoini isca huaquin, —Un mato finonmafain numa cusca nan shafatan man fusiaino un mato tapimashquin manmain ahuuscatiroquin. Nantian chashoan cahuashara ahuun namicai mato caifomafoan pitiroma. 
EXO.12.44	Ascano nan maton yonomati mani futsa man ihuini mato fu ipaiyaiton nantian iquisi ahuun foshqui rupa shatucahuun mato cuscara inon. Ascashon mato futan chashoanun facu pitiro. 
EXO.12.45	Nan maton oinmatifo man ato pui inanmisi mato yonoshonatocai mato futan chashoanun facu maton fusititian pitiroma. Nan mato fu iyomisifo maton caifomari chipo mato anoashu ahuun mai ari caashquiaitocai nan yoranricai mato futan chashoanun facu pitiroma.
EXO.12.46	Nan fusiti shafa pushu fusti muranshon man pitiro. Chifishon piyamacahuun. Nan man piaino chashoanun facu ahuun shao tucuyamacahuun. 
EXO.12.47	Nantifi maton caifo Israelifo fusiaitiancai tsoanshta raqui cayotiroma fusishquima.
EXO.12.48	Nan ratoran Israelifomafiashu mato fu ichananpai mato fu fusishquin iquisi aa non nantifi nocofunufo ahuun pushu muran icafo iquisi foshqui rupa shatuyotirofo nan un mato finonmani cuscahuunoa shinanpai nantian mato futan piishquin. Ascashufin nan mato mai anoashu cainni cuscaran itiroquin. Ascan nan ratoran futsan foshqui rupa shatuamacai mato fu fusitiroma chashoanun facu piishquin. 
EXO.12.49	Un mato yonoa cusca maton caifo nan mato mai anoashu cainnifo iyamarai maton caifomafoanri nicacointirofo. Ascan un mato yonoa cusca nicayamainocai mato fu fusitiromaran, —ishon nocon Ifo Diosin Moisés yafi Aarón yoini.
EXO.12.50	Nocon Ifo Diosin Moisés yafi Aarón yononi cuscacoin aton caifo nan Israelifo nanscacoinnifo. 
EXO.12.51	Nan shafatafin nocon Ifo Diosin nantifi Israelifo nan manifoti Egipcio mai anoshon ato iyoniquin.
EXO.13.1	Nocon Ifo Diosin Moisés yoini isca huaquin,
EXO.13.2	—Nantifi Israelifo maton furun iyoafofo uhuuna ishquin. Ascacun man ato tapimatiro un ato amapaiyai cusca anonfo. Maton inapan facu iyoafofori uhuuna iishquiran, —ishon nocon Ifo Diosin yoini.
EXO.13.3	Nannori nicatan Moisés ahuun caifo yoini isca huaquin, —Nocon Ifo Diosin ahuun curushhuunshon mato Egipcio mai arishon ihuua afanan Egipciofoan aton yonomatifo man inonma. Ascacun nan noco ihuua shafa nocoaitian faritifi nan shinancahuun. Ointiaquimayamacahuun. Nan shafatafin nocon fusiti shafa ipanacaquin. Nan shafatan misi farashatiya piyamacahuun. 
EXO.13.4	Nocon tsainman nan oshu non anunon Abibran non huamisi. Nan shafata oshu Abib nantian non Egipcio mai anoashu caitian.
EXO.13.5	Nocon Ifo Diosin nocon shunifo yoiyoni isca huaquin, “Un maton mai fasi sharacoin inain. Nanno nantifin man yopai cusca man ayashquinran,” ishon nocon Ifo Diosin nocon shunifo yoiyoni. Nan mai shara ano Cananeofo non Hititafo non Amorreofo non Heveofo non Jebuseofo. Non nanno nocoaitian oshu Abibtifi non fusitiro nocon Ifo Diosin noco Egipcio mai anoshon iyoni cusca shinanshquin. 
EXO.13.6	Nan siete dia oshatan misi farashati maisi fusti picahuun. Ascano siete dia finoanno fusicahuun nocon Ifohuunoa shinansharashcaquin. 
EXO.13.7	Ascano nan siete dia oshatan misi farashati maisi man piaitian ahuara tushu futsari farashatiya piyamacahuun. Nan man icano nan siete dia oshatan nan farashati maton pushu muran man huatiroma. Nocon mai anoricai man huatiroma. Siete dia oshatacai non farashati oinpaima.
EXO.13.8	Ascashon nan siete dia oshatan fusititian maton facufo man tapimatiro ahuuscamain man misi farashati maisi picain. “Nantian nocon Ifo Diosin Egipcio mai anoshon noco ihuuriscani. Ascacun non misi farashati maisi nantian non pitiro nan noco ihuuriscani cuscan shinantaquiran,” ishon ato yoicahuun. 
EXO.13.9	Ascaino maton mucu non maton fumananquiri cunui cafiscai nocon Ifo Diosin mato yonoa cusca shinanfain ahuun curushhuunshon mato Egipcio mai anoshon iyoni cuscacai man ointiaquimapacunonma. Nanfohuunoa yoinonancahuun. 
EXO.13.10	Ascacun nan shafa faritifi fusicahuun nocon Ifo Diosin Egipcio mai ano aton furun iyoafofo namanitiancai nocon furun iyoafofo namanima. Nan ato finonmanitian. Ascacun nanfohuunoa non shinanon.
EXO.13.11+EXO.13.12	Ascano nocon Ifo Diosin nocon shunifo yoiyoni cusca Cananeofoan aton mai noco inain. Ascacun nan mai ano icaitian Diosin noco yonoa cusca ointiaquimayamacahuun. Maton furun iyoafofo man Diosi inain ato amapaiyai cusca anonfo. Nantifi mato inapan facu iyoa funufori ahuuna iishquiquin. Nanscacun ointiaquimayamacahuun. 
EXO.13.13	Ascafia maton burropan facu funu iyoa caincun fiishon man chashoanun facu inantiro nan burropan facu funu iyoa mina itiro. Ascano nan chashoanun facu inanpaiyamaquin nan burropan facu iyoa tusho tutucuancahuun nanon. Ascatari maton furun iyoafofohuunshon nocon Ifo Diosi chashoanun facu funu iyoa rutushocahuun nan maton facu numa cusca ismashcaquin. 
EXO.13.14	Chipo ua nocon Ifo Diosin mato yonoa cusca man aino maton facufoan oincashon mato yocaquin isca huai, “¿Ahuuscai nocon fusiti shafa nocoano man iscatiromun?” ishon mato yocaifoan man ato yoitiro isca huaquin, “Nocon Ifo Diosin ahuun curushhuunshon noco Egipcio mai arishon ihuuni. Non Egipcio mai ano fari ichapacoin Egipciofoan noco curushcain yonopaoni. Non ato yonomatifo icaitian non fasi omitsiscapaoni. Ascano nocon Ifo Diosin ahuun curushhuunshon noco Egipcio mai arishon ihuuni.
EXO.13.15	“Non Egipcio mai ano iyopaonitian nan aton niaifo Faraoncai nocohuun ramapainima. Ascatari nocon Ifo Diosin yoiai cuscari Faraón nicacasmapaoni. Ascano nocon Ifo Diosin nantian Egipciofo aton furun iyoafofo nantifi namaquin futsani. Aton inapan facu funufo taunifo namaquin futsani. Nanscacufin faritifi nocon fusititian non nocon Ifo Diosin nantifin nocon inafo funu taunifo inainquin. Ascafiashon nocon facu iyoafofo non afanan ihuitiro. Ascano nocon facufo aton rututamarocon non chashoanun facu rututiro nocon Ifo Diosi ismashquin nan noco Egipcio mai anoshon numaniran,” ishon maton facufo man yoitiro.
EXO.13.16	Ascacufin nan fusiti shafa nocon onanti cuscaran itiroquin. Maton mucu iyamarai maton fumananqui man cunui futsucun mato onantiro. Nanscarifiaquin nan fusiti shafahuunoa man shinantiro nocon Ifo Diosin ahuun curushhuunshon noco Egipcio mai anoshon iyoni. Nan fusiti shafahuunoa Diosin noco ashoni cusca non ointiaquimapacunacama. Nantifi manifoti anoafoan tapitiro non Diospan yorafocun, —ishon Moisés yoini.
EXO.13.17	Nan Faraón Israelifo Egipcio mai anoshon nichiaitian nocon Ifo Diosin shinanquin isca huani, —Na maifin Un Israelifo inaincai un ato cayacafi nanno ato iyoaitian Filisteofo mai ano nocotirofo. Nanno nocoaifotian Filisteofoan ato rutupaiyaifoanno ratucani Egipcio mai ano nasotirofo. Ascacun un ato cayacafi iyotamarocon un ato fai futsa iyoshquin. 
EXO.13.18	Ascanofin tsoa istaipama ano un ato iyoicaicain nan fai unuhuanhuuri ahuun anu oshin ano un ato iyoicairan, —ishon nocon Ifo Diosin shinanni.
EXO.13.18	Nan Israelifo Egipcio mai anoashu foaifotian aton ashifo non aton piafori tsomanifo caifo futsa fu rutunanshcaquin. 
EXO.13.19	Nantian José nataima ahuun yorafo yoini cusca Moisés shinanquin isca huani, —José ahuun yorafo yoini, “Chipo nocon Ifo Diosin mato numashquin man Egipcio mai anoashu caitian ua shinancahuun. Nan man caitian uhuun shaofo fooshquicahuun mai futsa ano nocoshon nanno uhuun shao mai huacahuun,” —ishon José yoiyoni cuscan Moisés shinanni. Ascano Israelifo Egipcio mai anoashu foaifotian Moisés yononi cuscan José ahuun shaofo nantifi fonifo.
EXO.13.20	Asca nanno Israelifo pushu rasi ahuun anu Sucot anoashu focani. Etam mai ano noconifo. Nan Etam tsoa istaipama cusumunri. Nanno oshayonifo. 
EXO.13.21	Ascano man shafaino nocon Ifo Diosin nai coinmanhuanhuunshon ato tapimani nan coinmanhuan foaiquiri man catiro. Yamuri chii urumanhuan nai murannoa ato oinmani nan yamu urumanhuan foaiquiri man catiroran, ato huani. Ascan shafata iyamarai yamuri fopaicani fotirofoquin. 
EXO.13.22	Nan shafatishon coin ato rusoatori ini. Ascaino nan yamutishori chii urumanhuan nai murannoashu ato rusoatori ini.
EXO.14.1	Ascatan nantian nocon Ifo Diosin Moisés yoini isca huaquin, 
EXO.14.2	—Min caifo Israelifo yoihuun mai ahuun anu Pi-hahirot ano nasoshcaquin. Nan Pi-hahirot nan mai Migdol yafi ununhuan Oshin nushmancayan ini. Nanno chaimashtari mai ahuun anu Baal-zefón ano man oshatiro. 
EXO.14.3	Ascaino Faraón shinanshquin isca huai, “Israelifo tsoa istaipaima ano foanfafaicani. Ocuma futsa nan tsoa istaipama futsa unuhuan Oshin nushmancayan Israelifo foanfafaincani. Raquimain caicain tsoacain tapiafoma,” ishon Faraón shinanshquin.
EXO.14.4	Ascano un afanan Faraón ahuun nomuran curush huamai cusca afanan min caifohuunoa shinanchacai. Matohuunoa nannori shinanquin ahuun ranushumuafoyashon mato mufaini focani mato afanan achishcaquin. Ascafia un acai cusca nantifi yorafoan tapitirofo tsoa futsacai ua cuscara sharama. Ascashon tapitirofo un ahuamamishti huatiro. Nanscacufin Egipciofoan tapicaniquin unfin Ifo Diosiquin, —ishon nocon Ifo Diosin yoini.
EXO.14.4	Nan nocon Ifo Diosin ato yononi cusca Israelifoan huanifo. 
EXO.14.5	Nan Egipciofo aton niaifo Faraón nica Israelifo man foafo afanancai tsoan nasoyamaiton nicain. Aa non Egipcio niaifo patasharinoafoanri shinannifo isca huaquin, —¡Ohuashta! ¿Ahuuscai non Israelifo nichiamun? Afanan nocon yonomatifo iishquimaran, —ishon nannori yoinifo.
EXO.14.6	Ascano nantian Faraón ahuun taramutifo itishara huani. Ascashon ahuun ranushumuafo yoini ato futan Israelifo muufainshquin atoqui nocoshon ato achinonfo. 
EXO.14.7	Nantian seiscientos taramutiyafo nan fasi sharacapafo yafi taramutiya futsafo Egipciofoan aton taramutifoya Faraón fu fonifo. Ascano taramuti atirifo muran ranushumua niaifofo fonifo. 
EXO.14.8	Nan Israelifocai tsoashta ratunima Egipcio mai anoashu foaifotian. Nocon Ifo Diosin Egipciofoan aton niaifo Faraón ahuun nomuran curush huamani Israelifo mufaitan ato achinon.
EXO.14.9	Ascano nantifi Faraón ahuun ranushumuafo non caballofo non taramutifo non nan taramuti futsafo muran a fu fonifo Israelifo mufaicani. Nan Israelifo unuhuan cusumunri Pi-hahirot yafi Baal-zefón chaima oshafoanno. Nanno Egipciofo atoqui nocoqui rashquini. 
EXO.14.10	Israelifo Faraón yafi ahuun yora Egipciofo chaimashtacunoa fuchitan fasi ratucoinnifo. Ascashon oi ashcafinin nocon Ifo Diosi cufinnifo ato numanon. 
EXO.14.11	Nanscara oincani Moisésqui ahuun caifo Israelifoan fasi tsain chipunifo. Yoiquin isca huani, —¿Ahuuscai Egipcio mai ano non itiromamun? Anoashu non naino nanno non maitiro. ¿Ahuuscaquimun tsoa istaipama min noco ihuuaquin non nunoashu naanon? ¿Ahuuscaquimun min noco Egipcio mai anoshon ihuuaquin? 
EXO.14.12	Man nonfin Egipcio mai anoshon mia yoiamuaquin, “¡Noco fucash huayamahuu!” Non tsoan istaipama icashu naacai sharama. Non Egipciofoan yonomatifo natian icaino shara icuanaran, —ishon Israelifoan Moisésqui tsain chipunifo.
EXO.14.13	Nannori huafiaifoan Moisés ato cumani isca huaquin, —Ratuyamacahuun. Nocon Ifo Diosin noco numai cusca nan fusti shinancahuun. Noncai afanan Egipciofoan noco mufainaifotian non ato afanan oinnacama. Nocon Ifo Diosin noco numai cusca man samamashta oincai. 
EXO.14.14	Shinanchacayamacahuun. Raqui ichoyamacahuun. Diosifin Egipciofo onaintimai cusca man samamashta oincai, —ishon Moisés ahuun caifofo yoini.
EXO.14.15	Ascashon nocon Ifo Diosin Moisés yoini isca huaquin,
EXO.14.15	—Afanan ua cufintama min caifofo yoihuun fononfo. 
EXO.14.16	Ascano min poquiti unuhuan manaon susohuun. Min susoaino ununhuan pashcanantanaino min non nantifi min yorafoan mai mutotanaino pocufainonfo. 
EXO.14.17	Unfin Egipciofoan aton nomuran shinanchacamanicai mato mufainonfo. Nan aton niaifo Faraón non ahuun ranushumuafo non aton taramutifoya non aton caballofo non caballo camaqui camisifori un ahuamamishti huatiro cusca un ato ismai un ahuamamishti huatiro nantififain uhuunoa tapinonfo. 
EXO.14.18	Ascacun nan Faraón non ahuun taramutifoya non ahuun ranushumua nan caballo camaqui camisifo un ato onaintimaitian nantian Egipciofoan tapishcani unfin nantifiton aton Ifo Diosiquin. Tsoa futsacai ua cuscara sharama. Ascashofin ua tapitirofoquin, —ishon nocon Ifo Diosin yoini.
EXO.14.19	Ascano Diosin nannori ato yoiquin anaititanaino ahuun oinmati nan a fu nai muran imisicai afanan Israelifo rucu cashotamarocon ato cachori cani. Nantianri nan nai coinmanhuan yafi Diospan oinmati ato fu acachori cafoni. 
EXO.14.20	Ascano nantian nan nai coinmanhuan Egipcio aton ranushumuafo yafi Israelifo nushumancaya ato nastuicoin ato shutirisca huatanainocai Egipciofoan afanan ato ointiro inima. Nai coinmanhuan faquishcoin itanainocai afanan tsoan Israelifo ointiro inima. Ascafiano nan Israelifoanno cai faquish itamarocon ato ano shafa sharacoin ini. Nan yamutishon Egipciofoan oianfo nai coinmanhuan faquishi huacoin ini. Nantianri nan nai coinmanhuan Israelifo chashashoni oinsharanonfo. Ascanocai Israelifoqui nan yamutishon ato chaimashta ifiashucai Egipciofo atoqui nocotirofo inima.
EXO.14.21	Ascano nantian Moisés unuhuan manaonri mushaino samamashta Diosin nihuunhuan fari oaiquirinoashu nihuu curushupacoin nocoriscatanaino ununhuan pashcanan rafutani. Ascano Diosin unuhuan nushmancayan rafu mai mutomariscatani. 
EXO.14.22	Unuhuan pashcatanaino ocuma futsa unu cuhuiacua nan cunu cuscaran ini. Ocuma futsari nanscara cuhuiacua cuyacoin ini. Ascano nan unu cuhuiacua rafu nushmancayan Israelifoan mai mutotanaino pocufainnifo.
EXO.14.23	Nanscatanaino Egipciofoan Israelifo mufaintan arifi unuhuan nushmancayan pocufainpainifo. Faraón ahuun ranushumuafo non aton caballofo non nantifi unuhuan nushmancayan Israelifo mufainnifo. 
EXO.14.24	Nan shafataima chiihuan nai murannoa nocon Ifo Diosin Egipciofo oiainno nan Egipciofo afi ranan furo romanifo Diosi ato imai cusca. Nan Egipcio ranushumuafo fasi ratucoincani icaifo cuscacai tsoan tapinima. 
EXO.14.25	Diosin yonotanaino Egipciofoan aton taramutiyafo nantifi chacana huaqui futsani pacunonfo. Ato catimacoin huani. Ascaiton oincani Egipciofo yoinannifo,
EXO.14.25	—Non Israelifo achinonma aton Ifo Diosin ato numai. Nanscacun noco taramutifo chacana huaiquin. Non Israelifomaquinoashu fononfocahuun non afanan ato achitiromaran, —icashu Egipciofo yoinannifo.
EXO.14.26	Ascano nocon Ifo Diosin Moisés yononi isca huaquin,
EXO.14.26	—Min mucu unuhuan manaon mushanhuun. Min mushaino unuhuan afanan nantio ositanon. Nantifi Egipciofo non aton caballofoya ahuun taramutiyafo nantifi asain futsunonfo, —ishon Diosin Moisés yononi.
EXO.14.27	Nan noco Ifo Diosin Moisés yonoai cusca ununhuan manaon mushaino afanan ununhuan nan imisi cuscaracoin itanaino Egipciofo ununhuan cusumunri ichopaifiacanicai tsoan raquishta ichotiro inima. Nocon Ifo Diosin nantifi ato asaquin futsani. Ascano nantificoin nai futsunifo. 
EXO.14.28	Ascano nan unuhuan muto tanaino nan taramutifoya ahuun ranushumuafo nantifi atoqui mainhuan fupotani. Ascano nantifi Faraón ahuun ranushumuafo na Israelifo mufainafo ato rutupai foafo nanfo asain futsunifo. Tsoashtacai tushunima. 
EXO.14.29	Ascano Egipciofo asataifoma nan unuhuan pashcatanaino ocuma rafu nan cunu ointsa cuyacoin nan rafu nushmancayan mai mutotanaino Israelifoan pocufainifo.
EXO.14.30	Nan shafata nocon Ifo Diosin Israelifo numani Egipciofoan ato rutunonfoma. Ascano nantian Israelifoan Egipciofo naafo aton cayafo unuhuan cusumunnoa oinnifo. 
EXO.14.31	Nan noco Ifo Diosin ahuun curushhuunshon Egipciofo nama cusca Israelifoan oincaquin yoinifo isca huaquin, —¡Aicho! Nocon Ifo Diosin ahuamamishti huatiro, —ishon yoinifo. Ascashon nocon Ifo Diosihuunoa yoisharafain a icoinran huafain nan ahuun oinmati Moisésrifin icoinra huanifo.
EXO.15.1	Natian Moisés fu Israelifo nocon Ifo Diosihuunoa shinansharai cusca fanainquin iscanifo,
EXO.15.1	—Unfin nocon Ifo Diosi fanainsharashonicai.
EXO.15.1	Tsoa futsacai a cuscara sharama.
EXO.15.1	Nantofin nantifi finoncoianquin.
EXO.15.1	Nantifi Egipciofoan aton caballofo non aton taramuti acamaqui tsaoafo unuhuan muran man min asamana.
EXO.15.2	Unfin nocon Ifo Dioshuunoa fanainquicain.
EXO.15.2	Nantofin ahuun curushu ua inanfain ua numaquin.
EXO.15.2	Nanfin uhuun upa ahuun Diosiquin.
EXO.15.2	Nanrifin uhuun Diosiriquin.
EXO.15.2	Un ahuunoa yoisharafain un nantifi yoi tsoa futsacai uhuun Diosi cuscarama.
EXO.15.3	Nocon Ifo Diosifin noco cushumisiquin.
EXO.15.3	Futsafoan noco chaca huapaiyaiton
EXO.15.3	nanton ahuun curushhuunshon
EXO.15.3	nocomaquinoa yora chacafo potatiro
EXO.15.3	noco ahuusca huanonfoma.
EXO.15.3	Nanton ahuun anufin Ifo Diosiquin.
EXO.15.4	Nan Faraón ahuun taramutiyafo
EXO.15.4	non ahuun ranushumuafo
EXO.15.4	nocon Ifo Diosin ato ununhuan naquishon
EXO.15.4	ato asamanaino
EXO.15.4	Faraón ahuun ranushumuafo
EXO.15.4	nan niaifo patasharinoafori
EXO.15.4	nan fasi tapisharafo
EXO.15.4	nocon Ifo Diosin ato asamanaino
EXO.15.4	man asain futsuafo.
EXO.15.5	Ununhuanun man ato fupoa.
EXO.15.5	Ahuun noamuran nan toquiri unu muran pacutiro cusca
EXO.15.5	man nantifi unu noa muran iqui futsuafo ica.
EXO.15.6	Ifo Diosin minfin min curushhuunshon
EXO.15.6	min ahuamamishti huatiro cusca man oianfo.
EXO.15.6	Min curushu fasi sharacoin man oianfo.
EXO.15.6	Nan noco noicasmaifo min ato onaintimacoian afanan ninonfoma.
EXO.15.7	Min ato yonoa cusca Egipciofoan mia nicacasmamisifo.
EXO.15.7	Ascacun min curushu sharacoinhuunshon min ato nantifi shatumana
EXO.15.7	afanan noco ahuusca huanonfoma.
EXO.15.7	Min atoqui fasi sinaitian nan shachi mutocoin ano
EXO.15.7	yora coatiro cusca min ato namaqui futsa.
EXO.15.8	Min ununhuanqui ashaintaquin pashcanan huatanaino
EXO.15.8	nushmancayan mai muto iriscatanaino
EXO.15.8	ocuma rafu ununhuan cuhuiacua
EXO.15.8	nan cunu cuya cuscaran rafu.
EXO.15.8	Nan rafu nantio rafu pashcanantana.
EXO.15.9	Nan nocon noicasmaifo Egipciofoan yoiafo isca huaquin,
EXO.15.9	“Non Israelifo mufaintan non atoqui nocoshon
EXO.15.9	non ato mafo fiatan non pashcananon.
EXO.15.9	Nan ayafo cusca ato fiiafain non ato ashifoan rutunon,” ishon yoiafo.
EXO.15.10	Minfin nocon Ifo Diosiquin
EXO.15.10	min atoqui ashaintanaino
EXO.15.10	unuhuanun ato fupoqui cuyoa.
EXO.15.10	Unuhuan noa muran man iqui futsuafo
EXO.15.10	nan min ato asaquin futsaino.
EXO.15.11	Nan diosiran ishon rami huafocai dioscoinfoma.
EXO.15.11	Afocai mia cuscarafoma.
EXO.15.11	Tsoa futsacai mia cuscarama.
EXO.15.11	Min fusti sharacoin.
EXO.15.11	Mia cuscaracai tsoan oinyomisima.
EXO.15.11	Min ahuamamishti huatiro.
EXO.15.11	Min curushhuunshon ahuara huamisi cusca oinquin,
EXO.15.11	“¡Aira! ¡Oincapon!
EXO.15.11	Diosin acai cusca fasi sharacoinran,” ishon non yoitiro.
EXO.15.12	Min mucu min atoqui mushaino
EXO.15.12	nan Egipciofo unu muran iquiafo.
EXO.15.12	Ascano min ato nama nai futsuafo.
EXO.15.13	Nonfin min yorafoquin.
EXO.15.13	Min noco numa non afanan Egipciofoan aton yonomatifo inonma.
EXO.15.13	Minfin noco nantishotapiquin noipacunacaquin.
EXO.15.13	Minfin noco tapimatiroquin nan non cai cusca.
EXO.15.13	Min curushhuunshon mai sharacoin ano min noco iyoshquin.
EXO.15.13	Nanno min no fu iishquin.
EXO.15.13	Min no fu icaitian shara fustisi non ointiro.
EXO.15.14	Nan min noco iyoai cusca
EXO.15.14	mani futsafoan nicacani fasi ratucoinshquicani.
EXO.15.14	Filisteofori ratucoinshquicani.
EXO.15.14	Ascashu aton nomuran fasi omitsiscashcani.
EXO.15.15	Nan Edom ano icafo
EXO.15.15	aton niaifofo fasi ratucoinshquicani.
EXO.15.15	Moabfo aton niaifofori ratucoincani
EXO.15.15	taritari ishquicani.
EXO.15.15	Nan Cananeofori fasi musucani
EXO.15.15	nantian fasi ato fuso pashicoin iishcani.
EXO.15.16	Ascano fasi ratucoincani.
EXO.15.16	Min curushhuunoa nicacani
EXO.15.16	nantifi manifoti miqui musucoincani.
EXO.15.16	Aicho, Ifo Diosin, min noco ihuia
EXO.15.16	non min yorafo inon.
EXO.15.16	Ascano miqui musuaifoanno
EXO.15.16	non aton mai ano finoaintocai
EXO.15.16	noco ahuusca huashquicanima.
EXO.15.17	Aicho Ifon, min noco mai sharacoin catonshona
EXO.15.17	non nanno iishquinon.
EXO.15.17	Nanno machifo ano
EXO.15.17	minrifi min noco fu nanno iishquin.
EXO.15.17	Nan mai sharacoin
EXO.15.17	min noco oni huashoni
EXO.15.17	min noco inanno nocona iishquin.
EXO.15.18	Ifon Diosin minfin nantifi iquipacunacaquin,
EXO.15.18	—ishon Moisés futan Israelifo nocon Ifo Diosi fanainshonifo.
EXO.15.19	Ascano Israelifoan ununhuan pocufainnifo nocon Ifo Diosin yonoa cuscan mai mutotanaino nantifiton pocufainnifo. Ascano Faraón ahuun caballofo non ahuun taramutifo non ahuun ranushumua nan taramutifo muran fomisifo Israeli cachori pocufaipaiyaifoan nocon Ifo Diosin yonoa cuscan ato unuhuanun fupoqui futsaino asain futsunifo. 
EXO.15.20	Ascano nantian Aarón ahuun chipi ahuun anu María nantorifi Diospan tsain ahuun yorafo yoimisi. Arifi Diosiqui fasi unimacoinquin ahuun manuti ahuun anu pandereta manuaino nantifi Israelifo ainfofoan a futan aton manutifo manuaino nantifi mononifo. 
EXO.15.21	Ascano María fanainquin iscani, —Nocon Ifo Diosin min nantifi finoncoian. Tsoa futsacai mia cuscarama. Egipciofo yafi aton caballofo unuhuan muran min ato potaino nantifi asain futsuafo. Nocon Ifo Diosin minfin noco numaquin, —icashu María fanainni.
EXO.15.22	Ascano Moisés ahuun caifo nan Israelifo ununhuan ahuun anu oshin anoashu tsoa istaipama ano ahuun anu Shur ano ato iyoni. Nanno osha rafu non fusti foanfafainfiacaquicai tsoan anoa unu fuchinima. 
EXO.15.23	Nan mai ahuun anu Mara ano nocoshon unu fuchifiafo fasi mocacoin ini. Tsoancai ayatiro inima. Ascashon nan mai anunifo Mara. Onicoinnin tsainman mocacoinran ishon anunifo.
EXO.15.24	Ascano nantifi Israelifo Moisésqui fasi sinacoincaquin aqui tsain chipunifo. Ascashon yoinifo, —¿Natianmun non raquia unu ayaicain? —huanifo.
EXO.15.25	Nantian Moisés nocon Ifo Diosi cufinquin isca huani, —¿Ifon, unmain ahuusca huatiroquin? Ua tapimahuun uhuun caifoan unu ayanonfo, —ishon nannori cufiainno. Nantian Diosin Moisés ihui poyan ismani. —Nan fishon unu muran potaino unucai afanan moca itamarocon fata sharacoin ishquiran, —ishon nocon Ifo Diosin yoini. Diosin yoia cuscan Moisés ihui poyan unu muran potaino unu fianananriscatani afanancai moca inima.
EXO.15.25	Ascano nannoshon nocon Ifo Diosin Israelifo yoiquin isca huani ahuun tsainmain nicacanicain oinshquin nannori ato tapimani, 
EXO.15.26	—Nan un mato yonoai cuscan ua man nicasharaitocai un mato nan Egipciofo pau futsa futsatapafo fuchimamisi cuscacai nan pau man fuchishquima. Unfin maton Ifoquin. Un mato caya huamashquiran, —ishon nocon Ifo Diosin Israelifo yoini.
EXO.15.27	Ascano focani nan mai ahuun anu Elim ano noconifo. Nanno pozomua mucu rafuti nushman cayanoati ini. Ascano setenta shufofo nannori nia ini. Nantian nanno unu cusumunri Israelifo iyonifo.
EXO.16.1	Ascano nantifi Israelifo Egipcio mai anoashu foafotian oshu fusti finoanno Elim anoashu tsoa istaipama mainfin uhuapacoin ano noconifo. Ascashon nannoshon anunifo Sin. Nan Sin Elim chaimashta nan nushmancayan rafu Sinain ini. 
EXO.16.2	Nanno nan mainfin uhuapan anoshon nantifi Israelifoan Moisés yafi Aarónqui tsain chipunifo. Fasi atoqui sinacaquin. 
EXO.16.3	Ascashon Israelifoan yoinifo isca huaquin,
EXO.16.3	—Non Egipcio mai anoashu oyamashara icuana. Nannoshon non pisharamisi. Ascafia nuno man noco ihuua non nunoashu fonin nanon. Diosin noco Egipcio anoshon nama shara icuanaran, —ishon Israelifoan Moisésqui tsain chipunifo.
EXO.16.4	Nannori yoiaifoan oinquin nocon Ifo Diosin Moisés yoini isca huaquin, —Natian un nai muranshon mato tushu inain. Shafatifi man yopai cusca min caifofoan nan tushu finonfo. Ascano un atohuunoa tapipai ratotomain ua nicasharaiquin. 
EXO.16.5	Ascasho ato yoihuu nan dia viernes nan fimisifo finonmafain paratamacoin finonfo. Ascano nan dia sabado afanan finonfoma, —ishon nocon Ifo Diosin Moisés yoini.
EXO.16.6	Nannori nicacatan Moisés futan Aarón Israelifo yoini isca huaquin,
EXO.16.6	—Na yatafin man tapicain tsoamain Egipcio mai anoshon mato ihuuaquin. Nonmaquian nocon Ifo Diosifin mato ihuuaquin. 
EXO.16.7	Ascano funamari nocon Ifo Diosi fasi sharacoincun man oincai. Ascashon man tapitiro Diosifin no fu icaquin. Ascafia man aqui tsain chaca huai cusca nocon Ifo Diosin man mato nican. Ascan noncai ahuama. Man shinan man nocoqui tsain chipuan. Mancai nocoqui tsain chipuama Diosiquifin man tsain chipumisiquin.
EXO.16.8	Icon man tsain chipuai cusca nocohuunoacai man tsain chipuama. Noncai ahuama. Nocon Ifohuunoafin man tsain chaca huamisiquin. Man tsain chaca yoimisi cuscafin nantifi Diosi man nicamisiquin. Ascacun na yatapacu mato nami inain funamarifin mato misi niriashoin. Asca huaino man tapitiro nocon Ifo Diosin na tushu mato inanran, —ishon Moisés ahuun caifo yoini.
EXO.16.9	Ascano Moisés ahuun ochi Aarón yoini isca huaquin, —Ochin, nocon caifo nantifi ichananhuashon afanan ato yoihuu isca huaquin, “Man nocon Ifoqui tsain chaca huafia. Natian aficoin mato cumai oa man nicanon. Nantifiton nicacahuun,” —ishon ato yoihuu Moisés Aarón yoini.
EXO.16.10	Ascano Aarón ato yoiaino tsoa istaipama nan mainfin uhuapahuuri oianfo nan nai coinmanhuan ato iyoaino nan muran nocon Ifo Diosi chashatanaino nantifiton oinnifo. Ascaracai tsoa oinyomisima.
EXO.16.11	Nantian nocon Ifo Diosin Moisés yoini,
EXO.16.12	—Uqui tsain chaca huaifo cuscan mun nican. Nan uhuun tsain ato yoihuu isca huaquin, “Na yatapacu un mato nami inain. Ascashon funamari un mato misi inain. Piashu man mayan sharanon. Ascano man tapishquin unfin mato Ifo Diosiquin,” ishon nannori ato yoihuun, —ishon Moisés ato yononi.
EXO.16.13	Ascano nan yatapacuri Diosin Israelifo icano coma ichapa rasi fumai nanno pacui futsunonfo. Ascano iyoconaino Israelifo icano nifimanhuanun mai muchana huai. 
EXO.16.14	Ascano chipo nifimanhuan shinanno nan misi cuscaran uhuapamamishti pasnanmishti ichapacoin mai ano pacuafo Israelifoan fishon piishquicani. 
EXO.16.15	Ascarafocai tsoan oinyomisifoma Israelifo afi ranan yocanonannifo, —¿Naafomun ahuaquin? —icashu yocanonannifo.
EXO.16.15	Ascaifoan Moisés ato yoini, —Na tushufin Diosin mato inanquin. 
EXO.16.16	Diosin yoiquin isca huani, “Nan pushutifain nan yopai cusca finonfo. Nan yorafotiton litro rafu fitiroforan,” —ishon Moisés ato huani.
EXO.16.17	Nannori nicacatan Israelifoan fii focani fonifo. Atirififain paratama fiaino atirififain ichapama shara finifo. 
EXO.16.18	Nan yora paratama anoshon paratama fifiafo tushutama nan yora ichapama sharafoan fiafo atona icoini.
EXO.16.19	Ascatan man fiafoanno Moisés ato yoini isca huaquin, —Na tushu piquin tushuhuayamacahuun iyoconaino man pitiromaran, —ishon ato Moisés yoini.
EXO.16.20	Nannori ato yoifiano atirifoan nicatama nan tushu huafo mucunifo shafa futsa iyoconaino pipaiquin. Ascano funamarishta oianfo nan tushu huaitafo muran shunanhuanrasi ichapacoin ini. Fasi shuna tsopi tsopi iqui futsui. Fuputapaiquin a muran shutuafo fasi pisicoin oin Moisés ahuun caifo Israelifoqui sinacoinni.
EXO.16.21	Ascano funamaritifi nan yopaifo cusca Israelifoan nan pushutififain nan misi cuscaran tushu finifo. Ascano fari isinnaino nan tushu misi cuscaran fari tsacaino nan misi cuscaran afain futsuacai tsoan afanan fitiro inima. 
EXO.16.22	Ascano nan viernestifi fasi paratamacoin iquisi fitirofo ini. Nan tushu nocon Ifo Diosin ato nai muranshon niriashoaiton nantifiton nan litro rafu fitamarocon iquisi litro rafu non rafuri finifo. Ascano nanfo oinquin niaifo patasharinoafoan Moisés yocanifo isca huaquin, —¿Ahuuscaimun na cuscarafo iscaiquin? —ishon yocanifo. 
EXO.16.23	Ascaiton Moisés ato cumani,
EXO.16.23	—Nocon Ifo Diosin yonoafin funamari sabadoaino tsoan yonotiromaquin. Funamaricai non ahuara futsa huaima. Nonfin nocon Ifo Dioshuunoa fusti shinaincai. Non shafatifi yonomisi cuscacai non huayoima. Funamarifin non tunutiroquin. Ascano na shafata non pipaiyai cusca tsoi yamaraquin iquisi non pichatiro. Ascano ahuara tushuaiton mucucahuun funamari pishcaquin, —ishon Moisés ato yoini. 
EXO.16.24	Ascano nan Moisés ato yonoa cusca nan aton tushu tushuaiton mucuafo iyoconaino shara ini. A muran shuna iyamacain pisicai afanan tohuunima. 
EXO.16.25	Ascashon Moisés ato yoini,
EXO.16.25	—Nan tushu man mucuitafo na shafata picahuun. Na shafatacai nocon Ifo Diosin noco nai muranshon tushu niriashoima. Na shafatafin non Diosihuunoa shinanyanan non tunutiroquin. 
EXO.16.26	Nan osha mucu fustiti non mucu foshca fustiti non tushu fitiro. Sabado fusti non tunutiro. Nan shafatacai nocon Ifo Diosin mai ano mato tushu niriashoimaran, —ishon Moisés ato yoini.
EXO.16.27	Moisés ato yoia cuscacai atirifoan nicatama sabadoaino nan tushu misi cuscaran funafiaquicai tsoan fuchinima. 
EXO.16.28	Ascaiton oinquin nocon Ifo Diosin Moisés yoini,
EXO.16.28	—¿Ahuutiacaimun na yorafoan ua nicacaniquin? Un ato yoia cuscacai tsoan ua nicapaima. 
EXO.16.29	¿Tapiafomamun un semanantifi osha fusti ato tunumanaiton? Nanscacufin tunutitian icataima un ato tushu ichapa nai muranshon ato niriashoicai tunuti shafa tsoan tushu funanonfoma. Ascano tunutitian icataima iquisi ichapa fitirofo. Ascanocai nan shafata raqui fotirofoma ato tushu funashcaquima, —ishon nocon Ifo Diosin yoini.
EXO.16.30	Nannori nicacatacai tsoan sabado yononima. Nantififain tununifo.
EXO.16.31	Ascano Israelifoan chipo nan tushu Diosin ato nai muranshon niriashoan fimisifo anunifo manán huanifo. Nan manán fana cilantro ahuun ushu ointsa. Nan misi fata fonaya osia mutsa ini.
EXO.16.32	Ascashon chipo Moisés Dioshuunshon ahuun caifo yoini isca huaquin, —Nocon Ifo Diosin ua yonoa isca huaquin, “Nan litro rafu manán fihuu. Fishon motica muran nanushon mucuhuun. Ascano chipo maton funafoan oinshquinonfo. Un mato Egipcio mai anoshon ihuuatian un mato pimai cuscan nanfoanrifi ointiroforan,” —ishon nocon Ifo Diosin ato yonoa cuscan Moisés ato yoini.
EXO.16.33	Ascano Moisés ahuun ochi Aarón yoini,
EXO.16.33	—Motica uhuapa fihuu. Nan litro rafu a muran manán nanushquin nocon funafoan chipo oinshquinonfo. Ascano nocon Ifo Diosin noco Egipcio mai anoshon iyoni tsoa istaipamano noco Ifoan noco pima cusca oinshquinonfo. Nan oiainfoanno nocon Ifo Diosin noco shara hua cusca ointiaquimanonfoma, —ishon Moisés Aarón yoini.
EXO.16.34	Nocon Ifo Diosin Moisés yoia cuscan Aarón casho muran nanuni. Nan nocon Ifo Diosin ahuun tsain ato yononi cusca ato cunushoni nanrifi Aarón casho muran nanuni. Ascashon chipo Diosi fu tsainti pushu muran huani.
EXO.16.35	Nantian cuarenta farin nocon Ifo Diosin Israelifo manán pimapaoni nan Canaán mai ano nocoaifotian. Ascashon nan Canaán mai ano nococashon ato maufo fananifo. Fanashon piishcaquin.
EXO.16.36	Ascano nan manán a muran nanuafo anunifo gomeran huanifo. A muran litro rafu cuana iquitiro ini.
EXO.17.1	Ascano nocon Ifo Diosin ato yononi cusca nantifi Israelifo tsoa istaipama ano ahuun anu Sin anoashu funaiquima shara foanfafaincani. Chipo Refidim mai ano noconifo. Nanno unu yamacoin ini. 
EXO.17.2	Ascano nantian afanan Moisésqui Israelifo sinacaquin tsain chipunifo yoiquin isca huanifo,
EXO.17.2	—Moisés, noco unu ayamahuun, —huaifoan.
EXO.17.2	—¿Ahuuscai uqui man tsain chipufafainnimun? Uncai ahuamafinquin. Non yopai cuscafin nocon Ifoan noco ashoshquiquin. Mancai nocon Ifo Dios icoinra huama. ¿Man Diosi nocoqui sinamapaimun? —ato huaiton.
EXO.17.3	Afanan Israelifoan fasi nomicoincaquin Moisésqui sinacaquin aqui tsain chipunifo,
EXO.17.3	—¿Ahuuscaimun min noco Egipcio mai anoshon nuri noco ihuuaquin? Natian nocon facufo non noco inafoyari non nantifi nomi nai futsunon, —ishon Moisésqui sinacaquin nannori yoinifo.
EXO.17.4	Sinaifoan oinquin Moisés nocon Ifo Diosi fasi cufini. Yoiquin isca huani,
EXO.17.4	—¿Ifon, natianmun un ahuuscatiroquin? Uhuun caifo man uqui itisharafo ua toquirinin tsacaquin rutushcaquin, —ishon nannori Moisés nocon Ifo Diosi cufini.
EXO.17.5	Cufinquin asca huaiton nicaquin nocon Ifo Diosin cumani isca huaquin,
EXO.17.5	—Niaifo patasharinoafo nan toquiri uhuapa machi Horeb ano ato iyotahuun. Nan min poquitinin min unu Nilo tsacaita cusca nan min poquitiri fotahuun. 
EXO.17.6	Nannoshon nan machi Horeb anoshon un mia manaicai. Min poquitinin na toquiri uhuapa tsacahuu. Min tsacaino toquiri murannoashu unu afanon nantifi min caifofoan ayanonfo, —ishon nocon Ifo Diosin Moisés yononi. Ascano nan niaifo patasharinoafoan ato ointaifi nocon Ifo Diosin yonoai cusca Moisés huani. 
EXO.17.7	Nan unu afataima Israelifoan Moisésqui tsain chipuaifo cusca Moisés nan mai ano anuni Meriba. Asca huatan Israelifoan yoinifo, —¿Nocon Ifo Diosi no fu ica iyamaraimun no fu icama? —ishon nannori yoinifo. Nan Israelifoan nocon Ifo Diosiqui tsain chipunifo. Nannori icaifoan oinquin nocon Ifo Diosin atoqui sinani. Ascano afanan Moisés na mai anuni Masahran huani.
EXO.17.8	Ascatan Israelifo nan mai Refidim ano noconifo. Nanno Amalecitafo atoqui noconi ato rutupai fucani. 
EXO.17.9	Ascaiton oinquin Moisés nan nocofunu ahuun anu Josué yoini isca huaquin,
EXO.17.9	—Nocon caifo nocofunufo catonhuun. Ato iyotashquin Amalecitafo fu rutunanonfo. Funamari un machihuan mamaqui caiquin Diosin ua yonomisi cusca nan poquiti un tsomai cairan, —ishon Moisés yoini.
EXO.17.10	Ascano nan Moisés yoia cusca Josué ahuun caifofo atirifo catonpacuni. Nantian Amalecitafo Israelifoqui funifo ato rutushcaquin. Nan Amalicitafo fuaifoan oincani Moisés non Aarón non Hur non afo machi mamaqui fonifo nannoshon Upa Diosi cufi focani. 
EXO.17.11	Ascashon Moisés ahuun mucu rafu nai ari mushaino Israelifoan Amalecitafo ato rutuquin shuhuunnifo. Ascano Moisés ahuun poyan rafu atsanaquin fipapacufoannaino Amalacitafoan Israelifori ato rutuqui shuhuitanifo. 
EXO.17.12	Ascano Moisés ahuun poyan rafu atsanaiton oinquin Aarón futan Hurpan toquiri uhuapa fushonifo Moisés acamaqui tsaonon. Ascano Moisés tsao ano Aarón Moisés poyatani atsananonma. Ascano Hurpanri Moisés ahuun poyan ocuma futsa poyatani atsananonma. Nan fari caitishon ahuun poyan rafu nai ari Moisés mushan huani. Nannorimain nocon Ifo Diosi cufiainno Moisés atsananonma. 
EXO.17.13	Ascashon Josué futan ahuun caifo Israelifoan Amalecitafo ashifoan ato rutunifo. Nan ato rutuquin tushuhuafoti Amalacitafo ichonifo.
EXO.17.14	Ascano nocon Ifo Diosin Moisés yoini isca huaquin, —Nan rama man aca cusca cunuhuun. Ascano Josué ato yoinon nan nicacanashu ointiaquimanonfoma. Chipo un nantifi Amalecitafo cuyoqui futsashquin tsoancai atohuunoa shinannacamaran, —ishon nocon Ifo Diosin yoini.
EXO.17.15	Nantian Moisés toquirifo putsainini anoshon Diosi cufinshquin. Nan toquirifo putsainini anoshon Moisés anuni isca huaquin, —Nocon Ifo Diosin Amalecitafo rutufafainshquin. Nocon Ifo Diosifin nocon bandera cuscaraquin. Ahuunshon nantifiton tapitirofo nonfin ahuun yorafoquin. Ahuunshon non futsafo finontiro. 
EXO.17.16	Nocon Ifo Diosin icano uhuun mucu rafufin un nai ari mushashon un nocon Ifo Diosi cufian nan noco noicasmaifo non finonon. Non ato rutufain non ato ichoquin futsan afanan noco ahuusca huanonfoma. Ascano nocon Ifo Diosin Amalecitafo ato rutuquin cuyononfo, —ishon Moisés yoini.
EXO.18.1	Ascano nocon Ifo Diosin Moisés yafi ahuun caifo Israelifo ato ashoni cusca ato Egipcio anoshon iyoni cuscari Moisés ahuun raisi Jetro nicani. Nan Jetro ahuun caifofo Madián anoafo aton Ifo Diosi cufinshomisi ini. 
EXO.18.2+EXO.18.3	Ascano Moisés ahuun ahuin yafi furun rafu ahuun raisi pushu ano ato nichini. Moisés furun futsan ahuun anu Gerson. Ascashon Moisés yoini isca huaquin, —Un icanocai uhuun maima. Uhuun caifoma fu un ica. Nanscacufin uhuun facu ahuun anu Gerson un huaicai. 
EXO.18.4	Uhuun facu futsa ahuun anufin Eliezerquin. Nan uhuun upan ahuun Diosifin uarifi numaquin Faraón ua non uhuun caifofoya rutupaifiaiton Diosin noco numa shara noco rutunonfoma. Nanscacufin uhuun facu un nannori anuaquin Eliezeran, —ishon Moisés yoini.
EXO.18.5	Ascano chipo Moisés ahuun ahuin non ahuun facu rafu non ahuun raisi non afo tsoa istaipama mainfin uhuapa ano Moisésqui fonifo. Nanno chaimashta machi ahuun anu Sinaí. 
EXO.18.6	Aqui nocoataima Jetro ahuun raisi Moisés tsain fomani. Ascashon yoiquin isca huani,
EXO.18.6	—Unquian min raisi un non min ahuin non min facu rafu non miqui nocoicairan, —ishon cunu fomani. 
EXO.18.7	Ascatan Moisés atoqui nocoi cani. Ahuun raisiqui nocotan tutipacucahuani. Nan aton fuyamisi cusca Moisés ahuun raisi tamoqui tsoani. Ascatan yoinonansharatan Moisés ahuun pano pushu muran iquifainnifo. 
EXO.18.8	Nan muranshon nocon Ifo Diosin ato ashoni cusca Moisés ahuun raisi Jetro yoipacuni. Nocon Ifo Diosin atomaquinoa Faraón yafi Egipciofo omitsisca huani cusca yoifain aa non ahuun yorafo nan focanashu omitsiscanifo cusca yoifain nocon Ifo Diosin ato numani cuscari ahuun raisi yoipacuni.
EXO.18.9+EXO.18.10	Nannori ahuun raisi yoiaiton nicain fasi unimacoinquin, —¡Aicho! Nocon Ifo Diosin mato fasi shara huamisi. Ascashon mato numani niaifo Faraón futan Egipciofoan mato ahuusca huanonfoma. Nocon Ifo Diosin fasi shararan ishon nantifi yorafoan yoipacunonfo. 
EXO.18.11	Nan cacapaimisi Egipciofoan mia non min yorafo chaca huapaoni. Nanscacun nocon Ifo Diosin ato onaintimana afanan mato omitsiscamanonfoma. Ascacun natianfin mun tapiaquin ahuara futsafocai Dioscoinfoma. Nocon Ifo Diosin nantifi finoanran, —ishon Jetro yoini.
EXO.18.12	Nannori yoitan Moisés ahuun raisi Jetro ina rutushon coani nocon Ifo Diosi ismashquin arifin ahuun Diosin yoiai cusca aashquin. Ascano ahuara futsafori Jetro Diosi inan nan ahuun Ifo ismashquin. Ascano Aarón yafi Israelifo non aton niaifo patasharinoafori Moisés yafi ahuun raisi Jetroqui funifo ato futan piishcaquin. Diosi ointaifi ato futan pinifo.
EXO.18.13	Iyoconaino Moisés tsao ano ahuun caifofo aqui funifo nan ahuara chaca finoanfo cusca iyamarai fochishmanantananni cusca yoi fucani Moisés ato yoinon ahuuscamain atirofoquin. Nan shafatishon aqui funifo ato yoisharanon. 
EXO.18.14	Ahuun raisi Moisés ahuun caifofo ashoai cusca oinquin yoiquin isca huani,
EXO.18.14	—¿Raisin, ahuuscaimun min yorafo min ato isca huashoicain? ¿Ahuuscai mirus fusti min yorafo shafatisho ato yoimun ratofomain icon iyamarai iconma afanan fochishmanantananonfoma? —ishon yocaiton.
EXO.18.15	—Nocon Ifo Diosin ato amapaiyai cusca uhuun caifofoan tapipaicani. Ascashu uqui shafatishon fuaifoan un ato tapimani. 
EXO.18.16	Nanfoan nannorisi shinanyamacani uqui fucani nan shinainfo cusca ua yoi fucani. Ascano ua yoiaifoan nicaquin Diosin ato yosipaiyai cusca un ato yoifain noco yonoa cuscari un ato tapimai. Ascano ratofoanmain cayacafi shinaincain un nannori ato yoimisiran, —ishon Moisés ahuun raisi yoiaiton nicaquin.
EXO.18.17	Ahuun raisi Jetro cumani, —Min acai cuscacai sharama. 
EXO.18.18	Min ascaino min non min yorafori fasi atsanatirofo mancai afanan tunutiroma shafatishon. Min ato ashoai cuscacai mirus fusti min atiroma. Yora ichapafo miqui shafatishon fufafaincani. Min ascainocai min afanan tunutiroma. 
EXO.18.19	Un mia yoisharapaiyai cusca ua nicasharapun. Diosin mia shinansharamapainon. Min yorafoan Diosi yocapaiyai cusca mia tapimai fuafo. Ascacun min Diosi cufitiro ato cumasharashquin. 
EXO.18.20	Ascano Diosin ato tapimapaiyai cusca min ato yoifain ato yonoai cuscari min ato tapimafain nan isharatirofo cusca ato tapimafain Diosin ato amapaiyai cuscari min ato tapimatiro.
EXO.18.21	Ascafia nanno min yora nocofunufo mapo sharayafo isharamisifo catonhuun. Nan Diosihuunoa shinansharamisi catonhuun. Ascatan a pui ichapa fipaiquin futsafo paranmisi cuscarafo catonyamahuu. Nan isharamisifoti ato catonhuun. Nanscarafo maton yorafo Diosihuunshon tapimamisifo inonfo. Futsanfoanri mil yorafo tapimamisi icaino futsanfoan cien maton yorafo ato tapimamisi icaino futsanfoan cincuenta aton tapimamisi icaino futsafoanri maton yorafo mucu rafuti tapimamisi inonfo. 
EXO.18.22	Ascano nantishotapiquin mato yorafoan nannorisi shinanyamaifoan nan min catoanfoan Dioshuunshon ato yoitiro ratotomain cayacafi shinaincai. Ascafia futsafoan ato yoiai cusca tapiyamaino mia tapimatirofo minfin min Upa Diosi yocatiroquin ato tapimasharashquin. Nan ahuarafo samamashta tapitiro nanfoan ato yorafo yoitiro tapisharanonfo. Min asca huaicai min funa atsanatiroma. Nanfoan mi futan acaifoanno. 
EXO.18.23	Un mia yonoa cusca nanscari huaquin Diosin mia yonoaino miqui shafatifi fuaifoan min tunutiro ato yoisharashquin. Min ato yoiai cusca unimacatan ato pushu ano nasoshquicaniran, —ishon Jetro ahuun raisi Moisés yoini.
EXO.18.24	Nan ahuun raisi yoiai cusca Moisés nicatan nanscacoin ani. 
EXO.18.25	Ascatan nan ahuun mai anoa Israeli nocofunun mapo sharayafo yafi nan isharamisifo Moisés catonni ato yorafo ato tapimamisi inonfo. Futsafo mil yorafo aton tapimamisi icaino futsafo cien yorafo aton tapimamisi icaino futsafo cincuenta yorafo aton tapimamisi icain futsafo mucu rafuti Israelifo ato tapimamisi Moisés ato catonni nan Diosin ato yoipaiyai cusca ato tapimanonfo. 
EXO.18.26	Nantishotapiquin aton yora Israelifo nicanifo Diosin ato yoipaiyai cusca ato tapimanonfo. Nan ahuarafo nicacashon samamashta tapitirofo nanfoan aton yorafo yoini ratotomain cayacafi shinaincain. Ascatari ratotomain ahuara chaca tapitimani tapipaicain nanscarafohuunoa Moisés ato tapimani.
EXO.18.27	Ascano chipo Moisés ahuun raisi Jetro ahuun mai ari cataima yoini, —Raisin, natian uhuun mai ano mun nasopairan, —ishon yoini. —Ai. Catahuun raisin, —Moisés huani. Asca huatan Jetro ahuun mai ari nasoni.
EXO.19.1	Ascano Israelifo Egipcio mai anoashu fonifo oshu rafu non fusti finoin focani. Nantian tsoan istaipama ano noconifo. Ascashon nanno anunifo Sinaíran huanifo. 
EXO.19.2	Nan Refidim anoashu focanashu machi Sinaí tunanmanri noconifo. Ascashu nanno iyonifo.
EXO.19.3	Nannoashu Moisés machi mamaqui mapuni Diosi fu tsainshquin. Ascano nocon Ifo Diosin machi mamaquishon Moisés cunashon yoiquin isca huani, —Maton caifofo Jacob ahuun funafo Israelifo. Min ato yoitiro isca huaquin, 
EXO.19.4	Un Egipciofo acai cusca man man oian. Nan tutupan ahuun facu ahuun catu camaqui iyotiro cusca huaquin un mato iyoa man ahuuscanonma. Unfin mato uqui ihuuaquin. 
EXO.19.5+EXO.19.6	Un mato yonoa cusca man nicasharafain un mato yoiyoni cusca man nicacoiainton un mato cushushara. Un mato cushusharai cuscacai un mani futsafo huashquima. Manfin uhuun yoracoinfo ishquicain. Unmain mato cushusharaiton. Un matohuun fasi noi. Nantifi mai uhuunafiashu marifi man uhuun yorafo ishquin. Nantifi min yorafoan uhuun tsain mani futsafo tapimafain uhuun ato cufinshomisifo man itiro. Un mia yoia cusca min caifo tapimahuun, —ishon nocon Ifo Diosin Moisés yononi.
EXO.19.7	Ascatan Moisés machi tunanmanri fotoni ahuun caifo aton niaifofo patasharinoafo nantian ato ichanan huani nocon Ifo Diosin yononi cusca ato tapimashquin. 
EXO.19.8	Nannori nicacatan cumaquin isca huanifo,
EXO.19.8	—Nocon Ifo Diosin noco yonoa cusca nantifi non ashquinran, —ishon yoinifo.
EXO.19.8	Nan yoiaifo cusca nicatan Moisés nocon Ifo Diosi yoini. 
EXO.19.9	Ascashon afanan nocon Ifo Diosin Moisés yoini isca huaquin, —Un matoqui nai coin cushtocoin muran oshquin un mia yoiai cusca min caifofo nicashon mia icoinra huapanonfo, —ishon nocon Ifo Diosin Moisés yoini. Ascan ahuun yorafo yoiafo cusca Moisés ahuun Ifo Diosi yoini.
EXO.19.10	—Natian min yorafoqui catahuun. Ascashon ato yoihuu natian yafi iyoconaino itisharanonfo ua nicasharafain aton sahuutifo patsanonfo. 
EXO.19.11	Osha rafu finontan iyoconaino itisharacoinonfo un machi Sinaí ano un atoqui fotoi cai nantififain ua oinonfo. 
EXO.19.12	Ascano ato yoihuu nanno fusti ninonfo naashcaquima. Ascatari ato yoihuu isca huaquin, “¡Oinfain! Un mato yoiai cusca machi chaimashta foyamacahuun. Ascatari machi tunanmanri inayamacain machi rusoaton niyamacahuun. Nan machi rusoaton nia yora naashquicani. 
EXO.19.13	Ascatari nan yora machiqui mupiaiton toquirinin tsacatirofo iyamarai pinyancafo naashquin. A ato rutuafo naafo muyamacahuun. Nan yora iyamarai ina na machi ano niashucai afanan nitiroma. Ascano inapan ahuun masho manuti fasi chaan chaan acaino man machi tunanmanri futiroran,” ishon ato yoihuu, —nannori nocon Ifo Diosin Moisés yononi.
EXO.19.14	Ascano Moisés machi tunanmanri fotoni Diosin yonoa cusca ahuun yorafo tapimaniyoi. Ascashon ato itishara huamani Diosi nicanonfo. Itisharacatan ato sahuutifo patsanifo. 
EXO.19.15	Ascatan afanan Moisés ato yoini isca huaquin,
EXO.19.15	—Itisharahuacahuun osha rafu finoan iyoconaino nocon Ifo Diosin mato fu tsainshquin. Ascano mato ahuinfo fu iyamacahuu, —ishon Moisés ato yoini.
EXO.19.16	Nan osha rafu finoanno iyoconaino nan funamarishta fasi turui furanfafaintan fasi cana piishi furanfafaini. Ascano nai coinmanhuan murannoashu Upa Diosin machi mamaqui fotoni. Nantianri manuti nai murannoashu achacoin manuni chaan chaan iquin fasi isininpatanaino nantifi Israelifo taritaricani ratucoinnifo.
EXO.19.17	Ascano Moisés aton pushufo anoshon ahuun caifo Israelifo ato machi chaimashta iyoni nocon Ifo Diosiqui nocoicaquin. Ascano machi tununmanri nantifi ninifo. 
EXO.19.18	Diosin chiihuan muran atoqui fotoni. Ascano coinmanhuanun nan machi Sinaí fuponi. Nan mau coai ointsacoin coinmanhuancoin ini. Nantifi nan machi fasi nayanaiyaini. 
EXO.19.19	Nantianri manutifo nai ariashu fasi achacoin chaan chaan ini. Ascano Moisés nocon Ifo Diosi cunani. Ascaiton nocon Ifo Diosin cumaiton nicafo nan nai turuica nicatsaton cumani. Ascano nantian ahuun oi nicanifo.
EXO.19.20	Nantian nocon Ifo Diosin machi mamaqui fotoni. Nannoshon Moisés cunani aqui canon. Nan cunaino Moisés machi mamancaya cani Diosi yoiai cusca nicai cai. 
EXO.19.21	Ascashon nocon Ifo Diosin Moisés yoini isca huaquin, —Min yorafo yoihuu nuri funonfoma ua oin fupaicani. Nuri oashu nai futsutirofoquin. 
EXO.19.22	Nan yorafoan aton yorafo cufinshomisifo nan u fu tsainmisifo yoihuu natian ua cufinonfo un ato amapaiyai cusca fusti shinanonfo. Ascayamaifoan un atorifi namashquinran ishon ato yoihuu, —ishon nocon Ifo Diosin Moisés yoini.
EXO.19.23	Nannori nicatan Moisés nocon Ifo Dios yoini isca huaquin, —Min ua yoita cusca un ato ismaita rani nocotirofomainquin naashquima. Nanri fopaiyaifoan min ato yoiyamaino nocotirofomaran ishon un ato tapimaita. Ascano uhuun caifofoan nannori nicacani machi mamaqui fotirofomaran, —ishon Moisés yoini.
EXO.19.24	Ascatan nocon Ifo Diosin cumani isca huaquin, —Natian fotohuu min ochi Aarón mi fu uqui onon. Ascafiacai ahuun yorafo cufinshomisifo yafi min caifo futsafo nuri futirofoma ua oinpai. Nuri fupaiyaifoan un ato namashquinran, —ishon nocon Ifo Diosin yoini.
EXO.19.25	Nannori nicatan Moisés machi mamaquinoashu fotoni nocon Ifo Diosin yoia cusca ahuun caifofo tapimaniyoi.
EXO.20.1	Nocon Ifo Diosin ato yoiquin isca huani,
EXO.20.2	—Unfin maton Ifo Diosiquin. Man Egipciofoan ato yonomatifo ipaoni. Ascafiano un mato Egipcio mai arishon ihuua afanan aton yonomatifo man inonma.
EXO.20.3	Nan yora futsa iyamarai ahuara futsafocai maton Diosin itiroma.
EXO.20.4	Ahuara rami huayamacahuu “Uhuun diosiran” ishon yoiyamacahuun, Ascarafocai nocon diosima. Ahuara nai murannoa cuscarafo rami huashon, “Uhuun diosiran,” iyamacahuu. Ahuara mai anoa cuscarafori rami huashon, “Uhuun diosiran,” iyamacahuu. Ahuara unu murannoa cuscarafori rami huashon, “Uhuun diosiran,” huayamacahuu. 
EXO.20.5	Nanscarafoquin ratoconun mai chachishon cufinyamacahuun. Uncaifin maton Diosiquin. Urus fustifin un maton Ifoquin. Manfin uhuun yorafoquin. Ahuara futsacai u fu maton diosi itiroma. Man futsa Ifohuapaiyaino man uhuun nomuran ua isinmatiro. Uncai ascarafohuunoa tapipaima. Man futsa ifohuaiton un mato onaintimatiro. Tsoan ua noicasmai aa non ahuun facufo non ahuun chata yafi ahuun shotafo non aton facufori un ato onaintimatiro. 
EXO.20.6	Ascan tsoan ua noicoinfain un ato yonoa cusca ai nan cuscarafo un ato ismashquin un fasi atohuun noicoin. Ascashon ahuun funafori nantifi ahuun yorafo nan mai furoti nantishotapiquin un ato ismai un atohuun noiyai cusca.
EXO.20.7	Uhuun anu ipaitsi yoiyamacahuun. Tsoan uhuun anuhuunshon futsafo paranpai nan cuscarafo un ato onaintimashquin.
EXO.20.8	Uhuunoa sabadotifi shinancahuun. Ua ointiaquimayamacahuun. Nan shafata uhuunoa fusti man shinantiro. 
EXO.20.9	Ascano osha mucu fustiti non mucu foshca fusti man yonotiro. Ahuara man huapaiyai cusca man atiro. 
EXO.20.10	Ascafia osha septimo nan maton Ifo Diosi fustihuunoa man shinantiro. Nan shafata afanan yonotamarocon tunucahuun maton Ifo Diosihuunoa shinanyanan. Nan septimo osha maton facufo non maton yonomatifo nocofunufo non ainfofo non maton inafo non maton caifoma nan mato mai ano icafoanricai yonotirofoma. 
EXO.20.11	Nanscarifi aqui maton Ifo Diosin osha mucu fustiti non mucu foshca fusti nai yafi nan nai muran icafo oni huafain mai yafi na mai ano icafo oni huafain ununhuan non a muran icafori onihuani. Ascano iyoconaino afanan yonotamarocon maton Ifo Diosin tununi. Ascashon Diosin yoini tunutitian fasi shara ahuunoa fusti man shinantiroran ato huani.
EXO.20.12	Maton upa yafi mato uhuari nicasharafain ato sharahuashofafaincahuun. Atohuunoari shinansharafain atohuunoa yoisharapacucahuun. Man ascaiton oinquin nan mai nocon Ifo Diosin mato inain man ano ipashquinon.
EXO.20.13	Ascatan futsa rutuyamacahuu.
EXO.20.14	Maton ahuinma fu iyamacahuu. Ainfofoan mato funuma furi iyamacahuu.
EXO.20.15	Ahuara onuyamacahuu.
EXO.20.16	Futsafohuunoa chani yoiyamacahuun.
EXO.20.17	Futsan ahuun pushu fianpaiyamafain ahuun ahuin fianpaiyamafain ahuun yonomati nocofunu iyamaraiyainfo fianpaiyamafain ahuun inafo nan moi non burrofori fianpaiyamafain ahuara futsafo futsafona fipaiyamacahuun, —ishon Ifo Diosin Israelifo yononi.
EXO.20.18	Diosin nannori ato yoiaino machi ano fasi nai turuicain cana fasicoin piishicaino nai murannoashu manuti fasi achacoin icaino coinmanhuanun machi fuponi. Nanscaiton oincani Israelifo fasi ratucoincani. Tari tarinifo. Machi chaimacai tsoa canima. 
EXO.20.19	Ascashon Moisés yoinifo isca huaquin,
EXO.20.19	—Nocon Ifo Diosin noco yoiyai cusca minfin noco tapimatiro nan noco yoipaiyai cusca non ashonon. Ascan nocon Ifo Diosi afin noco yoiaino non nariscatiroran, —ishon Israelifoan Moisés yoinifo.
EXO.20.20	Nannori yoiaifoan nicatan Moisés ato cumani isca huaquin,
EXO.20.20	—Ratuyamacahuun. Diosin matoqui oaquin man ahuun tsain nicacoinshon man tapinon. Man aqui ratuai cusca chaca huayamacahuun, —ishon Moisés ato yoini.
EXO.20.21	Ascano nan Israelifo machi chaima shara niafoanno Diosi machi ano faquishihuacoin huaino Moisés nanri mapufaini Diosi fu tsainquin cai.
EXO.24.12	Ascatan nocon Ifo Diosin Moisés yoiquin isca huani, —Machi mamaqui uqui mapunyohuu. Un mia min caifofoya un yonoai cusca mato toquiri sapa rafu cunushona cusca man nicasharanon. Ascatan nan un mia yoiaino min u fu nuno nituyotiroran, —ishon Upa Diosin yoini.
EXO.24.13+EXO.24.14	Nannori nicatan Moisés Israelifo aton niaifo patasharinoafo ichanan huani ato yoishquin. —Unfin Josué fu machi Sinain mamaqui mapuicaicain nocon Ifo Diosin noco yoipaiyai cusca noco yoinon. Nunoshon noco manayocahuu. Un nunomano ahuara chaca finonshon Aarón iyamarai Hur yoicahuun nan rafutan mato yoitiro manmain ahuuscatiroquin, —ishon Moisés ato yoini.
EXO.24.15	Ascatan Moisés machi mamaqui mapufainni. Ascaino nai coinmanhuanun machi nantio fuponi. 
EXO.24.16+EXO.24.17+EXO.24.18	Nocon Ifo Diosicai tsoa futsa a cuscarama nan fasi sharacoin fusti imisi. Ascano nantian nan machi Sinain ano iyoni. Osha mucu fustiti non mucu foshca fusti nan nai coinmanhuanun machi fupocoinni. Ascatan iyoconaino nocon Ifo Diosin nan nai coinmanhuan muranshon Moisés cunani. Cunaino aqui machi mamaqui mapufainni Moisés arifi nai coinmanhuan muran iquicaini nocon Ifo Diosi nicashquin. Ascaiton Israelifoan oinnifo nocon Ifo Diosin sharacoin fusti. Nanno machi mamaqui chii urumanhuan nan mau cohuai ointsacoin Israelifoan oinnifo. Ascano Moisés nan machi mamaqui coinmanhuan muran iquini. Nanno cuarenta dia oshani.
EXO.31.18	Ascano nan machi Sinain mamaquishon nocon Ifo Diosin Moisés tapimani cusca yoiqui anaitiano nan ato yononi cusca toquiri sapa rafuqui Diosin ahuun mutotinin ato cunushoni. Ascashon Moisés inanni ahuun caifo foshotanon.
EXO.32.1	Nantianri Israelifoan shinannifo fasi Moisés manariacaquin yoinifo isca huaquin, —Noncai tapiama ahuutiamain Moisés nocoqui nasoicai. Ahuara chacaraca finoan, —icashu Israelifo yoinannifo. Ascatan Aarón ano fonifo nan shinainfo cusca yoifocani. Ascashon yoiquin isca huanifo, —Moisés noco Egipcio mai arishon ihuufiashon noco potafainna. Ascacun noco diosi futsafo noco rami huashohuun nanfoan noco mai futsa ano iyoicanon, —ishon yoinifo.
EXO.32.2	Nannori yoiaifoan nicatan Aarón ato yoini isca huaquin, —Maton ahuinfo non maton furufo non maton ainfacufo yoitacahuun aton parotamutifo oro mato inanfo ua fushocahuun, —ishon Aarón ato yoini.
EXO.32.3	Ascano nantifi Israelifoan aton parotamuti tsucashon Aarón fushonifo. 
EXO.32.4	Ascaiton nan parotamutifo Aarón fiini nan oro parotamutifohuunoa moipan facu cahua shara ointsa rami huani. Ascano rami huaquin anaititan Israelifo yoinifo isca huaquin, —Naafin nocon diosiquin noco Egipcio mai anoshon noco ihuuaran, —ishon aton caifo yoinifo.
EXO.32.5	Nan ato yoiai cusca nicacani Israelifo fasi unimacoinnifo. Ascashon Aarón oian nantifi yorafo fasi unimacani. Ascano moipan facu cahua shara ointsa aton ointaifin Aarón toquirifo putsainini nannoshon nocon Ifo Diosi cufinonfo. Ascatan ato yoini isca huaquin, —Funamari non nocon Ifo Diosi shinaintian non fusishquinran, —ishon Aarón ato yoini.
EXO.32.6	Ascano iyoconaino funamarishta moinacahuan nan toquirifo putsamuinia camaquishon aton inafo rutushon coanifo. Asca huacatan shinanfo nocon Ifo Diosi atoqui unimatiro. Nan coaquin anaititan pifain aqui ayayanan fasi paunyanan mononifo. Ascashon ahuara chaca futsa futsatapafo huanifo.
EXO.32.7	Ascashon nocon Ifo Diosin Moisés yoini isca huaquin, —Nuno machi mamaquinoashu cariscatahuun min yorafo nan min Egipcio mai anoshon ihuuafoan natian fasi chaca huacaniquin. 
EXO.32.8	Nan un ato yoia cusca man samamashta potacoianfo. Ascashon moipan facu cahua shara ointsa rami huafo. Nan rami huafo ointaifin ratoconun mai chachishon a cufincani. Ascashon ahuun ointaifiri toquirifo putsamuinia camaquishon inafo rutushon coafo. Ascashon yoiafo isca huaquin, “Naafin noco diosiquin. Nantofin noco Egipcio mai anoshon ihuuaquin,” ishon yoiafo.
EXO.32.9	Munfin oianquin na yorafo fasi yoitimacoinfo. Un ato yonoa cusca nicacasmamisifo. 
EXO.32.10	Ascacun ua nituhuayamahuu. Natian un fasi atoqui sinacoin unfin ato namaquin futsashquicain. Ascano un mihuunshon mani futsafo ichapa sharafo un oni huashquiran, —ishon nocon Ifo Diosin Moisés yoini.
EXO.32.11	Nannori Upa Diosin yoiaiton nicaquin Moisés cumani isca huaquin, —Uhuun Ifon, min curushhuunshon min ahuamamishti huatiro cusca na yorafo uhuun caifofo min ato Egipcio mai anoshon ihuua. Ascacun atoqui sinaquin ato cuyoyamapun. 
EXO.32.12	Min ato rutuaiton oinquin Egipciofoan yoishquin isca huaquin,
EXO.32.12	“¿Ahuuscai ato Ifo Diosin Israelifo machi ano ihuuamun nannoshon ato rutuquin futsashquin?” ishon Egipciofoan yoishquicani. Ascacun uhuun Ifo ato rutuyamapun. Atohuunoa shinan futsapun ato rutushquima. Nan yorafohuunoa min shinain cusca afanan anori shinanyamapun. 
EXO.32.13	Min nocon shunifo Abraham non Isaac non Jacob yoiyoni cusca shinanhuun. Minhuunshon min ato yoini isca huaquin, “Un min funafo fasi ichapa rasi onihuashquin. Nan mai fasi sharacoin un ato inanshquin atona ipanon. Ascano min funafo fasi ichapacoin iishquin. Nan fishifo tsoancai ato tanan huatiroma. Nanscarifi ai min funafo chipo tsoancai ato tanan huashquinmaran,” ishon noco shunifo min ato yoini. Ascacun uhuun Ifo aton funafo cuyoyamapun, —ishon Moisés yoini.
EXO.32.14	Nannori Moisés huaiton nicaquin nocon Ifo Diosin shinan futsani. Ascashocai Israelifo cuyonima. Nan ato yoia cusca ato rutuqui cuyopaifiaquin. 
EXO.32.15	Ascatan Moisés nocon Ifo Diosi maquinoashu machi ariashu tununman fotopacuni. Upa Diosin ato yononi cusca toquiri sapa rafu ocuma rafu cunua. Nan rafu tsomashu Moisés machi mamaquinoashu fotoni. 
EXO.32.16	Nocon Ifo Diosin nan toquiri sapa rafu oni hua. Ascashon Israelifo yonopaiyai cusca nan sapaqui cunushoni. Nantonri ahuun mutotinin toquiri sapa rafu camaqui cununi.
EXO.32.17	Ascashon Josué fu Moisés na machi anoashu fotocaquin nicafo fasi mucacoinnifo. Ascashon Josué yoini,
EXO.32.17	—¡Nicapon! Noco yorafo icanoashu fasi mucacani achacoin. Nan futsafoan ato rutui nicatsaran, —ishon yoiaiton.
EXO.32.18	Ascaiton Moisés cumaquin isca huani,
EXO.32.18	—Ma. Nocon yora futsafo rutuqui shuhuian nicatsama. Mun nicai nan yorafo fanaincaniran, —ishon Moisés yoini.
EXO.32.19	Nanscaifoan moi cahua shara oinfain monoaifoan oin Moisés fasi sinacoinquin toquiri sapa rafu machi tunanman potani. Potaino moshi futsuni. 
EXO.32.20	Ascashon nan moi cahua shara ointsa rami huafori fifaintan chii muran potani. Chii muran potaino nantifi nan rami huafo chashcaiquin futsuni. Ascashon chipo chacachacaqui nantifi toyotoyo huani. Nan toyo huatan unuya osishon Moisés Israelifo ayamaquin yoini. —Nantifi nutsocahuun, —ato huani.
EXO.32.21	Ascatan ahuun ochi Aarón yocani, —¿Ochin, na yorafoanmun mia ahuusca huacun min ato fasi chaca huamaicain? —ishon yocaiton. 
EXO.32.22	Aarón cumani, —Ushton, sinayamapun. Man min tapian na nocon caifoan samamashta chaca huatirofo. 
EXO.32.23	Nanfoan ua yoiafo isca huaquin, “Nocon diosi noco rami huashohuun nunoshon noco iyoicanon. Na nocofunun Moiséshuunoacai non tapiama. Noco Egipcio arishon ihuufiashon natianmun ahuuscaicain noncai tapiamaran,” ishon ua yoiafo. 
EXO.32.24	Ua nannori huaifoan un ato yoia, “Maton tuhuuti oro non maton parotamutifo non ahuara futsa oro man sahuuafo pucashon ua fushocahuun,” ishon un ato yoia. Ascashon ua inainfoan un chii muran potatanaino nan moi cahua shara niriscatanaran, —ishon Aarón ahuun ushto Moisés yoini.
EXO.32.25	Ascano Moisés oinni ahuun caifofo fasi mucayanan nocofunufori ainfofo fu ifiaifoancai ahuun ochi Aarón ato shatumanama. Ascaiton nan caifo futsafoan ato oinni cashu mutsamaifoan fasi atoqui shuchinifo. 
EXO.32.26	Nanscaifoan shinanquin Moisés oi ashcafinin ahuun yorafo cunani.
EXO.32.26	—Nan ratorafo nocon Ifo Diosi fu rafupai uqui fucahuun, —ishon ato cunaino. Nan nicatan nantifi Levitafo aqui funifo. 
EXO.32.27	Ascashon Moisés ato yoini, —Nonfin Israelifoquin nocon Ifo Diosin ua yoia isca huaquin, “Maton ashin nan yorafo ua chaca huaifo ato rututacahuun. Nan raniran icafoanno nantifi ato rutuqui futsashquin. Maton ochi non maton ushto non mato fu rafuafo non mato chaima icafori nan ua chaca huaifo ato rututacahuun,” ishon Diosin noco yonoaran, —ishon Moisés ato yoini.
EXO.32.28	Ascano nan Moisés ato yoia cusca Levitafoan huani. Nantian tres mil cuana nocofunufo rutunifo. 
EXO.32.29	Ascatan Moisés Levitafo yoini,
EXO.32.29	—Uhuun yorafoan, nocon Ifo Diosin mato catoan mato yonopaiyai cusca man anon. Manfin nocon Ifo Diosin nicacoianquin. Maton facufo non maton yorafori mato yonoa cusca man ato rutua. Ascacun na shafata nocon Ifoan matohuunoa shinanshararan, —ishon Moisés ato yoini.
EXO.32.30	Ascano iyoconaino Moisés ahuun caifo futsafo yoini isca huaquin,
EXO.32.30	—Uhuun yorafoan, man nocon Ifo Diosi fasi chaca huafo. Ascafia un natian nocon Ifo cufin cai. Un mato cufinshonaino maton chaca nocon Ifo Diosi rau huatiroraca, —ishon ato yoini.
EXO.32.31	Ascatan Moisés nocon Ifo cufinquin isca huani,
EXO.32.31	—Ohuashta, uhuun Ifon, na yorafoan mia fasi chaca hua. Ahuarafo oro rami huafo, “Nan nocon diosiran,” ishon yoiafo. 
EXO.32.32	Ascafia un mia cufin, Ifon, aton chaca rau huapun. Min ato rau huayamaquin nan min libro mia tanamisifo min aton anu cunua mi fu ipamisifo muran uhuun anu nan libro murannoa soahuun, —huaiton.
EXO.32.33	Nannori Moisés yoifiaiton nocon Ifo Diosin cumani, —Tsoan ua chaca huacun nan ahuun anu uhuun libro murannoa un soashquin. 
EXO.32.34	Natian un mia yoiai cusca mai futsa ano na yorafo iyotahuun. Nan uhuun oinmati u fu nai muran icaton mato rucu cashoi cai. Ascafia nan ua chaca huafo cuscacai un ointiaquimaima. Un ato chipo onaintimashquinran, —ishon nocon Ifo Diosin yoini.
EXO.32.35	Ascano chipo nocon Ifo Diosin ato pau isincoin fuchimani. Moi cahua shara ointsa Aarón rami huacun nocon diosiran ishon yoiaifoan. Nanscacun ato pau isininpacoin fuchimani.
EXO.33.1	Ascashon nocon Ifo Diosin Moisés yoini isca huaquin, —Natian nunoshon ato iyotahuun. Min yorafo min Egipcio mai anoshon ihuua nan mai shara ano natian ato iyotahuun. Un min shunifo Abraham non Isaac non Jacob yoiyotiani cusca un ato funafo mai futsa fasi shara inain. Un ato yoini cuscacai uhuun tsain tsoan fiananan huatiroma. Nannori fusti. 
EXO.33.2	Unfin uhuun oinmati u fu nai muran ica un mia nichishonicai mato rucu cashonon. Ascanofin nan mato noicasmaifo oin uhuun oinmatinin ato potaino nan mai un mato inain. Ascano Cananeofo potafain Amorreofo potafain Hititafo potafain Ferezeofo potafain Heveofo potafain Jebuseofo potashquin. 
EXO.33.3	Nan mai shara ahuara ichapa ano fotacahuun. Ascafiacai un mato fu caima. Manfin ua nicacasmamisiquin. Nanscacun un mato fu caquin un mato rutuqui futsashquiraca, —ishon nocon Ifo Diosin ato yoini.
EXO.33.4+EXO.33.5+EXO.33.6	Afanan nocon Ifo Diosin Moisés yoini, —Min yora Israelifo ua yoishohuun isca huaquin, “Manfin nicacasmamisifoquin. Un mato fu chaima shara caaquin un mato rutuqui futsashquiraca. Nanscacun maton tuhuuti non maton parotamutifo nanscarafo mato ahuara pucacahuun un mato acai cusca un shinaintian,” ato yoihuun, —ishon nocon Ifo Diosin Moisés yoini. Nannori yoiaiton nicacani Israelifoan fasi shinancoinnifo. Ascano machi ahuun anu Horeb anoshocai aton tuhuuti non aton parotamutifo non nanscarafocai afanan sahuutama. Pucanifo.
EXO.33.7	Ascano Israelifo aton pano pushu icafo chaima shara pano pushu futsa Moisés nichini. Ascashon nan pano pushu anunifo isca huaquin, —Ichananti pano pushuran, —huanifo. Nan ratoran futsan nocon Ifo Diosi ahuara yocapai aton pano pushu rasi anoashu nan ichananti pano pushu ano catiro ini. 
EXO.33.8	Moisés nan ichananti pano pushu muran iquiano ahuun caifofoan aton pano pushu caicainti anoshon oinnifo. Ascatan nantifi funinifoannifo Moisés futan aton Ifo Dioshuunoa shinansharaquin ismashcaquin. 
EXO.33.9	Nan iquicaitan Moisés nocon Ifo Diosi fu tsaincaino nai coinmanhuan nan caincaiti ano amanaonri manipacufoantan nituni. 
EXO.33.10	Ascaiton oincani nantifi Israelifo aton pano pushufo aton caicainti ano nan niafoan arifi Diosi cufinnifo.
EXO.33.11	Ascatan pano pushu ichananti murannoashu nocon Ifo Diosin Moisés fu yoinonanni. Nan a fu rafua fu yora tsaintiro cusca ai nocon Ifo Diosin Moisés fu tsainni. Tsainquin unutan Moisés afanan ahuun caifo icano nasoni. Ascano nan Moisés fu rafumisi Josué Nunpan facu nan ichananti pano pushu muran nituyoni.
EXO.33.12	Ascatan chipo Moisés nocon Ifo Diosi yoini isca huaquin, —Min ua yoimisi uhuun yorafo nan mai shara min noco yoiyoni min noco inainno ato iyotahuun ishon min ua yoimisi. Nannori min ua yoimisifiashocai ratofomun min uaya nichicain miancai yoimisima. Min ua onancoian uhuun anuhuunshon min ua cunamisi. Ascashon mian yoimisi isca huaquin, “Minfin ua tanasharamisiquin. Un miqui fasi unimairan,” ishon mian yoimisi. 
EXO.33.13	Ascacun min uqui unimaimainquin min ashquiai cusca ua tapimahuun un mia onancoinfain min ua amapaiyai cusca un mia ashonon. Ifon, ointiaquimayamapun uhuun caifofin min yoracoinfoquin, —ishon Moisés yoini.
EXO.33.14	Nannori huaiton nicaquin nocon Ifo Diosin Moisés cumani isca huaquin, —Min yorafo mai futsa ano iyoaitian un mi fu caashquin. Unfin mia cushusharaicai min nomuran min shinanchacanonma, —ishon nocon Ifo Diosin Moisés cumani.
EXO.33.15	Ascatari Moisés yoini, —Min no fu caimanmainquin nunoshon noco nichiyamahuun. 
EXO.33.16	¿Min no fu cayamaino ahuuscashomun yora futsafoan tapitiromun min ua non uhuun caifofoqui unimai? ¿Min no fu cayamaino ahuuscashomun futsafoan tapitiroquin noncai caifo futsafo cuscarama? ¿Ahuuscashomun tapitirofoquin ua non uhuun caifofori min noco catoan min yoracoinfo non inon? —ishon Moisés yoini.
EXO.33.17	Ascaiton nocon Ifo Diosin Moisés cumani isca huaquin, —Minfin u fu rafumisiquin. Un miqui unimacoinni. Nanscacufin mian yoiai cusca icon un mia ashoicain, —ishon yoini.
EXO.33.18	Ascano Moisés afanan nocon Ifo Diosi cufini isca huaquin, —Uhuun Ifon, min sharacoin un mia oinpaiyai cusca ua ismapun, —ishon cufini.
EXO.33.19	Nannori cufiainton nicaquin nocon Ifo Diosin Moisés cumani, —Un fasi sharacoinshon un mia finonmani. Un mia finonmanaitian uhuun anu un mia yoi. Nan un ato catoanfofin un ato shinaincai. Ascashon un ato shara huatiro. Nanscarifiaquin nan un atohuun ramapaiyaifin un atohuun ramapaitiroquin. 
EXO.33.20	Ascafiacai uhuun fusocoin min ointiroma. Tsoancai ua ointiroma. Ua oinfin yora nariscatiroquin.
EXO.33.21	Nuno na toquirininhuan camaqui nihuun. Un mia chaima nia. 
EXO.33.22	Un fasi sharacoin cusca un mia finoincai. Nantian un na toquirininhuan cashcua ano un mia finonquin. Un mia nan toquiri cashcua muran iquimayoi. Ascashon uhuun mucuman un mia fupoyoi. 
EXO.33.23	Ascano nan uhuun mucu un finifoannaitian min uhuun puchi fusti oinshquin. Ascafia mincai uhuun fuso ointiromaran, —ishon Ifo Diosin Moisés yoini.
EXO.34.1	Ascatan nocon Ifo Diosin Moisés yononi isca huaquin, —Na toquiri sapa rafu min moshaita cuscaran afanan nanscara rafu fihuun. Nan un mato cunushonita cuscaran nanscara tsainri un afanan mato cunushonon. 
EXO.34.2	Ascatan funamarishta itisharahuun nan machi Sinain mamaqui afanan uqui mapuyoshquin. 
EXO.34.3	Min nuri uqui oainocai mi fu tsoa otiroma. Nan machi tunanmanricai tsoa otiroma. Inafoanricai nan fasi funununshon nanno pitirofomaran, —ishon yoini.
EXO.34.4	Nannori nicatan nocon Ifo Diosin yoia cusca Moisés huashoni. Nan toquiri sapa rafu Diosin inainta cuscara rafuri Moisés toquiri sapa rafu fini. Ascatan funamarishta nan toquiri sapa rafuyashon machi Sinain mamaqui mapufaini. 
EXO.34.5	Ascano nocon Ifo Diosin nan coinmanhuan muran Moisésqui fotoaitian ahuun anu yoini. —Uhuun anufin mato Ifoquin, —ishon yoini. Nan nocon Ifo Diosin icano Moisés a fu nia ini. 
EXO.34.6	Diosin Moisés finonfoanquin yoini isca huaquin,
EXO.34.6	—Unfin mato Ifoquin. Un matohuun ramapaicain un mato shara huamisi. Uncai matoqui funa sinatiroma. Un mato noia cuscacai un unupacunacama. Nan un mato yoiai cuscafin un nanscacoinmisiquin. Uncai mato parapacunacama. 
EXO.34.7	Unfin yorahuan rasi ato ismamisiquin un ato noiai cuscacai unupacunacama. Nan yorafoan chaca futsa futsatapafo huafain un ato yonoa cusca ua nicacasmamisifofia un ato rauhuashocai afanan aton chaca un shinainma. Un ato rauhuafia aton chaca shatuyamaifoan un ato onaintimai. Ua chaca huaifoan unfin atohuunshon aton facufo non aton chatafo non aton shotafo yafi ahuun facufori un ato onaintimairan, —ishon nocon Ifo Diosin Moisés yoini.
EXO.34.8	Nannori huaiton nicai Moisés maiqui fuopacuni nocon Ifo Diosi ismashquin nan ahuun noiai cusca nan nicasharapaicoin.
EXO.34.9	Ascashon Moisés yoini isca huaquin, —Uhuun Ifon, min uqui unimacoinmainquin no fu capun. Nan uhuun caifoan mia nicacasmafain aton chaca shatucasmafain non mia nicacasmafia noco rauhuafain non mia chaca hua cuscari noco rau huapun. Min yoracoinfo noco imapun, —ishon Moisés nocon Ifo Diosi nannori yoini.
EXO.34.10	Nan Moisés cufiain cusca nicaquin nocon Ifo Diosin cumani isca huaquin,
EXO.34.10	—Un mato yoiai cusca man aiton un mato cushusharafafainshquin. Un min caifoan aton ointaifin un ahuamamishti huashoshquin. Un mato ashoai cuscacai mani futsafoan oinmisifoma. Un mia ashoai cusca mi fu icafoan oincaquin tapitirofo unfin ahuamamishti sharacoinfo huatiroquin.
EXO.34.11	Un natian mato yonoai cusca man aiton nan mato noicasmaifo Amorreofo non Cananeofo non Hititafo non Ferezeofo non Heveofo non Jebuseofo un ato potano nan mai un mato inanshquin nanfocai afanan nanno itirofoma.
EXO.34.12	Nan caifo futsafo fu yoinonain iscayamacahuun, “Man no fu isharaiton norifin non mato fu isharatiroquin,” ishon nannori ato fu yoinonanyamacahuun. Man ato fu nannori yoinonainton mato fasi fucash huafain mato chaca huatirofo. 
EXO.34.13	Ato fu yoinonantamarocon aton toquirifo nan putsainiafo aton dioscoinfoma nanfo cufinshquin oni huafo ato nantifi chacanan huancahuun nantifi potaquin arasaqui futsacahuun. Nan rami huashon noco Diosinran, ishon yoimisifo nanfori potacahuun arasaqui futsunon.
EXO.34.14	Urus fustifin un mato Ifo Diosiquin. Ua fusti noifain ua fusti cufincahuun. Ua man noiai cusca ahuara futsafo noiyamafain nanfori cufinyamacahuun. Unfin mato fu rafuaquin maton Ifo fusti iishquin. Uhuun anufin mato Ifo Dios fustiquin. Tsoa futsacai u fu maton ifo itiroma. Ahuara futsa man ifohuapaiyaiton nanscarafo cufinquin man uhuun ointi isinmatiroran, —ishon nocon Ifo Diosin yoini.
EXO.34.27	Ascashon tsainqui unutan nocon Ifo Diosin afanan Moisés yoini isca huaquin, —Un mia non min caifo Israelifo yononi cusca ua man nicasharaino un maton Upa ishqui. Nanscashofin un mato cushusharapacunacaquin. Nannori cunuhuu, —ishon Upa Diosin Moisés yononi.
EXO.34.28	Nocon Ifo Diosin yonoai cusca Moisés huashoni. Nantiari a fu ini. Cuarenta dia cai ahuashta piyamafain unuricai ayanima. Nocon Ifo Diosin ato yononi cusca nan toquiri sapa rafuqui Moisés cunushoni. Mucu rafuti ahuara sharahuunoa Ifo Diosin Israelifo yononi cusca nanfo cununi.
EXO.34.29	Ascatan cunuquin anaitishoano Moisés machi Sinain mamaquinoashu fotoni nan toquiri sapa rafuqui Diosin ato yononi cusca tsomashu. Nan fotoquicai Moisés tapinima nocon Ifo Dios fu tsaincaitian ahuun fuso fasi chashani. 
EXO.34.30	Ascano Aarón yafi Israelifo icano Moisés nocoaiton oianfo ahuun fuso fasi chashacoiaiton oincani fasi aqui ratucoinnifo. Moisés chaimacai Israelifo aqui funifoma fasi ratucani. 
EXO.34.31	Ascatan Moisés Israelifo ato cunani, —Uqui fucahuun un mato yoinon, —ishon ato cunaino aqui fonifo. 
EXO.34.32	Ascano nantifi Israelifo aqui fonifo machi Sinain mamaquishon nocon Ifo Diosin yononi cusca nantifi Moisés ato yoipacuni. 
EXO.34.33	Ato yoiqui unutan Moisés fufopomuni.
EXO.34.34	Ascatan afanan nocon Ifo Dios icari caquin Moisés ahuun fufopomuti shorini nan Israelifoqui nasoai chain. Ascatan afanan chipo atoqui nasoni nan nocon Ifo Diosin yononi cusca ato yoipacuni. 
EXO.34.35	Nan ato yoiaiton oianfo ahuun fuso afanan chashacoin ini. Nantian Moisés afanan fufopomuni. Ascano Moiséscai nan nocon Ifo Diosi fu tsainquicai fufopomunima.
EXO.39.42	Nan nocon Ifo Diosin Moisés yononi cusca Israelifoan nantififain ashonifo. Upa Dios fu tsainti nan pano pushu non ahuara futsa ato yonoa nantififain ashonifo. 
EXO.39.43	Nan aton yonoquin anaitishon Moisés oinnisharamainquin. Ascatari oinni Diosin ato yononi cusca nantififain shara huashonifo. Ascashon ato yoini, —Aicho. Nocon Ifo Diosin yononi cusca man nanscacoin huashoanquin. Nocon Ifoanfin mato shara huashquiquin, —ishon Moisés ato yoini.
EXO.40.34	Ascatan nai coinmanhuanun ichananti pano pushu manaon fuponi. Nantianri nocon Ifo Diosin ahuara fasi sharashtacoin ascaracai tsoan oinyomisima cuscaran huani. Ascatan pano pushu muran iquicaini. 
EXO.40.35	Nan nai coinmanhuanun pano pushu fupoano nan muran Ifo Dios nan fasi sharacoin iquiaitiancai Moisés pano pushu muran iquitiro inima. 
EXO.40.36	Ascano chipo nai coinmanhuan nan ichananti pano pushu amanaonrinoashu shucuinacahuanano nantianri Israelifo ato pano pushu anoashu fonifo. 
EXO.40.37	Nan nai coinmanhuan caiyamainori Israelifori nituyoni. Ascano nan nai coinmanhuan caitian Israelifori fonifo. 
EXO.40.38	Ascano shafatan pano pushu manaon nai coinmanhuan nituyoni. Ascatan nan yamu nai coinmanhuan muran aton Ifo Diosin ato chiihuan urumanhuan huashoaiton Israelifoan oinnifo. Nan Israelifo foafafainaifotian ato nanscashopaoni.
NUM.6.22	Ascatan nocon Ifo Diosin Moisés yoini isca huaquin, 
NUM.6.23	—Aarón yafi ahuun facufo tapimahuu mato caifo nan Israelifo uhuunshon ato yoisharanonfo. Ato yoiquin isca huahuu, 
NUM.6.24+NUM.6.25+NUM.6.26	“Nocon Ifo Diosin mato sharahuafain mato cushusharai matohuunoari shinansharafain matohuun ramapaicain mato furi icacaini. Ascano Upa Diosin maton nomuran unimamasharairan,” ishon ato yoihuun.
NUM.6.27	Ascacun Aarón futan ahuun facufoan Israelifo tapimatiro nanfofin uhuun yorafoquin. Un ato sharahuashquiran, —ishon nocon Ifo Diosin Moisés yoini.
NUM.11.1	Nannori ato yoifianicun Israelifoan tsain chipunifo. Ascashon yoinifo, —Nonfin fasi omitsiscaicain, —ishon tsain chipuaifoan nocon Ifo Diosin ato nicain atoqui fasi sinani. Ascashon atoqui chiihuan otani coononfo. Nan pasoato icafori atirifi cooi futsunifo. 
NUM.11.2	Ascaiton oincani fasi fiisiyanan ratucoincaquin Moisés cunanifo. Ascano Moisés ato Upa Diosi cufinshoni. Moisés cufiainton nicaquin Upa Diosin chiihuan noca huani nantifi coononfoma. 
NUM.11.3	Ascashon nanno anunifo Tabera huanifo. Onicoinnin tsainman —Chiihuanun yorafo cooaran, —ishon nannori anunifo.
NUM.11.4	Nan Israelifo foaifoanno yora futsafori ato fu fonifo. Afocai Israelifoma. Caifo futsafo. Nanfoanfin ahuara sharafo fusti Egipcio mai ano fasi fuchipaicaniquin. Ascashu nanno fasi nasopaicani. Nanscaifoan oincani Israelifoanri tsain chipunifo. —¡Ohua! Noncai nami ayama. 
NUM.11.5	Non Egipcio mai ano ipaonitiancai non shiman yopapaonima. Nonfin shiman ichapa cashman fipaoniquin. Noncai tushu futsa futsatapafo ointiaquimamisima. Ascano non pepinon pifain mirasia afain puerro pifain cebolla pifain ajosri non pipaoni. 
NUM.11.6	Natiancai ascarafo non piama. Non fonin nai. Natian manán fusti non piiran, —ishon tsain chipunifo.
NUM.11.7	Nan manánfin cilantro ahuun ushu ointsa chashnaquin. 
NUM.11.8	Israelifoan shafatifi manán maicamaquinoa topishon tiimacaquin. Nan manán roroshon pichafain misi sapa cuscarafo huanifo. Nan shuniya misi huamua mutsa shara huanifo. 
NUM.11.9	Nan yamutifi nifi pacuaino nantiari Israelifo icano Diosin manán ato nai muranshon niriashopaoni pinonfo.
NUM.11.10	Nantian Israelifo pushuti icafoannoashu uaicaifoan Moisés nicani. Nocon Ifo Diosin arifi nicain fasi sinacoin. Ascano Moisés arifi ahuun nomuran fucashcoin muuni. 
NUM.11.11	Ascashon Moisés nocon Ifo Dios yoini isca huaquin, —Ifon, unfin min yonomatiquin. ¿Ascacun ahuuscaimun mian isca huaicai? Un ahuara chaca huamainquin mian catoan na yora shinanchacamisifoan ato niaifo un inon. 
NUM.11.12	Na yorafocai uhuun facufoma. Uncai ato cainmanama. ¿Ahuuscai min ua yonoamun ainfoan ahuun facu chishtotiro cusca urifin na yorafo un chishtoi cafisca huanon? ¿Nan mai shara min noco shunifo yoiyoni cusca min ato inain un nanno ato iyoicaimun?
NUM.11.13	¿Raquiamun un nami fuchitiroquin ato pimashquin? Uaiyanan ua yocafafaicani, “Noco nami pimahuu,” ishon ua yoifafaincani. 
NUM.11.14	Urus fusticai na yorafo un ato iyotiroma. Nan shinanchacaifo cusca fasi uhuun nomuran ua shinanchacamanafo. Uncai afanan tunutiroma. 
NUM.11.15	Uhuun Ifon, min ua nanscara huapaiquin natian ua namahuun. Min ua noicoianmainquin ua namahuun un afanan na yorafohuunoashu omitsiscanonma, —ishon Moisés nocon Ifo Diosi yoini.
NUM.11.16	Nannori huaiton nicaquin nocon Ifoan cumani isca huaquin, —Min caifofo nan atohuunoa shinansharamisifo setenta niaifo patasharinoafo catonhuun. Nanfo uqui ihuuhuun. Nan pano pushu ichananti ano min ato ihuuano nanno mi fu ninonfo. 
NUM.11.17	Ascano un matoqui fotoshquin mato yoishquin. Nan Uhuun Yoshin Shara mi fu imisi cusca huaquin un ato furi uhuun Yoshin Shara rafumani. Ascano nanfoan mi futan min yorafo ashoshquin mincai afanan mirus fusti ato yonoima.
NUM.11.18	Nantifin min caifofo yoihuun isca huaquin, “Itisharacahuun. Ascashon maton chaca shatucahuun. Nocon Ifo Diosin man mato nican man uaicaiton. Uaiyanan man yoia, ‘Nonfin Egipcio mai ano isharapaoniquin. Nunocai ascarama. Noncai afanan nami piyamaran,’ ishon uaiyanan man tsain chipufafainni. Ascacun na funanmanri man man nami pii. 
NUM.11.19	Mancai shafa fusti nami pima. Natianfin man shafatifi nami pifafainnicain nan oshu fusti matoqui iquiai chain. 
NUM.11.20	Nocon Ifo Diosin mato cushufiano man ahuunoa shinanchacamisi. Ascashu ahuun ointaifi man uaica. Uaiyanan man yoia, ‘¿Ahuuscaimun non Egipcio mai anoashu nuno oaquin?’ ishon man yoia. Natian man oshu fusti nan shafatifi man nami pii nan man namihuun shucasmanaitian. Ahuun inoncai man afanan nan nami oinpaishquimaran,” —ishon nocon Ifo Diosin Moisés yoini.
NUM.11.21	Ascatan Moisés cumani, —Nunofin seis cientos mil nocofunufoquin. Ascafia min yoia nan oshu fusti shafatifi min ato nami pimai. ¿Ahuuscaimun non ascaicai? 
NUM.11.22	¿Raniamun non chashoanfo non moifo fuchitiroquin rutushquin na yorahuanrasi pimashquin? Noncai nantifi tushu itiroma. Non shiman ichapacoin ununhuan murannoa fiifiacai nantifi itiroma non ato pimaino, —ishon Moisés nannori nocon Ifo Diosi yoini.
NUM.11.23	Ascaiton nocon Ifo Diosin cumani, —¿Unmun ahuamamishti huatiroma? Natianfin min oincai un mia yoia cusca icomainquin, —ishon nocon Ifo Diosin Moisés yoini.
NUM.11.24	Moisés nannori nicatan ahuun yorafo ichanan huani nocon Ifo Diosin yoia cusca atorifin nannori tapimashquin. Ato yoiquin unutan nan setenta niaifo patasharinoafo ichanan huani. —Nuno ichananti pano pushu tarati huayacucahuun. Ascashu nanno niyocahuun, —ishon Moisés ato yononi. 
NUM.11.25	Ascatan nocon Ifo Diosin nai coinmanhuan muran fotoni. Ascashon Moisés yoiaitian nan Diosin ahuun Yoshin Shara Moisés ya rafumamisi cusca huaquiri nan setenta niaifo patasharinoafo ahuun Yoshin Shara ato ya rafumani. Ascano nantifi nan setenta niaifo patasharinoafoan Diospan Yoshin Shara aton nomuran ato shinanmana cusca yoinifo. Nanscara yoiquin fusti huanifo.
NUM.11.26	Ascano nantiacai niaifo patasharinoa rafu pano pushu ichananti ano fonifoma. Nan rafutan aton anu Eldad yafi Medad. Nan rafutan Diospan Yoshin Sharahuunshon nan niaifo patasharinoa futsafoan yoiaifotiancai nan rafu ato fu ano inima. Ascafia nan ahuun caifo icano nan rafutari Diospan Yoshin shara aton nomuran shinanmanai cusca arifi yoinifo. 
NUM.11.27	Nanscaiton oin nan furonanfacu Moisés ano ichoni aqui chani cai. Nocotan yoiquin isca huani, —Eldad futan Medad non icanoshon Diospan Yoshin Sharahuunshon yoicaniran, —icashu Moisésqui chanipacuni,
NUM.11.28	Nan nicatan Nunpan ahuun facu Josué nan pushcoaitian Moisés fu rafumisi nan ahuun oinmati cuscaran ipaoniton yoiquin isca huani, —Uhuun niaifo, Moisés, Eldad yafi Medad yoihuun afanan tsain yoinonfoma, —ishon Josué Moisés yoini.
NUM.11.29	Ascafiaiton Moisés Josué cumani, —¿Min shinan urus fusti un Diospan Yoshin Sharahuunshon yorafo yoipaimun? Ma. Nocon Ifo Diosin ahuun Yoshin Shara nantifi nocon caifoya rafumapainon ahuun tsain noco yoinonfo, —ishon Moisés cumani.
NUM.11.30	Ascatan Moisés niaifo patasharinoafo fu yorafo icano nasonifo.
NUM.11.31	Ascashon nocon Ifo Diosin yononi ninhuunhuanun ununhuan aria comahuan rasi Israelifo icano atoqui fumani. Nan Israelifo icano fasi chaicunoashu comahuan rasi funifo. Fari oaiquirinoashu fucain fari iquiaiquirinoashu fucain fari oai istafaririnoashu fucain fari cai istafaririnoashuri funifo. Nan Israelifo icano chai pacunifo. Nan coma un metro masoafo ini. 
NUM.11.32	Ascano Israelifo nan shafatishon coma ato pushu ano fiifain yamutishon fiifain iyoconainori fiinifo. Nantifi yorafoan coma ichapacoin fiiqui futsanifo. Nan yora fustiton mucu rafuti machiqui huashon fiiquin futsanifo. 
NUM.11.33	Ascano nan coma piyaifoan oin nocon Ifo Diosin atoqui sinaquin pau isincoin ato fuchimani. 
NUM.11.34	Ascashon nantian nanno anunifo Kibrot-hataava. Onicoinnin tsainman, —Tushu futsan fusti pipaiquin shinainfo man naa. Ascacun ato mai huaforan, —ishon anunifo.
NUM.11.35	Nan Kibrot-hataava anoashu Israelifo mai futsa ahuun anu Hazerot ano fonifo. Ascashu nanno iyopaonifo.
NUM.12.1	Nantian María futan Aarón ahuun ushto Moisésqui tsain chaca huanifo. Moisés ainfo Etiope caifo fiini. Nanscacun aqui tsain chaca huanifo. 
NUM.12.2	—¿Nocon Ifo Diosicai Moisés fustihuunshon ahuun tsain futsafo yoiamun? ¡Ma! Nocohuunshonri ahuun tsain futsafo yoimisiran, —ishon María futan Aarón Moisésqui tsain chaca huanifo. Nan yoiti huaifo cusca nocon Ifo Diosin nicani.
NUM.12.3	Moiséscai curafiapaimisima. Tsoa futsacai Moisés cuscarama. Nantocai futsafo finonpaimisima. Manifoti anoacai tsoa a cuscara sharama. Nantofin Diosi fusti tanapaisharaiquin. 
NUM.12.4	Ascatan nantian nocon Ifo Diosin Moisés non Aarón non María yoini isca huaquin, —Ichananti pano pushu ano matotisi fotacahuun, —ishon ato yoini.
NUM.12.4	Ascano nan rafunon fusti nannoashu ichananti pano pushu ano fonifo. 
NUM.12.5	Nantianri nocon Ifo Diosin nai coinmanhuan muran atoqui fotoni. Nan ichananti pano pushu caincaiti ano nia ini. Ascashon, —Aarón yafi María nuno fucahuun, —ato huani. Ascano nan rafu aqui funifo ahuun ointaifin nitishonifo. 
NUM.12.6	—Na un mato yoiai cusca ua nicasharacahuun. Uhuun tsain yoimisi mato muran ica umain ahuu cuscaraqui un yoitiro. Ahuun namapanhuunshon iyamarai namapan cuscarahuunoa un yoipaiyai cusca un nan yoimisi. 
NUM.12.7	Ascanfia nan uhuun oinmati Moisés fu un tsaincaitiancai un namapanhuunoa yoimisima. Tsoa futsacai Moisés cuscarama. Un Moisés yoimisi cuscacoin samamashta ua huashomisi. Uhuun oinmati futsafocai Moisés cuscarama. Nantofin nantifi finoncoianquin. 
NUM.12.8	Unfin a fu tsainmisiquin uncai ahuara futsahuunoa yoitamarocon un ahuun ointaifin shafacaficoin yoimisi. Unfin Moisés ismamisiquin unmain ahuu cuscaraquin. Nanton ua oinmisi. ¿Ascacun ahuuscai man uqui ratuamamun nan uhuun oinmati Moiséshuunoa tsain chaca huai? —ishon ato Upa Diosin yoini.
NUM.12.9	Nocon Ifo Diosin Aarón yafi Mariaqui fasi sinacaini atomaquinoashu cani. 
NUM.12.10	Ascatan nai coinmanhuan muran nocon Ifo Diosi ichananti pano pushu manaon inainacahuan cani. Catapaiyaino María ahuun caya fiananriscatan fasi oshopacoin nan yoa rama furoahuamua ointsacoin ini. Nocon Ifo Diosin yonoa cusca María pau ahuun anu leprosa fuchiriscatani. 
NUM.12.11	Nanscaiton oinquin Aarón ahuun ushto Moisés yoini isca huaquin, —¡Ohuashta! Ushton, non fasi amaquiri shinancoian. Non mia chaca huahuunshon noco onaintimayamapun. 
NUM.12.12	¡Nocon chipi shinanpun, ushton! Nan facu cainpai ahuan shaqui murannoashu naashu samamashta chacanai payocotiro cusca nocon chipi ascanonma, —ishon Aarón Moisés yoini.
NUM.12.13	Nannori Aarón yoiaiton nicaquin Moisés nocon Ifo cufinni isca huaquin, —Uhuun Diosin, uhuun chipi caya huapun, —ishon nannori ahuun chipi cufinshoni.
NUM.12.14	Nannori cufiainton nicaquin nocon Ifoan Moisés yoini, —Min chipi ahuara fasi chaca huaiton maton upa ahuun fusoqui cumo micho cuana. Ascan min yorafo tapiquin chipi chaca huacun ahuunoa shinanchacatiro. Ascan chipi rafipaiyaino man chipi matomaquishon pushu rasi pasoato pota cuana. Ascano siete dia oshatan finoanno afanan matoqui naso cuana. Ascan natian nanscarifi huaquin man icanoshon chipi potayocahuun. Siete dia osha finoanno afanan matoqui nasotiroran, —ishon nocon Ifo Diosin Moisés cumani.
NUM.12.15	Ascano siete dia oshatacai María pano pushu rasi ahuun yorafo icano ato fu iyonima. Ascashon ahuun yorafoan siete dia oshatan mananifo nan atoqui afanan nasoaitian. Nan atoqui nasoano afanan a fu fonifo. 
NUM.12.16	Hazerot mai anoashu tsoan istapaima ano fonifo. Ascashon nanno anunifo Paránran huanifo.
NUM.13.1	Ascano nocon Ifo Diosin Moisés yononi isca huaquin, 
NUM.13.2	—Un min caifo mai inain ahuun anu Canaán. Nanri nocofunufo nichihuun nan mai oinsharayotanonfo. Nan icafo manifoti nocofunu niaifo fusti rasi ato catonhuun. Ascashon ato nichihuun, —ishon nocon Ifo Diosin Moisés yoini.
NUM.13.3	Nan nocon Ifoan yoia cusca Moisés doce nan icafoti Israelifo manifoti ato niaifofo fusti rasi catonni. Tsoa istaipama ahuun anu Parán anoshon ato Canaán mai ano nichini. 
NUM.13.4	Ascashon na manifoti aton niaifofo cunushoni isca huaquin.
NUM.13.4	Mani futsafoan ahuun anu Rubén aton niaifo Samúa catonni. Nan Samúa Zacur facu ini.
NUM.13.5	Mani futsafoan ahuun anu Simeón aton niaifo Safat catonni. Nan Safat Horí facu ini.
NUM.13.6	Mani futsafoan ahuun anu Judá aton niaifo Caleb catonni. Nan Caleb Jefone facu ini.
NUM.13.7	Mani futsafoan ahuun anu Isacar aton niaifo Igal catonni. Nan Igal José facu ini.
NUM.13.8	Mani futsafoan ahuun anu Efraín aton niaifo Oseas catonni. Nan Oseas Nunpan facu ini.
NUM.13.9	Mani futsafoan ahuun anu Benjamín aton niaifo Palti catonni. Nan Palti Rafú facu ini.
NUM.13.10	Mani futsafoan ahuun anu Zabulón aton niaifo Gadiel catonni. Nan Gadiel Sodi facu ini.
NUM.13.11	Mani futsafoan José facu ahuun anu Manasés aton niaifo Gadi catonni. Nan Gadi Susi facu ini.
NUM.13.12	Mani futsafoan ahuun anu Dan aton niaifo Amiel catonni. Nan Amiel Guemalí facu ini.
NUM.13.13	Mani futsafoan ahuun anu Aser aton niaifo Setur catonni. Nan Setur Micael facu ini.
NUM.13.14	Mani futsafoan ahuun anu Neftalí aton niaifo Nahbi catonni. Nan Nahbi Vapsi facu ini.
NUM.13.15	Mani futsafoan ahuun anu Gad aton niaifo Geuel catonni. Nan Geuel Maqui facu ini.
NUM.13.16	Nan nocofununfoan aton anufo catoan cusca Moisés ato mai futsa ointanonfo ato nichini. Nunpan facu Oseas Moisés anu futsa tuqui huani Josuéran huani. 
NUM.13.17	Ascatan Moisés ato nichini mai Canaán ari ointanonfo. Ascano ato yoini isca huaquin, —Fari oai istafari Néguev mai anori fotacahuun. Nanno machifo ano oinshcaquin. 
NUM.13.18	Ahuu cuscaramainquin oinyotacahuun. Yora ano icafomain ahuu cuscarafoquin mutsisipafo iyamaraimain tsoan mutsisipamaquin nanfo oinfain yora ichapa iyamaraimain yora ichapamaquin oinsharatacahuun. 
NUM.13.19	Ascatan aton maihuunoari oinsharacahuun. Shara iyamaraimain chacaquin. Ascashon aton pushu rasi cunu cuyacoin tarati huayacunafo iyamaraimain tsoan aton pushu rasi ano cushuamaquin. 
NUM.13.20	Oinfain aton mai anomain yono foaisharatiro iyamaraimain yono foaisharatiromaquin. Ascatari nannomain nii ichapa iyamarai nii yamaicain. Ratuquima nan mai ari fotacahuun aton yonofo non aton fimifo noco fushoshcaquin non oinon, —ishon Moisés ato yononi.
NUM.13.20	Nantianri uva rama oshi futsui ini. 
NUM.13.21	Ascano Israelifo icanoashu fonifo tsoan istaipama ahuun anu Sin ano nocoshon oinnifo Rehob nan chaima Hamat ini. 
NUM.13.22	Ascano nan mai ahuun anu Néguev anoashu focani pushu rasi ahuun anu Hebrón ano noconifo. Nan Hebrón ano nocofunu ahuun anu Anac ipaoni. Nantian ahuun funafo nan nocofunufo Ahimán non Sesaí non Talmai non afo icafo ini. Nan pushu rasi Hebrón oni huanitian siete fari finontan chipo nan pushu rasi ahuun anu Zoán mai Egipto ano oni huani. 
NUM.13.23	Ascano Israelifo focani machi rafu nushmancayan ahuun anu Escol ano noconifo. Nannoshon nan fimi uva ahuun poyan poshtunifo ahuun fimifo tushca fasi uhuapacoin yora rafutan ihuiquin iyashon aton mai ari fonifo. Nantianri fimi futsafori fonifo. Futsan ahuun anu granada futsari ahuun anu higos. 
NUM.13.24	Nannoshon Israelifoan uva poyan poshtushon aton mai ari fonifo. Ascano afanan nan mai anu futsa tuqui huanifo Escolran huashon anunifo.
NUM.13.25	Cuarenta dia oshatan nan mai ano foanfafainnifo nantio oinsharacani. Oinfoafafaicatan aton pushu rasi ano nasonifo. 
NUM.13.26	Ascano Moisés yafi Aarón non aton caifo Israelifo tsoa istaipama ahuun anu Parán nanno pushu rasi Cades ano inifo. Nanno nan doce nocofunufo atoqui nasonifo nan oianfo cusca ato tapimanifo. 
NUM.13.27	Ascano Moisésqui nocotan yoiquin isca huanifo,
NUM.13.27	—Min noco mai futsa ari nichiyamua. Non ointanon nanno non nocoa. Icon nan mai fasi sharacoin. Nanno yono futsa futsatapafo fasi shara. Nanno icafocai ahua yopacanima. Nonfin mato fimi fushoaquin man oinon. Ahuu cuscaramain nan fimifoquin oinshon man noco icoinra huanon. 
NUM.13.28	Ascafia nanno icafo yorafo fasi mutsisipacoinfo. Aton pushu rasi uhuapacoin. Ascanori cunu cuyacoin tarati huayacunafo. Tsoacai ato muran iquitiroma. ¡Musucoin! Ascatari non oian Anac ahuun funafo. Aton shuni cuscarafo fasi uhuapacoinfo. 
NUM.13.29	Ascano nan Amalacitafo Néguev mai ano icafo. Hititafo non Jebuseofo non Amorreofo nan machifo ano icafo. Ununhuan cusumun non unu Jordán cusumunri nan Cananeofo icaforan, —ishon yoinifo.
NUM.13.30	Ascano Israelifo Moisés ahuun ointaifi nantifi ahuun caifo ichanannifo nan rama ointafo cuscan ato yoiaifoan nicanifo. Ascano nantianri Caleb ato yoisharani ratunonfoma. Ato yoiquin isca huani, —¡Ratuyamacahuun! Non afanan nan mai shara ano fononfocahuun. Nan icafo ano non ato rutushon non aton mai fiinon, —ishon Caleb ato yoini.
NUM.13.31	Nannori Caleb yoifiaiton nan futsafo rama nan mai anoashu nocoafoan tsain futsa yoiquin isca huanifo, —¡Ma! Na mai ano icafo non ato rutuqui cuyotiroma. Nanfo fasi mutsisipacoinfo. Noncai ato cuscarama. Non ato rututiromaran, —ishon yoinifo.
NUM.13.32	Nan nicacani Israelifo fasi ratucoinnifo. Ascashon nan rama mai futsa ariashu nocoafoan afanan yoinifo, —Ma. Nonfin oianquin tsoa nanno ipaiyaiton samamashta nanno icafoan ato rutushquin. Nanno icafo fasi uhuapacoinfo. 
NUM.13.33	Ascatari non oian Anac ahuun funafo nocofunufo uhuapacoin fasi cuyamasocoian. Non atoqui nococun noco oinshquicani nan ocutsuru ointsafo. Non ato ointan nofiri non oinmua nan ocutsuru ointsamishti non oinmushquiran, —ishon yoinifo.
NUM.14.1	Ascano nantian aton caifofo Canaán mai anoashu nasonifo yoiafo cusca nicacanashu Israelifo fasi oiashcafinin uaishinifo. 
NUM.14.2	Ascashon nantifishon Moisés yafi Aarónqui tsain chaca huanifo. Yoiquin isca huanifo, —Non Egipcio mai anoashu iyamarai tsoan istapaima anoashu non naa shara icuana. 
NUM.14.3	¿Ahuuscaimun nocon Ifo Diosin na mai ano noco ihuuaquin noco ashin rutushon? Nocon ahuinfo non nocon facufori achishcaquin aton yonomati inonfo. Non nunoashu fononfocahuun non afanan Egipcio mai ano nasononcahuun, —icashu Israelifo yoinannifo. 
NUM.14.4	Ascashon nan shinainfo cusca afi ranan yoinonannifo, —Non niaifo futsa catononcahuun noco afanan Egipcio mai ano iyoicanon, —icashu yoinannifo.
NUM.14.5	Nan nicacatan Moisés futan Aarón aton caifo Israelifo nanno ichanainno aton ointaifin fuopacucahuani nantifishon ointaifin. 
NUM.14.6	Ascano Josué yafi Caleb nanfoan futsafo futan nan mai shara oinnifoan aton sahuuti fashnunifo aton ointi ihuumanaifoan ato ismashquin.
NUM.14.7	Ascashon nan rafutan nantifi aton caifofo yoini isca huaquin, —Nan mai non rama oinfainnita nan mai fasi sharacoin iquita. 
NUM.14.8	Nan maifin sharacoinquin. Anoashucai non ahuashta yopatiroma. Nantifi fanafo non yoinafo non fona fata sharacoinfo non nantifi non yopai cusca nanno. Ascancun nocon Ifo Diosin nocoqui unimaquin nan mai ano noco iyotiro nanno nocona inon. 
NUM.14.9	Ascacun nocon Ifoan noco yonopaiyai cusca potayamacahuun. Ahuun tsainri icoinra huacahuun. Nan mai ano yorafo icafoqui ratuyamacahuun. Nonfin ato finontiroquin ato rutuqui futsashquin. Nocon Ifo Diosin no fu ica. Nanscacun nanfoancai noco ahuusca huatiroma nococai tsoan rutuima. Ascacun ratuyamacahuun, —ishon Josué futan Caleb ato yoini.
NUM.14.10	Nan rafutan ato yoisharapaifiaino nan Israelifoan yoinifo, —Non ato toquirinin tsacanoncahuun naanonfo, —icashu yoinannifo. Nantian nan nocon Ifo Diosin nan sharacoinshon chashariscatani nan ichananti pano pushu caincaiti ano Israelifoqui ato ointaifin noconi. 
NUM.14.11	Atoqui nocotan nocon Ifo Diosin Moisés yoini isca huaquin,
NUM.14.11	—¿Ahuutianmun na yorafoan uqui tsain chaca huaquin unucaniquin? Diosincai ahuamaran, ishon aton nomuran shinanquin shatuyamacaicani. Un ato tsoan atiroma cusca ismafiamisi uacai icoinra huapaicanima. ¿Ahuutianmun ua icoinra huacaniquin? 
NUM.14.12	Natianfin un ato potaicain afanan uhuun yora inonfoma. Un pau isincoin ato fuchimani nantifi nai futsunonfo. Un asca huatan un minhuunshon caifo futsafo un oni huashquin. Nan min yorafoanfin Israelifo finoncoianfo fasi mutsisipacoin iishquicaniquin. Israelifocai ascarafo imisimaran, —ishon nocon Ifo Diosin Moisés yoini.
NUM.14.13	Nannori yoiaiton nicaquin Moisés cumani, —Ifon, min noco Egipcio mai anoshon min curushhuunshon min noco ihuuni non aton yonomatifo afanan inonma. ¿Ascacun min natian uhuun caifo Israelifo cuyoshquinmun? ¿Ascano Egipciofoan mihuunoa raquiri shinanshquimun? 
NUM.14.14	Nan mai shara icafoannoshon mihuunoa nicamisifo. Min no fu imisi cuscan nan yorafoan nicamisifo. Man mia yora futsafoan nica min noco ashoan cusca. Min nai coinmanhuan rufofo noco iyoshonaino acachori non shafata cani. Ascanori yamu chii urumanhuanri noco iyoshoni. Nan manifotiton min noco ashoain cusca nicamisifo. 
NUM.14.15	Ascan min uhuun caifo natian namaquin cuyocun caifo futsafoan min noco ahuamamishti huashomisi cusca nicafiashon yoishquicani isca huaquin, 
NUM.14.16	“Aton Ifon Diosin nan Israelifo yoiyoni mai futsa shara ato inanshquin. Ascafiashocai nan mai ano ato iyotiroma. Ascano tsoa istaipamashon ato rutuquin futsaran,” ishon yoishquicani.
NUM.14.17	Ascacun natian ato ismahuu min ahuamamishti huatiro. Min yoimisi cusca huahuun. 
NUM.14.18	Nocon Ifo Diosin, nocoqui funa sinayamapun. Min yorafohuun fasi noicai unupacunacama. Uhuun yorafoan miqui chaca huaifo cusca min ato yonoa cusca ayamafiaifoan aton chaca soashofain ato rau huahuu. Min yoiquin isca huani, “Un ato rau huafia aton chaca shatuyamaifoan un ato onaintimai. Ua chaca huaifoan un atohuunshon aton facufo non aton chatafo non aton shotafoan ahuun facufoya un ato onaintimacoinran,” ishon min yoini. 
NUM.14.19	Min yorafohuun noiyai cuscacai tsoa futsafohuun noi ascamisima. Uhuun yorafo Egipcio mai anoashu caitian nantianri mia chaca huamisifofia min aton chaca rau hua afanan aton chacahuunoa shinanonma. Ascacun afanan natianri ato chaca rau huashopun, Ifon, —ishon Moisés yoini.
NUM.14.20	Ascaiton nocon Ifo Diosin Moisés cumani isca huaquin,
NUM.14.20	—Mian yoiai cusca un ato chaca rau huashotiro. 
NUM.14.21	Ascafia un amisi cusca man ua icoinra huatiro. Un fasi sharacoincun ua manifotiton ointirofo. Ascacun nanrifi man icoinra huatiro. 
NUM.14.22	Nanscarifi aquin tsoa istaipamashon un ahuamamishti ato ashomisi cusca oinfiashocai ua icoinra huamisifoma. Nantishotapiquin ua nansca huamisifo. Ascatari ua nicacasmamisifo. 
NUM.14.23	Ascafiacai tsoashtan nan mai shara ano itiroma. Nan maicai tsoan oinpacunacama. Un aton shunifo yoiyoni cusca un aton funafo nan mai shara inanfiano aton funafo fasi yoitimamisifo. Nanscashocai nan maicai tsoashta oinpacunacama. Uhuunoacai shinansharamisifoma. Nanscacun nan mai tsoan oinpacunacama.
NUM.14.24	Ascafia nan uhuun oinmati Calebcai nicayosmamisifo cuscarama. Nantofin ua icoinra huafain ua tanasharamisiquin. Ascacun nan mai shara rama oianfin un nanno imaiquin nan ahuun mai inon. Ascano ahuun funafori nanno ishquicani. Unfin nan mai ato inanshquiquin nanno inonfo. 
NUM.14.25	Ascacun natian min caifo Israelifo yoihuun nasononfo. Nan Amalecitafo non Cananeofo icari foyamacahuun. Funamari unuhuan ahuun anu oshinhuuri fotacahuun. Nan tsoa istaipama ano fotacahuun, —ishon nocon Ifo Diosin Moisés yoini.
NUM.14.26	Ascashon nocon Ifo Diosin afanan Moisés yafi Aarón yoini isca huaquin,
NUM.14.27	—Nan min yorafoan uhuunoa tsain chaca huafain uqui tsain chipumisifo. Nan tsain uqui chipuyanan tsain chaca huaifo cusca mun nantifi nicamisi. 
NUM.14.28	Nanscacun natian ua ato yoishohuun isca huaquin, “Un niimisi cusca man icoinra huatiro. Nanscarifi ai un mato natian yoiai cusca man icoinra huatiro. Man shinanchacaquin man yoimisi isca huaquin, ‘Nuno tsoa istaipama anoashu man non nai cuyoshquin. Nocon Ifo Diosicai noco cushuimaran,’ ishon man nannori shinanchacamisi. Man yoimisi cusca mun nica. Icon natianfin man nai cuyoshquicai. 
NUM.14.29	Ascacun un mato tsoa istaipama anoshon un mato namashquin. Nan maton caifo man tanan huafo. Nantifi aton fari tapishquin. Ascacun nan uhuunoa tsain chipumisi veinte fariya iyamarai veinte fari finoanfo nanfo nai futsushcani. 
NUM.14.30	Un mato yoiyoni cusca nan mai sharacoin un mato inain. Ascafia nan ua nicacasmai ratora futsacai nan mai ano ipanacama. Ascafia nan Caleb yafi Josué fusti nanno itirofo.
NUM.14.31	“Ascafia man yoimisi maton facufoan caifo futsafo aton yonomatifo iishquiran ishon man yoimisi. Ua icoinra huayamashucai man ano itiroma. Ascafia un maton facufo nan mai shara ano un imashquin nannoashu fasi unimanonfo. 
NUM.14.32	Manfin tsoa istaipama anoashu nai futsushquicain. Ascano nanno mato mai huashquicani. 
NUM.14.33	Matohuunoashu mato facufori cuarenta fari tsoa istaipama anoashu omitsiscai. Un mato yonomisi cuscacai man aama. Nanscacun nannoshon maton facufoan chashoanfo cushumisi iishquicani. Nan man nantifi nai cuyoaitian maton facufo nan mai shara ano fotirofo. 
NUM.14.34	Man manfin cuarenta dia oshatan nan mai sharano oianquin. Unfin mato yoimisi nan mai shara un mato inain. Ascafiacai ua icoinra huafoma. Man ua chaca huaa. Nanscacun natian man cuarenta fari tsoa istaipama ano foafafainshquin. Uncai afanan mai shara ano mato iyoi caima. Natian un mato onaintimai cusca man mutiroran,” ishon ato yoihuun. 
NUM.14.35	Unfin mato Ifo Diosiquin nan un ato yoia cusca nan yorafo chaca huamisi. Ichanaintian man uhuunoa tsain chaca huamisi. Ascacun un ato yoia cusca nanfohuunshon un ato nantifi onaintimashquin. Ascano tsoa istaipama anoashu nai futsushquinran, —ishon nocon Ifo Diosin Moisés yafi Aarón yoini.
NUM.14.36+NUM.14.37	Ascano nan Israelifo cuarenta dia oshatan mai shara ano foanfafaincaquin oinnifo nan mai sharafiacun aton caifo ano nasoaifotian ato ratumatoshinifo. Yoiquin isca huanifo, —Noncai na mai shara ano itiromaran, —ishon ato yoicaquin Israelifo ratumanifo. Ascaifoan nocon Ifo Diosin yononi nanfo pau isininpa fuchiashu nai futsunonfo. 
NUM.14.38	Nan doce nocofunun mai shara ano oinfoanfafainnifo. Nan ato muran Josué yafi Caleb tsoan istaipama ano ifiashucai nan rafu nanima.
NUM.14.39	Ascashon nocon Ifo Diosin yoini cusca Moisés Israelifo ato yoipacuni. Ato yoiaiton nicacanashu fasi aton nomuran shinancoinnifo. 
NUM.14.40	Nan iyoconaino funamari Israelifoan shinannifo nan mai ahuun anu Canaán ano foshcaquin. Nanno machi ichapa rasi ini. Ascatan yoinancani iscanifo,
NUM.14.40	—Non canon. Nonfin nocon Ifo Diosi chaca huaitaquin. Ascafia natian noco yoiyoni cusca nan mai shara ano non itiro. Diosin noco yoiyoa cusca noco inainran, —icashu yoinannifo.
NUM.14.41	Nanscaifoan oinquin Moisés ato yoini isca huaquin,
NUM.14.41	—Nocon Ifo Diosin mato yoia, “¡Ari afanan foyamacahuun!” ¿Ascacun ahuuscaimun Diosin mato yonoa cusca man nicacasmaicain? Mancai na mai shara ano itiroma. 
NUM.14.42+NUM.14.43	Man ari cafiainocai nocon Ifo Diosin mato fu caima. Ascacun ari foyamacahuun. Man ari foaitian nanrishon Amalecitafo futan Cananeofoan mato rutuqui futsashquin. Manfin nocon Ifo Diosi cachiquiri huaaquin. Ascacucai mato fu caima. Man ari foaiton nan maton noicasmaifoan mato rutushquicaniran, —ishon Moisés ato yoini.
NUM.14.44	Nannori ato yoifiainocai tsoan Moisés nicapaitama fonifo. —Nocon Ifo Diosin no fu cairan, —ishon shinannifo. Ascashu nan machifo Canaán maihuuri fonifo. Ascafia nan Israelifo foaifoannocai Moisés ato fu canima. Nan Diosin ato yonoa cusca nan toquiri sapa rafuqui cununi cusca casho muran nanua rafucai tsoan fonima. 
NUM.14.45	Ascano nan machifoanno Amalecitafo fu Cananeofo machi tunanmanri fonifo Israelifo rutushcaquin. Ascashu ato Horma mai ano ichonifo.
NUM.16.1+NUM.16.2	Ascatan chipo Leví ahuun funa Izhar ahuun facu Coré futan nan mani futsafo Rubén ahuun funafoan Eliab ahuun facu rafu Datán non Abiram non Pelet ahuun facu On nanfoan shinanchacanifo. Nanfo fasi cacapaimisi inifo. Ascashon Moisés chaca huanifo. Ascano Israeli niaifo patasharinoa dos cientos cincuenta futsafo ichanan huashon ato yoini nanfoanrifi Moiséshuunoa shinanchacanonfo. 
NUM.16.3	Ascatan Moisés yafi Aarón ano fonifo ato yoiquin isca huanifo,
NUM.16.3	—Manfin nantifi finonpaicain. Nantifi Israelifofin nocon Ifo Diosin catoanquin ato yonoshquin. Mato fustimaquian. Nocon Ifo Diosin nantifi noco fu ica. ¿Ahuuscaimun man shinanquin noco niaifocoin man itiro noco yonoshquin? Nonfin nantifi nocon Ifo Diosin ahuun yorafoquin, —ishon nannori yoinifo. 
NUM.16.4	Nannori yoiaifoan nicain Moisés maiqui fuopacuni. 
NUM.16.5	Ascatan funinacahuan Moisés Coré yafi ahuun tanamisifo yoini isca huaquin,
NUM.16.5	—Funamari iyoconaino nocon Ifo Diosin ratofomain ahuun yoracoinfo isharamisiquin oin. Nocon Ifo Diosin icanocai ahuara chaca a fu itiroma. Ascan nan ato aficoin catoanfin a fu ishquiquin. 
NUM.16.6+NUM.16.7	Coré, min non min tanamisifoanri isca huacahuun. Funamari pala uhuapamashta nan ininshara coaiton nan pala murannoa fiicahuun nocon Ifo Diosi ahuun ointaifin ismashcaquin matomain catoanquin. Man ascaiton non tapitiro ratofomain nocon Ifo Diosin catoanquin ahuun yora sharafo inon. Uncai tsoa shutipaima. Diosin mato anori yonoyamafia manfin Levitafoan man noco shutipaicain, —ishon Moisés ato yoini.
NUM.16.8	Ascano afanan Moisés Coré yafi ahuun tanamisifo yoini isca huaquin, —Levitafoan ua nicacahuun. 
NUM.16.9	Diosin mato catoan a fu man inon noco yorafo ato amapaiyai cusca ahuunshon man ichananti pano pushu murannoa ato tapimanon. ¿Man shinanmun nanfo ahuama? 
NUM.16.10	Upa Diosin mia non Levita futsafori catoan a fu rafunonfo. Ascafia min non mia tanamisifoanri Upa Diosin mato yonoama cusca man huapai. Ascashu nocon caifo Diosi cufinshomisifori man ipai. 
NUM.16.11	Ascafia nan Aaróncai ahuama. Man shinan nan man potapai. Man Aarón potapaifiaquicai man potaima. Ascatamarocon nan nocon Ifo Diosi man potapairan, —ishon Moisés ato yoini.
NUM.16.12	Ascashon Moisés Eliab ahuun facu rafu Datán yafi Abiram cunani aqui funonfo. Ascafia nan rafutan cumanifo isca huaquin, —¡Ma! Noncai miqui capaima. 
NUM.16.13	Minfin nan mai shara ano non ahuara yopatiroma anoshon min noco ihuuaquin tsoa istaipamanoashu non naanon. Ascacun natian min yonomatifo min noco imapai. 
NUM.16.14	Ascatan tsain futsari non mia yoinon. Mincai nan mai shara tsoa ahuara yopatiroma ano min noco ihuuama. Mincai mau yafi fana futsafo noco inanmisima. Minfin noco parapaicain. Nanscacun non miqui capaimaran, —ishon yoinifo.
NUM.16.15	Nannori huaifoan nicaquin Moisés atoqui sinaquin nocon Ifo Diosi cufini isca huaquin,
NUM.16.15	—Nafoan mia ahuarafo ismapai min ato catonon. Ascafia ato catonyamahuu, Ifon. Uncai ato ahuara fustishta fianmisima. Aton burro fustishtacai un ato fianmisima. Uncai ato chaca huamisimaran, —ishon Moisés nocon Ifo Diosi cufini.
NUM.16.16	Ascashon Moisés Coré yoini isca huaquin,
NUM.16.16	—Funamari uqui fucahuun min non min tanamisifo futan nocon Ifo Diosi ismashcaquin. Ascano Aarón arifin nuno matoqui oi. 
NUM.16.17	Min non nan mia tanamisifo nan doscientos cincuenta yorafo maton pala uhuapamashta ahuara inin shara coaiton pala muran fucahuun nocon Ifo Diosi ahuun ointaifin ismashcaquin matomain catoanquin. Ascano Aarón arifin ahuun pala uhuapamashtaya oiran, —ishon Moisés Coré yoini.
NUM.16.18	Ascano iyoconaino nantifi nan yorafo ichananti pano pushu caincaiti ano funifo aton pala uhuapamashtafo muran chii yafi nan inin shara osia coaino nanfoya funifo. Ascano nanno Moisés yafi Aarón niafo ini. 
NUM.16.19	Coré nantifi Israelifo Moisés yafi Aarónqui shinanchacamani. Ascatan nantifi ahuun tanamisifo pano pushu ichananti caincaiti ano ato ichanan huani. Natianri nocon Ifo Diosin fasi sharacoiashu chashariscatanaino atoqui niriscatani. 
NUM.16.20	Nantianri nocon Ifo Diosin Moisés yafi Aarón yoini isca huaquin,
NUM.16.21	—Na yorafomaquinoashu foriscatacahuun un ato namarisca huaiquin, —ishon Upa Diosin Moisés yafi Aarón yoini. 
NUM.16.22	Nannori nicacatan Moisés fu Aarón fuopacucahuan nocon Ifo Diosi cufinnifo isca huaquin, —Nocon Diosin, min nantifi yora niimamisi. Mia maisicai tsoa nipatiroma. ¿Ascafia nan nocofunu fustiton chaca huafiamun min nantifiqui sinaicai? —ishon nannori fasi curushcai cufinnifo.
NUM.16.23	Ascaiton nocon Ifo Diosin Moisés cumani isca huaquin,
NUM.16.24	—Ascacun min caifo Israelifo nantifi ato yoihuun Coré non Datán non Abiram ato pano pushu anoashu foriscatanonfo, —ishon yoini.
NUM.16.25	Ascaino Moisés funinacahuatan Datán non Abiram aton pano pushu ano atoqui ichoni. Israeli niaifo patasharinoafoanri mufainnifo. 
NUM.16.26	Atoqui nocotan Moisés nantifi Israelifo yoini isca huaquin,
NUM.16.26	—Na yora chaca icanoashu foriscatacahuun. Ato ahuarari muunyamacahuun. Man ato ahuara muaino marifi aton chacahuunoashu man nai futsushquinran, —ishon Moisés ato yoini.
NUM.16.27	Nannori nicacatan Coré non Datán non Abiram non afo icanoashu atomaqui shucunifo ato fucai afanan inifoma. Ascano Datán yafi Abiram aton pano pushu murannoashu chifi caincaiti ano aton ahuinfo non aton facufori nanno ato fu niafo ini. 
NUM.16.28	Ascano afanan Moisés nantifi Israelifo yoini isca huaquin,
NUM.16.28	—Manfin samamashta oincai nanscashofin man tapitiroquin un amisi cuscacai unfincoin ahuara huatamarocon nocon Ifo Dioshuunshon un mato ashomisi. Nocon Ifo Diosin ua matoqui nichia un mato ashonon. 
NUM.16.29	Ascano nan nocofunu futsafo namisi cusca aforifi nai nanscai nan man tapitiro nocon Ifo Diosin ua nichiama. 
NUM.16.30	Ascacun nai ascatamarocon nocon Ifo Diosin tsoan oinyomisima cuscaran mai cuatanaino nantifi nan yorafo non nantifi ato ahuarafo non aton pushufori nan mai cuatanaino a muran mumafiashu pacuriscatashcani ascano nantifi nai futsushcani. Nanscaifoan man tapitiro nanscara yorafoanfin, “Diosi ahuamaran,” ishon ahuunoa shinanmisifoquin, —ishon Moisés ato yoini.
NUM.16.31	Nan Moisés afin ato yoiquin unuamano Coré yafi ahuun tanamisifo icanoashu mai cuariscatani. 
NUM.16.32+NUM.16.33	Nan mai cuariscatanaino Coré yafi ahuun yorafo non nanno niafori ato main shuai cafisca huatani. Nantifi nan ahuara ayafo cusca atofoya mai cuatanaino pacui futsunifo. Nan niafoanno mai cuatanaino a muran nantifi pacunifo. Ato ahuarafori mai muran pacuni. Pacutanaifoanno mai afanan atoqui fupotanaino yamariscatanifo. 
NUM.16.34	Nan mai cuatanaino a muran pacucani fiisiquin futsuaifoan nicacanashu Israeli futsafo fasi ratucoinifo. Ascashon oi ashcani yoinifo, isca huaquin, —Nocoquiri nocon Ifo Diosin mai cuamatanaino nocon shuai cafisca huairan, —ishon Israelifoan nannori yoinifo. 
NUM.16.35	Nantianri nan doscientos cincuenta nocofunufo pala uhuapamashta murannoa inin shara coaino Ifo Diosin nai muranshon aton puchi camaqui chii uruai potatanaino nai cuyocoinnifo.
NUM.16.36	Ascaino Ifo Diosin Moisés yoini isca huaquin,
NUM.16.37+NUM.16.38	—Aarón ahuun yorafohuunoa ua cufinmisi. Ahuun facu Eleazar yoihuun nantifi a pala uhuapamashta coaifo murannoa ahuun shaqui murannoafo uhuapamafo chii murannoa nusfinon. Nanfo un yonoa ua cufinon. Maton yorafohuunoa ua cufinshomisi fusti pano pushu ichananti muran itiro. Ascano nan chaca huanfohuunshon nan aton pala uhuapamafo fiitan a murannoa chii yafi inin shara osia Eleazar yoihuu chaimashara potanon. Asca huatan pala uhuapamafo masta mastahuu sapa huashquin. Ascano sapa huatan toquirifo putsamuinia camaqui huahuu. Ascan min caifo Israelifoan nan oinquin shinantiro isca huaquin, “Nan cuno sapa yora chacafo aton pala uhuapamashtafo. Nanfoan chaca huafo cusca musucoin. Norifi non asca huaifin nan icaifo cusca non nariscatiroquin,” ishon shinantiro chaca huashcaquima, —ishon Moisés ato yoini.
NUM.16.39	Ascano Moisés yonoa cusca Eleazar huani. Nan doscientos cincuenta pala uhuapamashta ahuun cuno bronce yora chacafoan Dios ismapaiyaifo nanfori Diosi futsafo yonoa cusca nanscatirofo. Ascafiacai Diosin ato yonoama. Ascano nan chaca huafo cusca Diosin atoqui chii potaino nai cuyonifo. Ascatan nan pala uhuapamashtafo Eleazar mastatinin nanfo sapa huashon toquirifo putsamuinia camaqui huani. 
NUM.16.40	Israelifoan nan oincashon shinantirofo, —Nan nocon Ifo Diosin yonoamano Aarón ahuun funafoshomacai nan pala uhuapamashta murannoa inin shara nocon Ifo Diosi ointaifin coatirofoma. Tsoa nocon Ifon catoncunma Coré yafi ahuun tanamisifo naa cusca nanforifi natiroquin, —ishon Israelifoan shinannifo. Ascano Ifo Diosin Moisés yononi cusca Eleazar huani.
NUM.16.41	Nansca huafiacatan iyoconaino afanan Israelifoan Moisés yafi Aarónqui tsain chaca huanifo isca huaquin,
NUM.16.41	—Nan man rafutafin Ifo Diospan ahuun yorafo rutuaquin, —ishon yoinifo.
NUM.16.42	Ascan nan ichanancashon Moisés yafi Aarónhuunoa tsain chaca yoinifo nanfoan ichananti pano pushu oinnifo. Nantian Ifo Diosin nai coin murannoashu atoqui oni. Ascaiton oianfo fasi chashasharacoian ini. Tsoan ascara oinyomisima oincaquin tapinifo Ifo Diosi fusti nanscara sharacoin. 
NUM.16.43	Ascano Moisés fu Aarón pano pushu ichananti ahuun shoi caincaiti ano funifo nanno nan rafu niafo ini. 
NUM.16.44	Ascatan Ifo Diosin Moisés yoini isca huaquin,
NUM.16.45	—Na yorafomaquinoashu fotacahuun un ato namariscanon, —ishon Ifo Diosin yoini.
NUM.16.45	Nicacatan Moisés yafi Aarón Ifo Dios ointaifi maiqui fuoshon pacunifo. 
NUM.16.46	Ascatan Moisés Aarón yoini, —Cariscatahuun pala uhuapamashta fiitahuun. Toquirifo putsamuniano Ifo Diosi cufinti camaquishon pala uhuapamashta muran inin shara yafi chii osia nanuhuu. Ascatan nan pala uhuapamashtaya yorafo muran catahuun Diosin aton chaca rauhuanon. Noco tsain chaca huafo cusca nocon Ifo Diosin nan nicain atoqui sinacointana. Ascano natian ato pau isincoin ato fuchimaniran, —ishon Moisés Aarón yoini.
NUM.16.47	Ascano Moisés yonoa cusca Aarón aton caifo icano cariscani. Nan pala uhuapamashta murannoa ininti coaino Aarón Ifo Dios ismani ahuun caifofo aton chaca rauhuashon ato namanonma. Asca huafia atirifi pau fuchinifo. 
NUM.16.48	Aarón ato muran pala uhuapamashta ya cani aton chacahuunoashu naashquima. Ascacun Diosicai afanan ato pau isincoin fuchimanima. Ascafia nan pau unuataima 14,700 yora naanifo. Coré yafi ahuun tanamisifo nani nan 14,700 yorari nanifo. 
NUM.16.49+NUM.16.50	Ascatan pau isincoin unuano Aarón afanan Moisésqui nasoni. Nan rafu pano pushu ichananti shoi caincaiti ano niafo ini.
NUM.20.1	Ascan nan oshu abril Israelifo tsoa istaipama ano noconifo. Ahuun anu Sin. Nanno mai ahuun anu Cades ano aton pano pushufo huanifo. Nanno icafoanno Moisés ahuun chipi María naacun mai huanifo.
NUM.20.2	Nannoshon unu fuchiyamacaicaquin Israelifoan Moisés yafi Aarónqui tsain chaca huanifo. 
NUM.20.3	Ascashon ato yoiquin isca huanifo, —Matohuunfin nuaquin non nuno unu maisi ica. Nocon yorafo nocon Ifo Diosin ointaifi nayamuafo cusca norifi nan icafo cusca non naa shara icuana. 
NUM.20.4	Nonfin Ifo Diosin yorafoquin. ¿Ahuuscai min nuno tsoa istaipama ano ihuuamun noco inafoya non naanon? 
NUM.20.5	¿Ahuuscai min noco ihuuamun Egipcio mai anoashu na mai chacacoin ano non oa? Nunocai non ahuarafo fanatiroma. Trigo yamacain fimi higuera yamaino uva yamacain granados yamacain unuri yamacoin. Noncai ahuashta ayatiromaran, —ishon tsain chipunifo.
NUM.20.6	Nannori nicacatan Moisés fu Aarón pano pushu ichananti shoi caincaiti ano fonifo. Ascatan maiqui fuopacunifo. Fuohuafoanno nocon Ifo Diosin fasi chashasharacoiainton oianfo atoqui niriscatani. 
NUM.20.7	Ascatan nocon Ifo Diosin Moisés yoini isca huaquin,
NUM.20.8	—Aarón poquiti tsomashon maton caifofo nantifi ichanan huacahuun. Ascatan min yorafoan oiainfoanno nan toquirininhuan yoihuun unu afanon. Min yoiai cusca nan toquirininhuan murannoashu unu ichapacoin afaiquin. Ascano nantifi min caifofo non maton inafoanri ayatiro nomi shatucoinshcaquin, —ishon Ifo Diosin Moisés yoini.
NUM.20.9+NUM.20.10	Nocon Ifo Diosin yonoa cusca Moisés huani. Nocon Ifo Dios fu ichananti pushu murannoa Moisés Aarón poquiti fini. Fitan tsomashu Diosin icanoshon Israelifo nan toquirininhuan anoshon ato cunani nanno ichananonfo. Ascashon Moisés oi ashcafinin ato yoiquin isca huani,
NUM.20.9+NUM.20.10	—Nicayosmamisifoan ua nicacoincahuun. ¿Non mato na toquirininhuan murannoa unu afamashoshquimun man ayanon? —ishon ato yoini. 
NUM.20.11	Asca huatan Moisés poquitinin toquirininhuan tsacaquin rafu huani. Asca huatanaino unu ichapacoin afani. Ascaino nantifi Israelifo non aton inafoanri ayacani mayacoinifo. 
NUM.20.12	Ascano nocon Ifo Diosin Moisés yafi Aarón yoini isca huaquin,
NUM.20.12	—Mancai ua icoinra huama. Un mato yonoa cuscacai man aama. Un mato yonoa tsain fusti toquirininhuan yoihuun unu afanon. Ascafia nantifi maton caifofo aton ointaifin man ato ismama unfin shara fustiquin uhuun tsainman un ahuamamishti huatiro. Man ascatamarocon sinaquin min aton ointaifin toquiri tsaca. Man ascahuaquin maton caifo nan mai shara un ato inain mancai ato ano iyotiroma, —ishon Ifo Diosin ato yoini.
NUM.20.13	Ascashon nanno anunifo Meriba onicoinnin tsainman na unu anoashu yorafo nocon Ifo Dios fu fochishmanantanancatan chaca huanifo. Nannoshon nocon Ifo Diosin ato ismani nan sharacoin fustishon.
NUM.20.14	Ascano Israelifo chipo focanashu Moisés nocofunufo mai futsa ahuun anu Edom ano ato nichini aton niaifo ahuun tsain tapimashquin isca huaquin, —Niaifon, nonfin mato yora futsa Israelifoquin. Man min tapia non foanfafainni fasi omitsiscamisi. 
NUM.20.15	Nocon shunifo Egipcio mai ari fonifo nanri min tapia. Non nanno Egipcio mai ari fari ichaparasi aton yonomatifo icano fasi noco omitsisca huamisifo. 
NUM.20.16	Ascano non nocon Ifo Diosin fasi cufini noco numanon. Nocon Ifo Diosin noco nicaquin ahuun oinmati a fu nai muran ica nocoqui nichini noco Egipcio mai anoshon iyonon. Natian non Cades ano nocoa. Nan pushurasi mato mai chaima ica. 
NUM.20.17	Non maton mai finonsharapai. Ascacun maton mai ano noco finonmacapun. Non maton maufo muran cayamacain maton fimi fanafo ano non cayamacain maton pozoricai non ayashquima. Niaifon, min mau fai fustitofin non caicain. Nan fai fustiton non cai. Nonfin mato mai chaicoin non finontiroquin, —ishon Moisés ahuun tsain Edom aton niaifo fomani.
NUM.20.18	Acafia Edom niaifoan cumani isca huaquin,
NUM.20.18	—Nocon mai anocai man iquitiroma. Nuri fuyamacahuun. Man nocoqui nocoaiton uhuun ranushumuafo matoqui nichishquin mato rutunon, —ishon cumani.
NUM.20.19	Ascan afanan Israelifoan cumani,
NUM.20.19	—Nonfin mau fai fustiton caicain. Nocon inafoan maton unu ayacun non mato ahuun rafanan inain. Noncai maton mai ano nitupaima. Non finonpai fusti. Nocohuun shinanpun, —ishon Israelifoan yoinifo.
NUM.20.20	Ascashon afanan Edom niaifo cumani,
NUM.20.20	—Ma. Mancai nocon mai ano futiromaran, —ishon cumani. Nantianri ahuun ranushumuafo ichananhuani Israelifo aton mai ano iquinonfoma. 
NUM.20.21	Ascano ato finonmayamaifoanno Israelifo naso furanifo.
NUM.20.22	Ascan nantifi Israelifo Cades anoashu focanashu machi Hor ano noconifo. 
NUM.20.23	Machi Hor Edom mai chaimashta ini. Nannoshon nocon Ifo Diosin Moisés yafi Aarón yoini isca huaquin,
NUM.20.24	—Natian Aarón man nai. Ahuun shunifo nai muran icano ato fu ishquin. Man rafu unu Meriba nan unu afain anoshon un mato yononi cusca man nicacasmayamua. Ascan nan mai shara un maton caifofo inain anocai Aarón iquitiroma. 
NUM.20.25	Moisés, min ochin Aarón yafi furun Eleazar machi Hor mamaqui ato iyotahuun. 
NUM.20.26	Ascatan Aarón ahuun sahuutifo nan ichananti pano pushu muranshon nutamisi un fu tsainshquin nan pucahuun. Ascashon furun nan apan sahuumisi sahuumahuun. Ascano nannoashu Aarón naitian ahuun shunifo fu iquicairan, —ishon nocon Ifo Diosin yoini.
NUM.20.27	Ascatan nocon Ifo Diosin yononi cusca Moisés huani. Nantifi Israelifoan oiainno Aarón yafi furun fu Moisés machi Hor mamaqui fonifo. 
NUM.20.28	Machi mamaquinoa Aarón sahuutifo nan ichananti pano pushu muranshon sahuumisi Dios fu tsainshquin Moisés pucashon nanfo furun Eleazar sahuumani. Ascatan nan machi mamaquinoashu Aarón naani. Ascano Moisés yafi Eleazar machi mamaquinoashu fotonifo.
NUM.20.29	Ascano atoqui nococatan Israelifoqui chaninifo Aarón man naa tapinonfo. Nicacatan nantifi Israelifoan oshu fusti Aarón manocoinnifo.
NUM.27.12	Ascano nocon Ifo Diosin Moisés yoini isca huaquin,
NUM.27.12	—Abarim machifo nan futsa mamaqui mapunyohuu. Nanrishon nan mai shara un min caifo Israelifo un ato inain cusca oinyohuu. 
NUM.27.13+NUM.27.14	Nan oianshu min ochi Aarón nani cusca minrifi man min nai. Tsoa istaipama ahuun anu Sin nan unu Meriba Cades anoshon un min caifofo yonoa cusca ua nicacasmacaquin uqui tsain chaca huanifo. Ascafia min ochi Aarón yafi un mato yononi cusca man ua nicacasmani. Nan unu anocai min caifofo min ato ismama unfin fasi sharaquin ahua chacacai u fu itiroma. Ascacun na mai shara anocai min iquitiromaran, —ishon nocon Ifo Diosin Moisés yoini.
NUM.27.15	Nannori yoiaiton nicatan Moisés cumani,
NUM.27.16+NUM.27.17	—Ifon, minfin nantifi yorafo nimaquin ninonfo. Ascacun nocofunu shara catonhuun uhuun caifoan aton niaifo inon ato raquira iyosharafain ato cushusharanon. Min yorafo aton cushumisi yopacani. Chashoanfo cushumisi maisi samamashta funotiro. Aton cushumisi yopacani. Nanscarifi ai uhuun yorafori cushumisi yopacani ato raquira iyofafainon, —ishon Moisés yoini.
NUM.27.18+NUM.27.19	Ascaiton nocon Ifo Diosin cumani isca huaquin,
NUM.27.18+NUM.27.19	—Nunpan facu Josué mun catoan. Uhuun Yoshin Shara a fu rafumisi. Ascan Eleazar nan ahuun caifohuunshon ua cufinmisi non nantifi Israelifo icano Josué iyotahuun. Ascashon aton ointaifin Josué manmanhuun. Ascatan min Josué yoitiro nan min naitian naanfin mia cuscaran Israelifoan aton niaifo iishquiquin ato iyosharafain ato cushusharashquin. Nannori min yoiaiton min caifofoanri tapitirofo unmain aton Ifo Diosicun unfin Josué catoanquin aton niaifo funa inon. 
NUM.27.20	Ascano nantifi min yorafoan tapitiro min ato yonomisi cusca Josuéri ato yonoshquin. Ascan nan tapiafotian Josué ato yoishquiai cusca nicacointirofo. 
NUM.27.21	Ascatan un ato amapaiyai cusca Josué tapipai Eleazar ano catiro. Eleazar ahuun yorafohuunoa ua cufinmisiton ua yocashotiro. Ascano un Josué non ahuun caifo Israelifo amapaiyai cusca Eleazar Josué tapimatiro. Ascatari un chipo ato amapaiyai cusca Josué ahuun caifo Israelifo tapimatiro. Nan ato iyopaiquiri fotirofo. Ascatari nan ato ihuupaiyaiquiri futirofo. Nantonfin arus fusti ato yonotiroquin, —ishon yoini.
NUM.27.22	Ascano nocon Ifo Diosin yononi cusca Moisés yafi Eleazar non nantifi ahuun caifofoan aton ointaifi Josué iyoni nan Diosin catoan cusca tapinonfo. 
NUM.27.23	Nan nocon Ifo Diosin yononi cusca Moisés ahuun mucu rafutan Josué manmanni. —Natianfin min nocon niaifo iishquicain nocon Ifo Diosin mia tapimai cusca min yorafo tapimashquin, —ishon Moisés Josué yoini.
NUM.33.50	Nan Israelifo icanoshon nocon Ifo Diosin Moisés yoini isca huaquin,
NUM.33.51+NUM.33.52	—Min caifo Israelifo yoihuu isca huaquin, “Man unu Jordán pocufainaino mai Canaán ano nocoshon nan caifo futsafo icafo ato mai anoshon potacahuun. Ahuara rami huafoan nan noco diosiran huamisifo nanfori chacana huacahuun nanscarafo cuyonon. Nan ahuara rami huafo nocon diosiran huaafo yafi aton pushufo paonhuaquin futsacahuun afanan nanno ahuashta inonma. 
NUM.33.53	Ascan huacatan nanno nan mai fiicahuun matona inon. Nan mai un mato inain nanno man inon. 
NUM.33.54	Min caifo manifoti nan mai inanhuun uhuunoashu maiyanonfo. Nan rato mani futsa ichapamafoan mai uhuapamari fitirofo. Ascan mani futsafo ahuun yora ichapano mai uhuapari fitirofo. Nan ua cufiainfo cusca ato inanhuun. Nantifishon nan maifo fipatirofo. Ascashocai chipo afanan mai futsa fipaitiroma. Ascataricai afanan shinan futsatiroma. 
NUM.33.55	Ascano man caifo futsafo na mai anoshon potayamacun mato fasi fucash huafain mato omitsiscamashcani. Nan ahuara pasnanshta furonaqui ishon man mutiro cusca yafi nan moshaqui man chachishon isincoin mutiro cusca nan mani futsafoan mato nanscacoin huashquicani man ato potayamacun. Nan mai shara ano man ifiacun mato nansca huatirofo. 
NUM.33.56	Man ato potayamacun un ato chaca huashquiai cusca un matori nansca huashquinran,” —ishon nocon Ifo Diosin yoini.
DEU.1.1	Tsoa istaipama unu Jordán fari oaiquiri Israelifo icafo ini. Nan mai unu Jordán ocuma futsa ahuun anu Arabá ini. Nannoshon Moisés ahuun yora Israelifo yoini cusca nicanifo. Nan pushu rasi ato chaima icafo. Zuf non Parán non Tofel non Labán non Hazerot non Dizahab. Nan ato nushmancayan Israelifo icafo ini. 
DEU.1.2	Machi Horeb anoashu fai nan machi Seirhuuri cai once dia oshatan Cades-barnea ano nocotiro ini.
DEU.1.3+DEU.1.4+DEU.1.5	Moisés ato iyoaitian Israelifoan Amorreofo aton niaifo Sehón Hesbón anoa ato rutunifo. Basánfoan aton niaifo Og nan pushu rasi Astarot ano ica ini. Ascano nan mai anuni Edreiran huani. Israelifo Egipcio mai anoashu funifotian cuarenta fari non tau rafu non tau foshca fusti oshu finoanno unu Jordán fari oaiquiri Moab mai chaimashta inifo. Nantianri nantifi nan cuarenta fari finoanfo cusca nocon Ifo Diosin ato yononi cusca Moisés ahuun caifo Israelifo shinanmani isca huaquin,
DEU.1.6	Machi Horeb anoshon nocon Ifo Diosin noco yoini isca huaquin, —Na machi ano man iyomisi chain. Natian afanan nuno iyamacahuu. 
DEU.1.7	Natian maton pano pushufoya fotacahuun Amorreofo nan machifoanno icafo ari fotacahuun. Mai futsan ahuun anu Arabá ano fofain nan ato chaima icafoanri aton mai ari fofain Néguev mai ari fofain unu cusumunri fofain Cananeofo icari fofain Líbano ano fofain nan chai unu Eufrates ari fotacahuun.
DEU.1.8	Unfin na maitio mato inaincai matona inon. Ascacun natian nanno icahuun futsafo nannoshon potacahuun matona inon. Un maton shunifo Abraham non Isaac non Jacob aton funafori inanni. Ascano natianri matona iishquiran, —ishon nocon Ifo Diosin noco yoini.
DEU.1.9+DEU.1.10	Nantian un mato yoini isca huaquin, —Nocon Ifo Diosin mato ichapacoin cainmani. Tsoancai fishifo tanan huatioma. Nanscarifiaquin matoricai tsoan mato tanan huatiroma. Ascano urus fusticai un mato niaifo itiroma mato yonoshquin. 
DEU.1.11	Nocon shunifoan aton Ifo Diosifin nocon Ifo Diosiriquin. Aafin yoiyoni cusca mato shara huapainon mato afanan facufo non mato funafori ichapacoin inanpainon. 
DEU.1.12	¿Ascafiacai man fochishmanantanainno non nannorisi shinanyamaino ahuuscashomun urus fusti Diosin mato yoipaiyai cusca un yoitiroquin? 
DEU.1.13	Natianfin man manifoti maton muran icafoquin nocofunufo mapo sharayafo shinansharafain futsafoan atohuunoa shinansharafo nanscarafo catoncahuun. Man nanscaiton un ato yonotiro maton niaifofo inonfo, ishon un mato yoini.
DEU.1.14	Ascaiton man ua cumani isca huaquin, “Ai. Min noco yoia cusca shara. Non futsafo catontiro nocon niaifo patasharinoafo inonfo,” ishon man ua cumani.
DEU.1.15	Ascan man catonni cusca un manifoti nocofunu sharafo nan mapo sharayafo non atohuunoa shinansharamisifo un ato yononi maton niaifofo inonfo mato iquinonfo. Futsafoan mil yora iquinainno futsafoan cien yora iquinainno futsafoan cincuenta yora iquinainno futsafoan mucu rafuti yora iquintiro aton niaifo iishquin.
DEU.1.16	Un ato yoini. “Natian mato manifoti man aton niaifofo iishquin. Futsafo fu fochishmanantanainton ato nicacahuun yoiaifo cusca man ato yoitiro ratofoanmain cayacafi shinaincai. Israelifoan nannorisi shinainma iyamaraimain Israeli yafi caifo futsa fochishmanantanaincai ato nicasharacahuun ato cayacafi yoishquin afanan fochishmanantanonfoma. 
DEU.1.17	Niaifo ahuara ichapaya fusti nicayamacahuun. Nocofunu ahuuomafori nicasharacahuun. Nocofunuqui ratuyamacahuun. Diosin mato tapimatiro ratotomain cayacafi yoicain min ato cumasharanon afanan fochishmanantananonfoma. Ascafia futsafo mato yoiai cusca man tapiamaquin ua yoihuun un ato cayacafi yoinon,” ishon un mato yoini.
DEU.1.18	Nantian man atiro cusca un nantifi mato yoini.
DEU.1.19	Ascan nocon Ifo Diosin noco yononi cusca non Horeb anoashu cani machi Amorreofo icafoanno non noconon. Nan mai fasi chaca ano tsoa istaipama ano finonfainni cai Cades ano noconi. Man man oinni. 
DEU.1.20	Non nocoaitian un mato yoini isca huaquin, “Man non nan machifo Amorreofoan aton mai ano nocoa. Nan mai nocon Ifo Diosin noco inan. 
DEU.1.21	Ascacun nocon Ifo Diosin noco inaintian ‘Nanri fotacahuun na mai shara fiishcaquin,’ ishon nocon Ifoan noco yononi. Ratuyamacahuun. Maton nomuran shinanchacayamacahuun,” ishon un mato yoini. 
DEU.1.22	Ascafia man ua cumani isca huaquin, “Iquisi non nocofunufo nan mai shara ari nichiyonon. Nan mai ariashu nocotan noco tapimanonfo rato fai sharapamain non catiroquin noco sharashquin. Rato pushu rasi anomain non nocotiroquin,” ishon ua man yoini.
DEU.1.23	Man ua yoini cusca nicain un shinan shara itiro. Ascacun un doce nocofunufo catonni. Nocon yora nan doce mani futsafoti nocofunu fusti catonpacunonfo nan mai ari nichishquin. 
DEU.1.24	Ascatan focani machifo finonfaincani machifo nushmancayan ahuun anu Escol ano noconifo. Ascashon nanno oinnifo ahuu cuscaramainquin. 
DEU.1.25	Oianfo nanno fimi sharafo ichaparasi ini. Ascashon nan nasoaifotian atiri fimifo noco fushonifo noco ismashquin. Ascatan yoinifo isca huaquin, “Na mai nocon Ifo Diosin noco inain sharacoinran,” ishon noco yoinifo. 
DEU.1.26	Nannori noco yoifiacatan nocon Ifo Diosin mato yononi cuscacai man huapaima. Man ari focasmai. 
DEU.1.27	Maton pano pushu muranshon man tsain chaca huafain man tsain chipuni isca huaquin, “Nocon Ifo Diosin noco noicasmai. ¿Ahuuscai Egipcio mai arishon noco nuno ihuuamun Amorreofoan noco rutunon? 
DEU.1.28	Nocon yorafo na mai anoashu nocoqui chaninifo cusca noco ratumanifo. Noco yoiquin isca huanifo, ‘Nan mai ano icafo fasi cuya masoafo mutsisipacoinfo. Noncai ato finontiroma. Aton pushu rasi cunu cuyacoin tarati huaafo. Nannori Anac ahuun funafo yora tsoan oinyomisima uhuapacoinfori man non oianran,’ ishon noco yoinifo. Nocon yora nan mucu rafutifain nannori noco yoiquin noco ratumanifo. ¿Ascacun ahuuscaimun non ari catiroquin?” ishon man ua yoini.
DEU.1.29	Un nannori nicaquin un mato cumani isca huaquin, “Ratuyamacahuun. 
DEU.1.30	Non caitian nocon Ifo Diosin noco rucu cashoicai. Nantonfin yora futsafo nan mai shara anoshon noco caimashotiroquin ato cuyoshquin. Egipciofohuunoa man oinni cusca nanscarifiai na mai shara anoshori noco ahuamamishti huashoshquin nan yora futsafoan noco ahuusca huanonfoma. 
DEU.1.31	Man man oinmisi tsoa istaipama ano nocon Ifo Diosin noco cushusharamisi. Nan apan ahuun facu ahuara chaca finononma iyotiro cusca huaquin nanscarifi huaquin nocon Ifo Diosin noco ihuushara non ahua chaca finononma. Nanscacun natian noco nuno ihuuaran,” ishon un mato yoini. 
DEU.1.32	Nocon Ifo Diosin noco cushusharamisi cusca un mato yoi sharafiacai man nocon Ifo Diosi icoinra huanima. 
DEU.1.33	Non Egipcio mai ariashu oaitian Diosin noco cushusharafain yamutifi noco rusoatori chii urumanhuan nai muranshon noco isma nan noco fu caiton non tapifain noco iyoaiquiri non rani nituimainquin chii urumanhuanun noco tapimani. Ascan shafatifiri naicoinmanhuan noco rusoatori camisi. Nan nai coinmanhuanhuunshon noco oinmashara non raqui caimancai noco tapimafain ranimain non nituincain noco tapimani.
DEU.1.34	Ascan man tsain chaca huafain tsain chipua cusca nocon Ifo Diosin nicain matoqui sinai ahuun tsaincai fianananpacunacama. Ascatan yoiquin isca huani, 
DEU.1.35	“Manfin yora chacacoinfoquin. Man ua nicacasmamisi. Ascan maton shunifo un yoini cusca na mai shara un ato inannocai mancai na mai shara ano man iquipacunacama. Man foanfafainnisi nai cuyoshquin. 
DEU.1.36	Ascafia nan Jefone facu Caleb fusti iquitiro. Nantofin ua nica sharamisiquin. Ascashu arus fusti iquitiro. Naanfin nan mai oian cusca un inaincai ahuuna non ahuun funafonari inon,” ishon nocon Ifo Diosin yoini.
DEU.1.37	Matohuunoashu nocon Ifo Diosin uquiri sinaquin. Ua yoini isca huaquin, “Minricai na mai shara ano iquitiroma. 
DEU.1.38	Min nanno iquitamarocon mia ashomisi cusca nan Nunpan ahuun facu Josué nan mai shara ano iishquiquin. Nantofin maton caifo iyoshquiquin nan mai shara fiishcaquin atona inon. Ascacun ahuun nomuran unimamahuun. Josué tsain shara yoihuu min caifo Israelifo iyoaitian ratuquima ua icoinra huashquinon,” ishon Ifo Diosin ua yoini. 
DEU.1.39	Ascano afanan nocon Ifo Diosin mato yoini isca huaquin, “Man yoini maton facufo yafi maton ainfofo futsafoan ihuishquicani aton yonomati inonfo. Nannori man yoifiacai maton facu yomumishtifoan tapiataima ahuara shara iyamarai chaca. Nanfofin na mai shara ano iishquicaniquin. Un mato na mai shara ano iquimatamarocon maton facufo un ato iquimashquin atona inon. 
DEU.1.40	Manfin natian unuhuan oshin fai ari tsoa istaipama anoashu nasofaitacahuun,” ishon nocon Ifo Diosin noco yoini.
DEU.1.41	Nannori nicatan man ua cumani isca huaquin, “Man nonfin Diosi chaca huaquin. Ascafia nocon Ifo Diosin noco yononi cusca natian non aashquicai. Nonfin nan mai ari caicain yora futsafo rutushquin,” ishon man yoini. Maton ashi tsomashon man shinanni samamashta nan yorafo machifo ano icafo man ato rututiro. 
DEU.1.42	Man ascafiaiton nocon Ifo Diosin ua yoini isca huaquin, “Min caifofo yoihuu ari fononfoma. Uncai ato fu caima. Ascacun mancai nan yora futsafo rutuqui finoanmarocon nan maton noicasmaifoan ato rutushquicaniran,” ishon ua yoini.
DEU.1.43	Nan Diosin ua yoini cusca un mato tapimafiaiton man ua nicacasmamisi. Diosin mato yononi cuscari man nicacasmai man shinan manfin caifo futsafo man finontiro. Nanscara shinancatan machifo ano man foni. 
DEU.1.44	Ascano nan Amorreofo machi ano icafo matoqui fuafo. Nan fina ichapaton noyafuran yora tucatiro cuscai nanscarifi ai Amorreofo matoqui fuafo. Seir mai anoshon fasi chaicoin Horma mai ano mato ichonifo. Atirifi mato rutunifo. 
DEU.1.45	Ascano man nasoatian nocon Ifo Diosi man uaishofiaintocai mato nicapainima. 
DEU.1.46	Ascashu man Cades mai ano iyopaoni.
DEU.2.1	Ascan Ifo Diosin ua yononi cusca non unuhuan oshin fai ano tsoa istaipama ano nasoni. Fasi chaicoin non machi Seir tarati huayacuni.
DEU.2.2	Ascashon nocon Ifo Diosin afanan ua yoini isca huaquin,
DEU.2.3	“Man fasi chaicoin machifo tarati huayacuni. Natian fari oai istafariri fotacahuun. 
DEU.2.4	Min yorafo yoihuun isca huaquin, ‘Maton yora futsafo nan Esaú ahuun funafo man aton mai Seir ano samamashta nocoicai. Ascano nanfo matoqui ratucani. Ascafia man atoqui nocoaitian oinfain ato ahuusca huayamacahuun. 
DEU.2.5	Ato shinanchacamayamacahuun nanfocai matoqui sinatama mato rutushquicanima. Nan machifo Seir mai anofin atonaquin. Un ato inanni. Ascacun ato fucash huayamacahuun. Uncai aton mai mato inainma. Un Esaú inanni ahuuna non ahuun funafona inon. 
DEU.2.6	Ascacun man atona ahuara piifain ayashon ahuun rafanan ato pui inancahuun,’ ” ishon nocon Diosin noco yoini.
DEU.2.7	Nocon Ifo Diosin nocohuunoa shinansharaquin non amisi cusca noco sharahuashomisi. Cuarenta fari tsoa istaipama ano non foafanfainni nocon Ifo Diosin no fu cahuacamisi. Noco oinsharafain noco cushusharamisi. Noncai ahuara yopamisima.
DEU.2.8	Ascatan nocon yora futsafo nan Esaú ahuun funafo nan Seir mai non finonfainni. Arabá faihuuri nan Elat yafi Ezión-geber mai anoashucai non canima. Non tsoa istaipama ano cai non Moab fai ari cani. 
DEU.2.9	Non nocoatian nocon Ifo Diosin ua yoini isca huaquin,
DEU.2.9	“Moabitafo fucash huayamacahuun. Nanfofin Lotpan funafoquin. Nannoshon aton mai anunifo Ar. Un ato na mai inanni. Ascacun uncai ato mai mato fustishta inainmaran,” ishon nocon Ifo Diosin ua yoini.
DEU.2.10	(Emitafo nan mai Ar ano iyopaonifo. Nanfo fasi ichapacoin. Mutsisipacoinfo icain nan nocofunu Anac cuya masoa ahuun funafo cuscarafo ini. 
DEU.2.11	Ascano futsafoan ato anunifo Refaítafofiacun Moabitafoan ato anunifo Emitaforan huani. 
DEU.2.12	Horeofo na mai Seir ano iyopaonifo. Ascano Esaú funafoan ato potani afanan Seir mai ano inonfoma. Nocon Ifo Diosin mani futsafo icanoshon ato potani Israelifo nan mai inanshquin. Ascatari nocon Ifo Diosin Horeofo icanoshon ato potani Esaú funafo nan mai inanshquin. Ascashon Esaú funafoan Horeofo rutuqui futsanifo nanfo nanno iishcaquin ato mai inon.) 
DEU.2.13	Ascatan nocon Ifo Diosin ua yoini isca huaquin,
DEU.2.13	“Natian min caifo yoihuun machi rafu nushmancayan nan shushan ahuun anu Zered pocufainni fotacahuun,” ishon ua yoini. Ascano nan noco yonoa cusca non ani.
DEU.2.14	Ascacun un mato tapimai non Cades-barnea anoashu canitian shushan Zered non pocufainnitian treinta ocho fari finoan ini. Nantian nocofunu iyoafofo Egipcio mai ari focanashu nantifi nai futsunifo. Nannori nocon Ifo Diosin yononi. 
DEU.2.15	Nan Diosin nantifi a nocofunufo ato namaqui futsani.
DEU.2.16+DEU.2.17	Ascan nantifi nan yora iyoafo man nai futsunifo Ifo Diosin nantian ua yoini isca huaquin, 
DEU.2.18+DEU.2.19	“Na shafata man Moab mai Ar ano finoincai Amonitafo nan mai ano icafo. Ascafia Amonitafo fucash huayamacahuun. Nanfo Lotpan funafoquin. Nan mai un ato inan atona inon. Ascan mancai aton mai fustishta fiantiroma. Ascatari ato fu rutunanyamacahuun,” ishon nocon Diosin noco yoini.
DEU.3.21	Unfin Moisés un Josué yoini isca huaquin, “Na niaifo rafu nocon Ifo Diosin ato nama cusca man min oian. Min mai futsa sharacoin ano nocon Ifo Diosin manifoti ano ato nanscari huaashquin. 
DEU.3.22	Ascacun atoqui ratuyamahuun. Nocon Ifo Diosin nanfo mia ato cuyoshoshquin,” ishon un Josué yoini.
DEU.3.23	Nantian un fasi nocon Ifo Diosi cufini isca huaquin, 
DEU.3.24	“Uhuun Ifon, min nantifi iquina. Unfin min oinmatiquin. Min ahuamamishti huatiro cusca huafain min nantifi finoncoian mian tau huaquin ismani. Nai muran iyamarai mai anocai diosi futsa yamai. Min atiro cuscacai tsoa futsan huatiroma. Min curushhuunshon min ahuamamishti atiro cusca tsoa futsa huatiroma. 
DEU.3.25	Uhuun Ifon, ua nichipun urifi na mai shara unu Jordán ocuma futsa ari nan machi sharafo yafi Líbano mai shara un oinon,” ishon un nocon Ifo Dios cufini.
DEU.3.26	Un nannori cufiainton nocon Ifo Diosin matohuunoashu uqui sinani ua nicacasmani. Ascashon ua yoini isca huaquin, “Nanscanon. Afanan nanfohuunoa ua yoiyamahuu. 
DEU.3.27	Machi Pisga mamaqui mapuhuun. Nannoshon fari iquiaiquiri oinfain nan fari oai istafariri oinfain fari cai istafariri oinfain fari oaiquiri ointahuun. Nan mai shara un min caifo Israelifo inannon. Min oinfiaquicai min unu Jordán pocutiroma. 
DEU.3.28	Min Josué yoitiro afin mia cuscaran maton caifoan aton niaifo inon. Maton caifofo na mai shara ano Josué ato iyoshquin. Ascatan unu Jordán pocufainshquin. Josué tsain shara yoihuun ahuun nomuran unimamahuu. Ascashon yoihuun un mi fu imisi cusca un a fu iishqui uhuunshon ahuun yorafo na mai shara ano ato iyosharashquin. Na mai min oiain Josué min yorafo nan Israelifo inanshquinran,” ishon nocon Ifo Diosin ua yoia.
DEU.3.29	Ascano pushu rasi Bet-peor chaimashta nan machifo nushmancayan non nituyoni.
DEU.4.1	Uhuun caifofoan ua nicasharacahuun. Nocon Ifo Diosin ua yoimisi cuscan un natian mato tapimai man nansca huanon. Nocon Ifo Diosin nocon shunifoan aton Diosiri. Man ahuun tsain nicasharaquin man nisharacain nan mai shara noco inain non nanno iisharanon. 
DEU.4.2	Nocon Ifo Diosin noco yonoa cusca nantifi nicasharacahuun. Ahuun tsain potayamacahuun. Ahuara maton nomuranshon mafin man shinain cuscan yoiquin isca huayamacahuun, “Nannorifi nocon Ifo Diosin noco yonoaquin,” ishon yoiyamacahuun. Un ahuun tsain mato yoia cusca aafin mato yonoa. Nan fusti tanasharacahuun.
DEU.4.3	Man man oinni Baal-peor anoshon nocon Ifo Diosin nocon caifo onaintimai cuscan. Nanfoan Baal-peor icanoafoan ahuara rami huafo. “Nan nocon diosiran,” ishon yoinifo. Ascashon rami huashon anunifo Baalran huanifo. Ascano nocon caifo atirifoan yoiquin isca huanifo, “Nan Baal nocon diosiran,” ishon yoiafofin nocon Ifo Diosin ato onaintimaniquin. 24,000 ato namaquin futsaiton man man oinni. 
DEU.4.4	Ascafia atirificai man nocon Ifo Diosicoin potanima. Nan fusti man icoinra huani. Ascano natamarocon nantianri man nia.
DEU.4.5	Uhuun yorafoan shinancahuun. Nocon Ifo Diosin ua yonoa cuscan un mato tapimamisi man nicasharanon. Ascan chipo na mai shara nocon Ifo Diosin mato inain man icaitian man ahuun tsain nannoshon man nicasharanon. 
DEU.4.6	Mato yonoa cusca nicasharafain potayamacahuun. Man ascaiton mani futsafoan mato oinquin shinantirofo isca huaquin,
DEU.4.6	“Nan Israelifo aton nomuran fasi shinansharacani. Aton Ifo Diosin ato yonoa cusca man nicasharacoincani. Ascan fasi tapisharaforan,” ishon shinanshcani. 
DEU.4.7	Nan ratoranfoan afi rami huacashon nocon diosiran huamisifo. Nanfocai nocon Diosicoin cuscarafoma. Nocon Ifo Diosin noco shara huacoinna non nantifi caifo futsafo finoncoian. Non nocon Ifo Diosin cufiainton noco nicamisi. 
DEU.4.8	Nocon Ifo Diosin noco yonoa cusca un mato yoi. Nanton noco yonoa cusca fasi shara. Nan noco yonoa cusca ai non isharacointiro. Mani futsafoan aton diosifocai ascarafoma. 
DEU.4.9	Ascacun oinfain Diosin mato oinmana cusca nanfohuunoa shinaincai man ointiaquimapacunacama. Maton facufo non mato chatafo non maton shotafori nocon Ifo Diosin mato yonoa cusca ato tapimacahuun.
DEU.4.10	Man machi Horeb tunanmanri nocon Ifo Diosin ointaifin man nanno nia ini. Nantian nocon Ifo Diosin ua yoini isca huaquin. “Nantifi min caifofo Israelifo ichanan huahuu un ato tapimasharanon. Nanfoan ua nicasharafain tapitirofo ahuuscashomain nan mai shara anoshon uhuunoa shinansharafain un ato yonoa cusca nicasharafain aton facufori tapimacanicain. Ascano nanfoan niyocashon ua nicasharatiroforan,” ishon ua Diosin yoini. Nanhuunoari maton facufo tapimacahuun.
DEU.4.11	Ascatan machi tunanmanri chaimashta man funi nanno man nia ini. Nantianri machi ano chi uruaino fasi cuyacoin chi urumanhuain naiqui noco cuani. Nai ari coin fisopancoin icaino fasi faquishcoin ini. 
DEU.4.12	Ascano nan chii urumanhuan murannoa man nocon Ifo Diosin ahuun oi nican. Ahuun oi nicanfiaquicai ahuun caya man oinnima. 
DEU.4.13	Nan mato yononi cusca ahuun yorafo man inon mato yoini. Nan shinain cuscahuunoa nan mucu rafuti mato yononi cusca man nica sharanon. Nan mucu rafuti mato yononi cusca toquiri sapa rafuqui mato cunushoni. 
DEU.4.14	Nantianri nocon Ifo Diosin ua yoini isca huaquin, “Chipo min caifofo nan mai shara un ato inain nanno iishquicani. Ascano ahuuscashumain isharatirofoquin un ato yonoi. Ascacun un mia tapimayoi min ato yoinon ua nicasharanonfo,” ishon nocon Ifo Diosin ua yoini.
DEU.4.15	Diosin mato yoiaitiancai machi Horeb anoshon ahuun caya man oinnima. 
DEU.4.16	Ascacun oinfain. Ahuara futsafo rami huayamacahuun. “Nanfo, nocon diosiran,” ishon yoiyamacahuun. Nocofunu iyamaraiyainfo ointsa rami huayamafain 
DEU.4.17	yoina ointsa iyamarai ina ointsa rami huayamafain puiya ointsa rami huayamafain 
DEU.4.18	ahuara naman sharaifo non shiman ointsa rami huayamacahuun. Nanfo nocon diosiran ishon yoiyamacahuun. 
DEU.4.19	Ascatari nai ari oinquin fari non oshu non fishifo, “Nanfori nocon diosifo non ato cufinon,” ishon anori shinanyamacahuun. Nanfofin nocon Ifo Diosin oni huaniquin nan yora manifoti icanoafo ato chashasharashonon. 
DEU.4.20	Ascan manfin Egipcio mai anoashu fasi omitsiscaiton nocon Ifo Diosin mato numaniquin ahuun yorafo man icain ahuuna man inon. Icon natian man ahuun yorafo ahuuna man man ica.
DEU.4.21	Ascafia matohuunoashu nocon Ifo Diosin uqui sinaquin ua yoini uncai unu Jordán mato futan pocufaintiroma nan mai shara mato inanshquiainocai un mato fu ano iquitiroma. 
DEU.4.22	Unfin nuquirinoashu chipo naicai. Uncai unu Jordán pocutiroma. Ascan manfin pocutiroquin nan mai shara ano fiishcaquin matona inon. 
DEU.4.23	Diosin mato yononi cuscan man aifin ahuun yorafo man iishquicain. Nan mato cushusharanon. ¡Ascan oinfain! Mato yonoa cusca potayamacahuun. Diosin mato yoini ahuarafo rami huayamacahuun maton diosi inon. Ascan man ahuara ointsafo rami huashofin man Dioscoin potaiquin. 
DEU.4.24	Nan maton Dioscoinfin arus fusti mato Ifo ipaiquin. Aafin chii urumanhuan cuscaraquin. Tsoan ahuun tsain shara cachiquiri huacoincun ato chii urumanhuan muran potashquin amurannoashu omitsiscapanon.
DEU.4.25	Ascano na mai shara ano man fari ichapa ini. Maton facufo yafi maton shotafo non maton chatafoyashon man chaca huacun ahuara ointsa man rami huashon nan man cufiainton. Diosin mato oin man chaca huaiton. Nanscaquin nocon Ifo Diosin man sinanamai. 
DEU.4.26	Ascatari un mato yoi nai murannoafo futan mai anoafoan ua nicaino un mato yoi man chaca huacun nan mai shara Jordán ocuma futsa foashucai afanan ano man chai nipatiroma. Nocon Ifo Diosin mato namaquin futsashquin. 
DEU.4.27	Man chaca huacun mato maifoti pashcanan huai. Nocon Ifo Diosin mato maifoti nichifiaqui mato fusti rasi nitun huatiro. 
DEU.4.28	Man mai futsa ano icaitian aton dioscoinma nan ihuihuunoa iyamarai toquirihuunoa ahuara ointsa rami huafo. Nanfoancai ointiroma icain nicatirofoma icain pitirofoma icain shututirofoma. Ascafia nanscarafo yora futsafoan ato cufiain cusca marifi ato futan man cufinshquin.
DEU.4.29	Ascafia man mai futsanoshon nocon Ifo Diosi afanan chaca huatama aqui nasopaicoinquin. Maton nomuranshon shinancoin. Man a fu rafupaicoinquin. Man ahuun tsain nicacoian cusca man ascaifin afanan nocon Ifo Diosi fu man rafutiroquin. Man ascaino afanan Diosin mato fu iishquin. 
DEU.4.30	Man omitsiscaitian afanan man nocon Ifo Diosiqui nasoshquin nan nicasharashquin. 
DEU.4.31	Man nanscaiton nocon Ifo Diosin matohuun ramapaicain mato potaima. Maton shunifo yoiyoni cusca mato potapacunacama. Nancai mato ointiaquimapacunacama.
DEU.4.32	Nocon Ifo Diosin yora tauhuaquin oni huani chain mato sharahuashomisi cusca tsoancai nicayomisima. Man nantifi yocatirofiacai tsoancai anori nicamisima. 
DEU.4.33	Mancai nocon Ifo Diosin ahuun oi chii urumanhuan murannoa nicafiashu naanima. Aafin natian man nia. Rato mani futsafoancai man nica cusca nicamisifoma. 
DEU.4.34	Upa Diosin mato ashomisi cuscacai ahuara rami huafoan mato ashotiroma. Upa Diosin mato Egipcio anoshon iyoni. Futsafoan mato chaca huafiaiton Diosin mato numa. Aafin mato ahuamamishti ismapaoniquin. Aafin mato oinmamisiquin ahuamamishti huatiroshaquin. Tsoa futsa atiroma cusca nocon Ifo Diosin mato ismamisi. Nantififain man man oinmisiquin. Man ahuara rami huatocai Diosin mato ashomisi cusca mato ashotiroma.
DEU.4.35	Nocon Ifoan nan cuscarafo mato oinmana man tapinon arus fusti Diosincoin. Diosi futsa afanan yamai. 
DEU.4.36	Nai muranshon ahuun oi mato nicamani mato tapimashquin. Ahuun chii urumanhuanhuunshon mato mai futsa ano ismani nan muranshon mato yoini. 
DEU.4.37	Maton shunifo fasi noicoinquin matorifi shara huashomisi. Aafin ahuun curushhuunshon mato Egipcio mai arishon mato ihuuni. 
DEU.4.38	Caifo futsafoan mato fasi finonfiacun nocon Ifo Diosin aton mai anoshon ato potani aton mai mato inanshquin matona inon. Natianfin na mai shara matonaquin.
DEU.4.39	Ascashon maton nomuran shinancoinfain ointiaquimayamacahuun. Nan Diosi icanoafo arusu fusti aton Diosi icain arusu fusti aton Ifoquin. Ascatari nan mai ano icafoan aton Diosiri. Afanan futsa yamai. 
DEU.4.40	Un na shafata Diospan tsain mato yonoa cusca man nicasharaino maton facufoya man isharatiro. Man ascaino nan mai shara nocon Ifo Diosin mato inanpacushquin nannofin man ipatiroquiran, —ishon Moisés Israelifo yoini.
DEU.6.1	—Man samamashta nan mai shara nocon Ifo Diosin mato inainno man iquishquin matona inon. Ascan man iquiataima nocon Ifo Diosin mato yonoa cusca ua yoia un mato tapimanon man nocon Ifoan tsain tanasharanon. 
DEU.6.2	Ascano maton facufo non mato funafori man niyoshon nocon Ifohuunoa shinansharafain man ahuun tsain nicashara. Mato yonomisifoti man nicasharacun mato chai niimapacutiro. 
DEU.6.3	Uhuun yorafo Israelifoan un mato yoiai cusca nantifi nicasharacahuun. Man nica cusca nantifi acahuun. Man ascaiton nan mai shara ano man facu ichapa ayashcaquin. Nannocai man ahua yopashquima. Maton shunifo nocon Ifo Diosin yoiyoni cusca nannori matori yoiyoni.
DEU.6.4	Nicacapon Israelifoan, nocon Ifon Diosifin nocon Ifo fustiquin.
DEU.6.5	Nocon Ifo Diosi maton shinanhuunshon fasi noicoinfain maton nomuran fasi noicoinfain maton curushhuunshon fasi noicoincahuun.
DEU.6.6	Un na shafatan mato yonoai cusca yoihuun isca huaquin, “Nocon Ifo Diosin ua yonoa cusca shafatifi un ashoincain. Uncai ahuara futsa shinanshquimaran,” ishon maton nomuran nannori shinancoincahuun. 
DEU.6.7	Maton facufo Diospan tsain shafatifi yoifafaincahuun. Maton pushu muranshon nocon Ifo Diosin mato yonoa cuscahuunoa ato yoicahuun. Nan fain caaquin yoifain nantianri afohuunoa yoifain racashon yoifain man funiaitianri ato yoifafaincahuun. 
DEU.6.8	Diospan tsain maton mucuqui munushumucain mato fumananquiri funushumucahuun afo ointiaquimashcaquima. 
DEU.6.9	Diosin mato yonoa cusca maton pushu shoi caincaiti ocuma rafu ahuun tsain cunucahuun.
DEU.6.10	Nocon Ifo Diosin nocon shunifo Abraham non Isaac non Jacob yoiyoni mai shara ato inanshquin. Samamashta na mai ano mato iquimashquin. Nannocai pushurasi uhuapa sharafo man huama. 
DEU.6.11	Yora futsafoan aton pushu rasi ano tushu shara ichapa nanfocai man fanama. Nannori pozofo manricai aton quini huashonima. Aton fimifo nan uva yafi olivofocai man fanama. 
DEU.6.12	Ascacun oinfain. Mayancoinshocai afanan ahua man yopaima. Ascacun nantian nocon Ifo Diosi ointiaquimayamacahuun. Man Egipciofoan ato yonomati iyopaonitian nocon Ifo Diosin mato numani aton mai arishon nuno mato ihuua.
DEU.6.13	Ascan nocon Ifo Diosi fusti icoinra huacahuun. Mato amapaiyai cusca shafatifi acahuun. Man futsa yoiai cusca mato icoinra huanon nocon Ifo Diosi ahuun anuhuunshon yoicahuun. Tsoa futsa ahuun anuhuunshon yoiyamacahuun mato icoinra huanon. 
DEU.6.14	Mani futsafo mato chaima icafoan afi rami huacashon uhuun diosiran ishon rami huafo tanayamacahuun. 
DEU.6.15	Nocon Ifo Diosin mato fu ica. Arus fusti mato Ifo itiro. Man ahuara futsafo man ifoaino Diosin matoqui sinashquin. Nan mai shara anoshon mato cuyoshquin.
DEU.6.16	Masah mai anoshocai man nocon Ifo Diosi icoinra huacoinnima. Nannoshon man yoini, “Nocon Ifo Diosi no fu ica iyamarai no furaca icama,” ishon man yoini. Afanan asca huayamacahuun. 
DEU.6.17	Nocon Ifo Diosin nantifi mato yononi cusca nicasharacahuun. 
DEU.6.18+DEU.6.19	Nocon Ifoan shinan cusca marifi nanscara shinancahuun. Ahuara cayacafi shara fusti acahuun. Man asca huaiton na mai shara ano man isharacain ahua chacacai matoqui nocoima. Nocon Ifo Diosin nocon shunifo yoiyoni cusca aton mai inanshquin. Ascano man nocon Ifo nicashara na mai shara ano man iquitiro. Mani futsafo nannoshon man potatiro matona nan mai inon. Nannori nocon Ifo Diosin yoini.
DEU.6.20	Chipo maton facufoan mato yocaquin isca huai, “¿Nocon Ifo Diosin noco yononi cusca ahua noco yoipaimun?” ishon mato yocaifoan. 
DEU.6.21	Ato cumaquin isca huacahuun, “Nonfin Egipciofoan aton niaifo Faraón ahuun yonomatifo ipaoniquin. Ascacun nocon Ifo Diosin ahuun curushhuunshon ato mai arishon noco ihuuni. 
DEU.6.22	Nantian non oinni nocon Ifo Diosin ahuamamishti tsoan ascara oinyomisima cuscara noco ashoni.
DEU.6.22	“Ascan nanfohuunoashu Egipciofo fasi omitsiscani. Aton niaifo Faraón fasi omitsisca huafain ahuun yorafori nantifi nocon Ifo Diosin ahuun curushhuunshon ato omitsiscamani. 
DEU.6.23	Ato ascahuatan Egipcio mai anoshon noco ihuua nan mai shara noco inanshquin. Nan mai nocon Ifo Diosin nocon shunifo ato yoiyoni cusca ato inanshquin. 
DEU.6.24	Nocon Ifo Diosin noco yoini isca huaquin, ‘Nantifi un mato yonoa cusca acahuun. Man asca yamaino musucoin itiro,’ ishon noco yoini. Nocon Ifo Diosin noco yonoa cusca non aiton noco natian non ishara cusca nocon Ifoan noco nimasharapacunacaquin. 
DEU.6.25	Nocon Ifo Diosin noco oiainno non shinansharafain noco yononi cusca non afafainshquin. Nanscashu non ahuun yora shara itiroran,” —ishon Moisés ahuun caifo yoini.
DEU.11.1	Maton Ifo Diosi noicoincahuun. Mato yonoa cusca nantifi nicasharafafaincahuun. 
DEU.11.2	Un natian mato afanan shinanmanai cusca maton facufoancai oinyomisifoma. Nocon Ifo Diosin mato tapimani cuscacai tsoa futsan muumisima. Nan ahuamamishti atiro cuscacai tsoan oinyomisima. Ahuun curushhuunshon noco ashopaoni cuscaricai tsoan oinmisima. 
DEU.11.3	Egipcio mai ano tsoan oinyomisima cuscaran nocon Ifo Diosin noco ismani. Ahuun curush noco ismaitian nanfohuunshon niaifo Faraón yafi nantifi ahuun caifofo omitsiscamani. 
DEU.11.4	Egipciofo aton ranushumuafoya aton caballo taramutiyafoan mato mufainifo mato achipaifoan nocon Ifo Diosin nantifi ato unuhuan ahuun anu oshin muran ato asamafain nantifi Egipciofo nocon Ifo Diosi ato chaca huaquin ato cuyoquin rashquini.
DEU.11.5	Tsoa istaipamashon nocon Ifo Diosin mato ashopaoni chaincai man nuno nocoaitian maton facufoan ascarafo oinyomisifoma. 
DEU.11.6	Nocon Ifo Diosin Eliab facu rafu nan Rubén ahuun funafo Datán yafi Abiram onaintimani cusca nan mai fupucuriscatanaino nan rafu yafi aton yorafoya non aton pano pushufo non aton inafori ato fu mai muran pacunifo. Nan main ato shuai cafisca huatanaino nai futsunifo. Nanscaifoan nantifi nocon yora Israelifoan oinnifo. 
DEU.11.7	Man oinmisi cuscacai maton facufoan oinmisifoma. Nantifi nocon Ifo Diosin mato shara huashoni cusca man oianfo. Nan tsoan oinyomisima cuscaran shara mato ashomisi man oian.
DEU.11.8	Ascan nocon Ifo Diosin noco yonoa cusca un mato tapimaicai nantifi nicasharacahuun. Man ascaiton Diosin mato mutsismashquin man unu Jordán pocufain nan mai shara ano man iquicai matona inon. 
DEU.11.9	Nocon Ifo Diosin nocon shunifo yoini nan mai shara atona icain aton funafonari iishquin. Nanno mai fasi shara yonofo foaisharatiro ini. Nan ratora futsan nanno icashucai ahua yopatiroma. Man nocon Ifo nicasharacun nanno man chai ipasharatiro. 
DEU.11.10	Nan mai sharacai Egipcio mai ariashu man fua cuscarama. Egipcio ano man mau muchana huapaiquin man unu fipaoni maton mau muchana huashquin maton yonofo foaisharanon. 
DEU.11.11	Na mai shara ano man caicai Egipcio mai cuscarama. Nanno machi ichaparasi. Nannoashu oi ichapa fumisi mai muchana huashquin. 
DEU.11.12	Nan maifin nocon Ifo Diosin cushumisi sharamisiquin. Faritifi non shafatifiri oinfafainni.
DEU.11.13+DEU.11.14	Ascano na shafata nocon Ifo Diosin mato yononi cusca un mato tapimana man nicasharafafainon. Man nocon Ifo Diosi maton ointi muranshon noifain maton nomuran man fasi noicoiaiton Diosin nan mai shara anoshon mato shara huashquin. Nantianri oi fumashquin nan oi fuaino mato fanafo foaisharanon. Maton fasi ushu foaisharacain maton uvafo foaiquin sharano ahuun unu ayafain nan olivofori foaisharano man shuni ichapaya itiro. 
DEU.11.15	Nocon Ifo Diosin yonoai cusca maton pasto funiaiton mato moifoan piisharatirofo. Nanscarifi aqui marifi maton mau shara icano unimacai man piisharatiro. 
DEU.11.16	¡Ascafia oinfain! Futsafoan mato chaca huamapai. Aton dioscoinfoma rami huafo atohuun noiquin ratoconun mai chachishon ato cufiainfoanno. Marifi afo cufinyamacahuun. 
DEU.11.17	Man afo cufiainno nocon Ifo Diosin matoqui fasi sinai. Afanancai mato mauqui oi fumaima mai mutoano mato fanafocai foaisharashquima. Marifi man samamashta na mai shara anoashu man cuyoi futsushquin.
DEU.11.18	Un mato nocon Ifo Diospan tsain tapimana cusca maton nomuran shinancoinfafaincahuun mato yonoa cusca aashcaquin. Nan maton yonoa cusca cunucahuun maton mucuqui munushumucain maton fumananquiri funushumucahuun ointiaquimashcaquima. 
DEU.11.19	Maton facufori tapimacahuun. Maton pushu muran tsaoshon nocon Ifo Diosin mato yonoa cusca yoifain fain caquin yoifain racashon yoifain nan man funiaitian maton facufo yoicahuun. 
DEU.11.20	Maton pushu shoi caincaiti ocuma rafu nocon Ifo Diosin mato yonoa cusca cunucahuun. 
DEU.11.21	Man nansca huaifin maton facufo fu nan mai shara ano man chai ipatiroquin. Nocon Ifo Diosin nocon shunifo yoini cusca marifi na mai shara ano mato inannon nanno man ipacunaca.
DEU.11.22+DEU.11.23	Nocon Ifo Diosin noco yononi cusca un mato yoia. Ascacun nicasharafain man tanasharashon nocon Ifo Diosi noicoinfain. Nan amisi cusca marifi man nanscaifin man a fu rafupacunacaquin. Nantifi mani futsafo nan mai shara ano icafo nocon Ifo Diosin mato potashoshquin nanno matona inon. Nan caifo futsafo mutsisipafo mato finonfiacun nocon Ifoan ahuun curushhuunshon man ato potai nanfo afanan nanno icamarocon manfin nanno iishquicain. 
DEU.11.24	Man puamana ano nantifi na mai matona iishquin. Nan tsoa istaipama Líbano anoashu chai unu Eufrates chai ununhuan fari iquiaiquirinoa ano nantifi nan mai matona inon. 
DEU.11.25	Man na mai shara ano nocoataima mato yoiyoni cusca nocon Ifo Dios matohuunoa mani futsafo matoqui ratumafain matoqui fasi musucani. Ascan nantifi na mai man fiiaino tsoancai mato nitu huatiroma.
DEU.11.26	Na shafata un mato yoiai cusca mafi man catontiro nocon Ifo Diosin man tanasharaiton mato shara huanon iyamaraimain man tanayamaiton mato onaintimashquin. 
DEU.11.27	Na shafata nocon Ifo Diosin mato yonoa cusca un mato tapimai man nanscacoiainton mato shara huashquin. 
DEU.11.28	Ascafia nocon Ifo Diosin mato yonoa cusca un mato tapima man cachiquiri huaiton caifo futsafoan aton dios rami huafo man cufiainton nocon Ifo Diosin mato onaintimashquin.
DEU.11.29	Ascan maton Ifo Diosin nan mai shara ano mato iquimanaitian matona iquin. Nantianri atirifi machi ahuun anu Gerizimcamaqui mapucahuun nocon Ifo Diosin mato yonoa cusca man aiton mato shara huashoain cusca oi ashcafinin yoicahuun.
DEU.11.29	Ascatari atirifi machi ahuun anu Ebal camaqui mapucahuun nocon Ifo Diosin mato yonoa cuscacai man aima nan mato onaintimai cuscari oi ashcafinin yoicahuun. 
DEU.11.30	Nan machi rafu unu Jordán fari iquiaiquiri pushu rasi ahuun anu Gilgal chaimashta. Nannori ihui ahuun anu encina ichaparasi nan ihui chaimashta anunifo More. Nannori Cananeofo na machi rafu ano icafo. 
DEU.11.31+DEU.11.32	Man samamashta unu Jordán pocufainnicai nan mai nocon Ifo Diosin mato inanno nanno man iishquin. Nanno man icaitian nantifi nocon Ifo Diosin mato yonoa cusca un na shafata mato tapimai man nansca huapacunaca. Nan mato yonoa cusca nantifi nanscacoincahuun.
DEU.30.11	Nocon Ifoan noco yonoa cuscacain curushma. Manfin atiroquin. 
DEU.30.12	Diosincai nai muranshon mato yonoama man nicanonma. Nanscaraquin man yoca cuana isca huaquin, —¿Tsoanmun nai muran Dios icano catiroquin nocon Ifo Diosin noco yonoa cusca nicashu nasocuratiro nocori tapimashquin noco yonoa cusca non anon? —ishoncai anori man yoitiroma.
DEU.30.13	Ascataricai ununhuan ocuma futsashori nocon Ifo Diosin mato yoiama man nicanon. Nanscaracufin man yocacuanaquin isca huaquin, —Tsoanmun ununhuan pocufaitiroquin nocon Ifo Diosin noco yonoa cusca non nicanon. Ascashu afanan nocoqui nasocuratiro norifi non nicasharanon noco yonoa cusca non huanon, —ishocai man anori yoitiroma. 
DEU.30.14	—Ascatamarocon nocon Ifo Diosin mato yonoa cusca man aya. Mato yonoa cusca man yoitiro. Maton nomuranshon mato yonoa man man tapia. Nan mato yonoa cusca man anon, —ishon Moisés ahuun caifo nan Israelifo yoini.
DEU.30.15	—¡Nicacapon! Na shafata un mato yonoa cusca man catontiro man isharaicai man ahua yopashquima. Iyamarai man isharayamaino man nai cuyoshquin. 
DEU.30.16	Un mato yonoa cusca nocon Ifo Dios noicoinfain mato yonoa cusca nantifi nanscacoincahuun. Diosin mato amapaiyai cusca man aiton mato shara huashoshquin manfin yora ichapacoin caiishquicain. Na mai shara ano matona iishquin. 
DEU.30.17+DEU.30.18	Ascafia maton nomuranshon nocon Ifo Diosihuunoa man afanan a shinanyamafain man nicacasmatan caifo futsafoan aton dioscoinma ramihuafo man ratoconun mai chachishon nan cufinshcaquin man asca huaiton un na shafata mato yoi iconcoin man nai futsushquin. Man unu Jordán pocufainicai nan mai ano iquishcaquin. Ascafia man nocon Ifo Diosi nicasharayamaiton nannocai man chai ipatiroma.
DEU.30.19+DEU.30.20	Na shafatan un mato yoiai cusca nan nai murannoafo nocon Ifo Diosi fu icafoan nicaino yafi mai ano icafoanri nicaino un mato cayacafi yoiai cusca man catontiro man niisharatiro iyamarai man nai futsushquiai cusca man catontiro. Nocon Ifo Diosimain mato shara huashoshquin iyamarai mato chaca huashquicain. Natian uhuun yorafoan man niyoatian isharacahuun. Maton facufoya niisharacain nocon Ifo Diosi noicoinfain a nicasharafain a fu rafufafaincahuun. Nocon Ifo Diosihuunoashufin man niisharatiroquin. Upa Diosin nocon shunifo Abraham non Isaac non Jacob yoicoinni na mai shara ato inanshquin. Nocon Ifo Diosin matori na mai shara ano mato chai imasharashquinran, —ishon Moisés ato yoini.
DEU.31.1	Ascano Moisés nantifi Israelifo yononi cuscan anaititan afanan ato yoini isca huaquin,
DEU.31.2	—Natian un ciento veinte fariya. Nanscashocai un afanan mato iyosharatiroma. Ascatari nocon Ifo Diosin ua yoia isca huaquin, “Mincai unu Jordán pocufaitiromaran,” ishon ua yoia. 
DEU.31.3	Ascano nocon Ifo Diosin aafin mato fu rucu cai. Nantofin caifo futsafo cuyoshquiquin. Ascanofin man aton mai ano iishquicain matona inon. Ascatari nocon Ifo Diosin yoia cuscari Josué mato niaifo iishquin mato ointaifin rucu unu pocufainicai. 
DEU.31.4	Ascano caifo futsafoan mato rutupaiyaiton nocon Ifo Diosin Amorreofo aton niaifo rafu Sehón yafi Og ato yorafoya cuyoni cusca na caifo futsafori nanscari huai. 
DEU.31.5	Nocon Ifo Diosifin ato nansca huashquiquin man ato cuyonon. Ascacun un mato nantifi yonoa cusca ato nansca huacahuun. 
DEU.31.6	Nocon Ifo Diosin mato fu cai matocai potapacunacama mato fu icacainshquin. Ascano nocon Ifo Diosin ahuun curushhuunshon mato amapaiyai cusca huafafaincahuun. “Nocon Ifo Diosin noco yonoa cusca non huatiroran,” ishon shinancahuun. Nan caifo futsafoqui musuyamacain atoqui ratui taritariyamacahuun, —ishon Moisés ato yoini.
DEU.31.7+DEU.31.8	Ascatan Israelifoan aton ointaifin Moisés Josué cunani yoiquin isca huashquin, —Nocon Ifo Diosin afin mi fu rucu cacain mi fu iishquin. Miacai potapacunacama mato fu icacainshquin. Nocon shunifo nocon Ifo Diosin yoini mai shara ano ato inanshquin. Nocon shunifoan ato funafo nan mai shara ano iyoshquin. Ascatari a mai pashcanan huai matona inon. Ascacun ahuun curushhuunshon mia amapaiyai cusca huafafainhuun. Shinanquin isca huahuu, “Nocon Ifo Diosin ua yonoa cusca ahuun curushhuunshoun un atiroran,” ishon shinanhuun. Caifo futsafoqui musuyamacain shinanquin isca huayamahuu, “Nocon Ifo Diosin ua yonoa cusca un atiromaran,” ishon nannori shinanyamahuun, —ishon Moisés Josué yoini.
DEU.32.48	Nan shafata nocon Ifo Diosin Moisés yoini isca huaquin,
DEU.32.49	—Machifo fari oaiquiri mai Moab ano catahuun. Nanno nan machi ahuun anu Nebo ano mapuhuu. Nebo pushu rasi Jericó ocuma futsa ini. Machi Nebo mamaquinoashu mai Canaán ointahuun. Naan mai maton yora Israelifo un ato inanshquin atona inon. 
DEU.32.50	Nan ointan man min nai. Min ochi Aarón machi Hor mamaquinoashu nani cusca maton shunifo fu iishquin minrifi na machi Nebo mamaquinoashu min nai min shunifo fu iishquin. 
DEU.32.51	Mato rafu unu Meriba-cades anoshon un mato yononi cusca maton yorafoan aton ointaificai man anima. Un fasi sharacoincucai man ato ismanima. 
DEU.32.52	Ascano na mai shara un min caifofo inain anocai min iquitiroma. Ascafia nan machi Nebo camaqui chaicushon fusti min ointiroran, —ishon nocon Ifo Diosin Moisés yoini.
DEU.34.1	Ascatan Moisés tsoa istaipama Moab anoashu Jericó ocuma futsa machi Nebo maputan machi tuscu futsa Pisga mamaqui noconi. Nannoshon nocon Ifo Diosin Moisés oinmani nantifi nan mai ahuun caifofo inanshquiain. Galaad anoshon chaicoin Dan mai nantifi nan maifoti oinni. 
DEU.34.2	Nantifi mai Neftalína oinfain Efraín yafi Manasésna oinfain nantifi Judápan mai chai ununhuan Mediterráneo ano oinfain 
DEU.34.3	Néguev mai oinfain Jericó nanno shufo ichapafo nan mai mispa anoashu chai pushu rasi Zoar icano Moisés oinni. 
DEU.34.4	Nantifi oinmatan nocon Ifo Diosin Moisés yoini isca huaquin,
DEU.34.4	—Nantifi nan mai min oian cusca un min shunifo Abraham non Isaac non Jacob un ato yoiyoni nantifi nan mai un aton funafo inanshquin. Un mia ano iquimayamafiamisishaquin natian un mia oinmanaran, —ishon nocon Ifo Diosin Moisés yoini.
DEU.34.5	Nocon Ifo Diosin yoini cusca Moisés nan nocon Ifo Diosin ahuun oinmati nan Moab mai anoashu nani. 
DEU.34.6	Nan machi rafu nushmancayan Moab ano nan pushu rasi ahuun anu Bet-peor chaimashta nocon Ifo Diosin Moisés mai huani. Ascafia ranimain mai huaniquin tsoancai tapiama. Natianricai tsoan tapiama. 
DEU.34.7	Moisés ciento veinte fariashu naani. Naitiancai ahuun furo rafu mata inima. Oinsharacoinfain ahuun cayari pushco cuscaran mutsisipacoin muuni. Nanscarashu Moisés nani.
DEU.34.8	Ascano Israelifoan nica Moisés natian aton fuyamisi cusca oshu fusti machi rafu nushmancayan Moab mai anoshon manonifo. 
DEU.34.9	Nataima Moisés Josué manmanni Diospan Yoshin Shara Josué fu rafucacainno nan fasi tapimasharanon. Ascano nocon Ifo Diosin Moisés yononi cusca Josué Israelifo yoiaiton nan nicasharanifo.
DEU.34.10	Nan Moisés Diosin tsain yoimisi cuscaracai afanan tsoan imisima. Diosin fu Moisés oinonanpaoni a furi tsainpaoni. Tsoan futsacai Moisés cuscara Diosi fu tsainmisima. 
DEU.34.11	Nocon Ifo Diosin Moisés Egipcio mai ano nichini Diosihuunshon ahuamamishti tsoan oiyomisima cusca niaifo Faraón yafi nantifi ahuun caifofoan oinonfo. 
DEU.34.12	Nanscarifi ai Israelifoan aton ointaifi nocon Ifo Dioshuunshon Moisés ahuamamishti tsoan oinyomisima cuscara ato oinmafain nocon Ifo Diosin ahuun curush Moiséshuunshon ato ismaino yoinifo isca huaquin, —¡Oincapon! Tsoancai iscara oinyomisima, —ishon yoinifo.
JOS.1.1	Ascatan Moisés niyoatian a fu rafumisiton nan yopai cuscan ashomisi ahuun anu Josué. Moisés Diospan oinmati ipaoni. Ascano Moisés nano nocon Ifo Diosin Josué cunani.
JOS.1.2	Yoiquin isca huani, —Uhuun oinmati Moisés man naa. Ascano min natian min caifoan aton niaifo min itiro. Un na mai shara mato inain min caifofo min nanno ato iyotiro unu Jordán pocufaitan nan mai shara fiishcaquin. 
JOS.1.3	Un Moisés yoiyoni cuscan un nannori mia yoi. Min na mai ano nocoaitian min cahuacacaini na mai ano nantifi un mato inanshquin. 
JOS.1.4	Tsoa istaipama anoashu chaicoin Líbano ano unu uhuapa nan Eufrates anoashu chaicoin nan Hititafoan aton mai chaicoin ununhuan nan Mediterráneo anori nantifi na mai un mato inain matona inon. 
JOS.1.5	Min niyoaitiancai tsoan mia nitu huatiroma. Un Moisés fu imisi cuscan un mi fu ipanaca. Uncai mia potapacunacama. Nan mian yopaitian un mi fu iishquin.
JOS.1.6	Uhuun yora Israelifo min nan mai shara ano ato iyoshquin. Min shunifo un ato yoiyoni cusca na mai un ato inain. Ascacun uhuun curushhuunshon un mia amapaiyai cuscan huafafainhuun. Shinanquin isca huahuun, “Uhuun Ifo Diosin ua yonoa cuscan un atiroran,” ishon shinanhuun. 
JOS.1.7	Afanan un mia yoi uhuun curushhuunshon un mia amapaiyai cusca huafafainhuun. “Uhuun Ifo Diosin ua yonoa cuscan un atiroran,” ishon shinanhuun. Moisés mia yonoa cuscan nantifi ahuu. Nanfo cachiquiri huayamahuu. Ahua futsafo tanayamahuu. Min ascaino nantifi min acai cuscan shara iishquin.
JOS.1.8	Un mato yonoa cusca nan cunua oinfafaihuun. Min nomuranshon nan cunua cuscan shafatifi non yamutifiri shinanhuun. Min nanscaifin nan cunua cuscan min aashquicai. Ascaino nanti min acai cuscan shara iishquin. Min isharacointiro. 
JOS.1.9	Un mia yonoa cuscan uhuun curushhuunshon un mia amapaiyai cuscan huafafainhuun. Min raquira caino un mi fu cai. Ascacun shinanquin isca huahuu, “Uhuun Ifo Diosin ua yonoa cuscan un atiroran,” ishon shinanhuun. Futsafoqui musuyamahuun. Ascafiacun shinanquin isca huayamahuu, “Uhuun Ifo Diosin ua yonoa cuscacai un atiromaran,” ishon nannori shinanyamahuu, —ishon nocon Ifo Diosin Josué yoini.
JOS.1.10	Ascano nan Upa Diosin yoini cuscan Josué Israeli niaifo patasharinoafo cunani ato yoishquin. 
JOS.1.11	—Nocon caifofo nantifi ato yoicahuun ato tushu non nantifi aton ahuarafo itishara huanonfo. Osha rafu non fusti finontan non unu Jordán pocufainnicai nan mai nocon Ifo Diosin noco inainton non fiicai nocona inon, —ishon Josué ato yoini.
JOS.1.12	Ascatan Josué Israelifo aton mani rafu non fusti cunani. Rubén ahuun funafo cunafain Gad ahuun funafo cunafain Manasés ahuun funafo atirifiri cunani. Ato yoini isca huaquin.
JOS.1.13	—Nocon Ifo Diospan ahuun oinmati Moisés mato yonoa cuscan ointiaquimayamacahuun. Man Moisés tapimana man unu Jordán ocuma futsa ipaima. Man nuquiri ipai mato pushu rasi nuquiri man iishquin. Ascano Moisés mato cumaquin isca huani, “Nocon Ifo Diosicai afanan mato iyofoanfafainnima. Nantian mato tunumashquin nan mai shara mato inain nanno man inon. Man unu Jordán ocuma futsa ipaiyamaino shara itiroran,” ishon Moisés mato yoini. 
JOS.1.14	Ascano maton ahuinfo non maton facufo non maton inafo nuquiri unu Jordán fari oaiquiri nituyotirofo. Ascafia nocofunu mutsispafoan rucu unu Jordán pocufaintiro maton yora futsafo futan nan mai shara fiishcaquin. Ascano maton ashi non maton piacatifoya man fotiro nan mato noicasmaifo rutushcaquin.
JOS.1.15	Ascatari unu Jordán ocuma futsa maton caifo mani futsafoya foyotacahuun nantifi nan caifo futsafo na mai shara icafo ato cuyoshcaquin. Ascano man nuquiri ishara cusca maton caifo mani futsafori na mai shara ano isharatirofo. Nan maton yora mani futsafoan nan mai fiaitian manfin afanan nuquiri unu Jordán fari oaiquiri futiroquin Moisés mato yoiyoni cuscan man mau huafain pushu huafain nuno isharashcaquin, —ishon Josué ato yoini.
JOS.1.16	Nannori nicacatan yoiquin isca huanifo,
JOS.1.16	—Min noco ahuara yonoai cuscan non aashquin. Nan min noco nichiaiquiri non catiro. 
JOS.1.17	Moisés noco yonoa non nanscacoinmisi cuscan nanscarifiai min noco yonoai cuscan non aashquin. Ascano nocon Ifo Diosin Moisés fu ipaoni cuscan nanscariai mi fu ipapainon. 
JOS.1.18	Min tsain noco yoiai cuscan huafain min noco yonoshquin ai cuscan futsan nicacasmaiton non rutushquin. Ascano Diospan curushhuunshon mia amapaiyai cuscan huafafainhuun. Shinanquin isca huahuu, “Uhuun Ifo Diosin ua yonoa cuscan un atiroran,” ishon shinanhuun, —ishon Josué yoinifo.
JOS.2.1	Ascano Josué Israelifo Sitim mai ano nocofunu rafu nichini. Ato yoini isca huaquin, —Unu Jordán ocuma futsa pocufaintacahuun ahuu cuscaramain nan maiquin oinsharatacahuun noco tapimashcaquin. Man Israelifoquin tsoashta tapimayamacahuun. Nan pushu rasi Jericó anoafo oinsharacoincahuun, —ishon Josué ato yononi.
JOS.2.1	Nicacatan nan rafu Sitim anoashu focani Jericó ano noconifo. Nanno ainfo furoma ahuun anu Rahab ahuun pushu muran oshanifo. 
JOS.2.2	Nan nocoaifoan futsan ato oinni. Ointan Jericó niaifoqui chanini. Yoiquin isca huani, —Mun oian Israeli nocofunu rafu na yamu nuno oa noco mai oin fuafo aton caifofo nocohuunoa tapimashcaquin fuaforan, —ishon niaifo yoini.
JOS.2.3	Yoiaiton nicatan niaifoan Rahab icano nocofunu nichini Rahab yoiquin isca huanon, —Nan nocofunu rafu min pushu muran iquia. Nan rafutan noco fuparapai fuafo. Nocon mai oin fuafo aton yorafo nocohuunoa tapimashquin noco rutunonfo nocon mai fiishcaquin. Ascacun nan nocofunu rafu chifi caimahuun, —ishon yoini.
JOS.2.4	Niaifoan nannori yoifiacai Rahab nan Israeli nocofunu rafu onuni. Ascashon cumaquin isca huani,
JOS.2.4	—Icon nan nocofunu rafu uhuun pushu muran iquifiafo. Ascafia uncain tapiama raquiashumain fuafoquin. 
JOS.2.5	Ascano nan fari iquiaitian nan pushu rasi ahuun cunu caincaiti fupoaitian uhuun pushu murannoashu foafo. Raniashu foafomainquin uncai tapiama. Ato mufainrisca huatacahuun man atoqui nocoriscatiromainquin, —ishon Rahab ato yoini.
JOS.2.6	Nannori ato fomantan ahuun pushu fomancaya ato onuni. Ihui fichifo shinainfo ananmanri ato onuni.
JOS.2.7	Nan nocofunu ranan niaifoan ato nichiaino Rahab pushu anoashu ichonifo unu Jordán noamashta ano nan Israeli nocofunu rafuqui nocoriscapai. Focatan pushu rasi ahuun cunu caincaiti fuponifo. 
JOS.2.8	Ascano nan Israeli nocofunu rafu oshataifoma Rahab pushu fomancaya cani ato fu tsainquicai.
JOS.2.9	Ascashon ato yoini isca huaquin, —Mun tapia maton Ifo Diosin nocon mai min caifo inain. Uhuun caifo min caifoqui ratucoian. Nantifi uhuun mai anoafo fasi matoqui musucani. 
JOS.2.10	Man non nica man Egipcio mai ariashu fuaitian ununhuan ahuun anu oshin man pocuataima maton Ifo Diosin unu pashcanan huashon mai mutomatanaino man ununhuan pocusharafainni. Amorreofoan niaifo rafu Sehón yafi Og unu Jordán fari oaiquiri icafo man rutuni cuscan man non nicamisi. Aton yorafoya man ato rutuquin cuyoni. 
JOS.2.11	Ascano nan nicain non fasi ratui taritarica. Nan nicatacai tsoa matoqui nocopaiyama maton caifofo rutushcaquin. Mun tapia maton Ifo Diosicai tsoan finontiroma. Nantifi nai murannoa iquifain mai anoafori iquina.
JOS.2.12+JOS.2.13	Ascan maton Ifo Diosin ahuun anuhuunshon ua yoicahuun un mato shara hua cuscan marifi man ua shara huanon. Ua non uhuun yorafori man afanan nuno Jericó ano nocoaitian noco shara huashcaquin. ¿Man ua ahuara ismatiromun man uhuun caifo cuyoaitian ua non uhuun upa non uhuun uhua non uhuun ochifo non uhuun ushtofo non uhuun chipifo non uhuun chicofo non aton yorafori shara huaquin man noco rutunonma? ¿Man ua ahua ismatiromun man ua non uhuun yorafo nocon caifo man cuyoaitian un mia icoinra huanon man noco rutunonma? —ishon Rahab ato yoini.
JOS.2.14	Ascaiton cumanifo isca huaquin, —Non nuno anocai min caifo min ato tapimayamaino noco rutucuanafo. Nanscarifiaquin norifi mia non min yorafoya non mato numashquin man nanonma. Nocon Ifo Diosin maton mai noco inaintian non mia yoia cuscan non mato numashquin man nanonma, —ishon yoinifo.
JOS.2.15	Nannori yoiaifoan nicatan Rahab ato numani. Rahab ahuun pushu nan Jericó pushu rasi aton cunu cuyacoin ano potasinan ini. Ahuun pushu fomancaya ahuun cunu tsucashon nan nocofunu rafu cuyacushon rusfipan ato fotomani. 
JOS.2.16	Ascashon ato yoini isca huaquin,
JOS.2.16	—Machifo ano ichoriscatacahuun. Nanno osha rafu non fusti onucahuun. Ascano nan yorafoan mato funaifo pushu rasi nasoaitian man fosharatiro, —ishon Rahab ato yoini. 
JOS.2.17+JOS.2.18	Ascaiton cumaquin isca huanifo, —Min noco yoia cuscan non mia yoiyoni. Ascafia nocon caifo mato mai ano nocoaitian min cunu shoi anoshon min noco fotomana ano min rusfi oshin nannoshon min noco ismayamaiton non mia yoia cuscacai non huatiroma. Nocon caifoancai tapitiroma min icano mia non min yorafo numashcaquin. Nantianri nantifi min yorafo upa non uhua non min ochifo non ushtofo non nantifi min yorafo min pushu muran iquitirofo naashcaquima. Man ascayamacai nocohuun nuama uhuun caifoan mato rutushquicani.
JOS.2.19	Min yorafo yoihuun non matoqui nocoaitian min pushu murannoashu chifi cainyamacahuun. Nan yora chifi caianfin naashquiquin nocohuucai nuama. Atohuun nuushquin nan naifo cuscan. Ascano min yorafo mi fu pushu muran icafo nocon caifoan ato ahuuscara huano nocohuun nuutiro. 
JOS.2.20	Ascafia non nuno min pushu muran iquia min caifo min ato tapimacun noco rutuafo non mia yoia cuscan non atiroma. Min asca huaiton noncai mato numaimaran, —ishon nan Israeli nocofunu rafutan Rahab yoinifo.
JOS.2.21	—Man ua yoia cuscan un nannorisi shinain. Uncai uhuun caifofo yoishquima.
JOS.2.21	Natian fosharatacahuun, —ishon Rahab ato yoini. Foafono Rahab ahuun cunu shoi fomancaya ano rusfi oshin nushani.
JOS.2.22	Ascano nan Israeli rafu machifo ano osha rafu non fusti onunifo. Nan Jericó anoa nocofunufoan ato funafoanfafainni. Fai cusumunri ato funafiaquicai ato fuchinifoma. Ascatan nan icafoanno nasonifo. 
JOS.2.23	Ascatan nan Israeli rafu machifo tunanmanri focaquin unu pocufainni fonifo. Ahuun caifofo icafoanno nococatan Josué pushu ano noconifo nantifi nan finoanfo cuscan atoqui chaninifo. 
JOS.2.24	Yoiquin isca huanifo, —Nan yora Jericó anoafo nocoqui fasi ratucoianfo. Ascan nocon Ifo Diosin nantifi nan mai noco inanshquin nocona inon, —ishon nan rafutan aton caifo yoinifo.
JOS.3.1	Ascatan iyoconaino Josué fu nantifi ahuun caifo Israelifo pushu rasi ahuun anu Sitim anoashu unu Jordán cusumunri fonifo. Nanno pocuafotaima nanno iyopaonifo. 
JOS.3.2+JOS.3.3	Osha rafu non fusti finontan Israelifo ato niaifo patasharinoafo pano pushuti ano fonifo nantifi aton caifofo tapimashcaquin isca huaquin, —Diosin noco yononi norifi non nannori shinanoncahuun. Noco yononi cuscan toquiri sapa rafuqui noco cunushoni. Nan toquiri sapa rafu casho muran nanuni.
JOS.3.2+JOS.3.3	Ascano nan Levitafoan nocohuunshon nocon Ifo Diosi cufinmisifoan nan casho unu cusumun iyashon foaifoan oinquin ato mufaintacahuun. 
JOS.3.4	Mancai nunoashu raqui fomisima. Ascacun ato mufainfafaincahuun. Man caiquiri marifi man ato fu catiro fai tapishcaquin. Ascatari nan casho chaimashta fishtayamacahuun. Kilometro fusti nitucahuun. Nan casho chaima shara man nitiroran, —ishon niaifo patashinoafoan yoinifo.
JOS.3.5	Ascatan Josué Israelifo yoini isca huaquin, —Funamari man ahuara sharafo man oinyomisima cuscaran nocon Ifo Diosin ahuun curushhuunshon mato ismashquin. Ascacun itisharacahuun. Diosi ismacahuun manfin ahuun yoracoinfoquin. Mato yonoa cuscan acahuun, —ishon Josué ato yoini. 
JOS.3.6	Nantianri Israelifohuunshon nocon Ifo Diosi cufinmisifo Josué ato yoini isca huaquin, —Nan casho iyashon maton yorafo ano rucu fotacahuun, —ishon ato yoini.
JOS.3.6	Ascatan nan Josué ato yonoa cuscan nan nocon Ifo Diosi cufinmisifoan aton yorafo finonfaitan rucu fonifo. 
JOS.3.7	Ascatan nocon Ifo Diosin Josué yoini isca huaquin, —Na shafata un min caifofo ismai min aton niaifo sharacoincun. Un asca huaiton tapitirofo un Moisés fu ipaoni cuscan un mi furi ipanaca. 
JOS.3.8	Nan nocofunufo matohuunshon ua cufinmisifo nan casho foaifoan ato yoihuun isca huaquin, “Man unu Jordán cusumunri nocotan unu muran niiyocahuun,” —ishon nocon Ifo Diosin Josué yoini.
JOS.3.9	Ascano Josué Israelifo yoini, —Uqui fucahuun nocon Ifo Diosin ahuun tsain nicasharashcaquin. 
JOS.3.10	Nantofin na mai shara noco inanshquiquin nan mai anoshon caifo futsafo nocomaquishon potashquin. Cananeofo potafain Hititafo potafain Heveofo potafain Ferezeofo potafain Gergeseofo potafain Amorreofo potafain Jebuseofo potashquin. Nan ato potacun man tapitiro maton Diosi nan niafin mato fu icaquin. 
JOS.3.11	Ascan Diosin noco yononi cuscan norifi nannori non shinanon. ¡Shinancapon! Nocon Ifo Diosin maifoti ato Ifo icano nan toquiri sapa rafuqui noco cunushoni cuscan nan casho muran nanua. Levitafoan rucu foyoifocani unu Jordán ano taui iquiyoi focani. 
JOS.3.12	Ascacun natian maton caifo nan doce mani futsafoti nocofunu fusti catonhuun. 
JOS.3.13	Ascano Levitafoan nan casho muran nocon Ifo Diosin tsain foifocani unu Jordán iqui tauaifotiancai nan unu afanan mananquirinoashu afashquima. Natian shaturiscatashquin unu ano machihuan iriscatashquiran, —ishon Josué ato yoini.
JOS.3.14	Ascano Israelifo icanoashu foaifotian unu Jordán pocufainaifotian nan Israelifohuunshon nocon Ifo Diosi cufimisifo rucu fonifo. Nan casho ato rucu foshonifo. 
JOS.3.15+JOS.3.16	Nan ato yono chituaifotian nantianri faitanhuanmisi ini. Ascafiacai nan Israelifohuunshon nocon Ifo Diosi cufinmisifo nan casho foaifoanno nan unu ano iquitauaifoannocai mananquiri afanan unu afanima. Nantian shaturiscaino nan unu ano machin huariscatani. Pushu rasi ahuun anu Adam nan mai Saretán chaimashta unu Jordán nannocai afanan unu afanima. Nan maiquiri unu Jordán ununhuan ahuun anu Arabá murancai afanan unu afanima.
JOS.3.15+JOS.3.16	Ascano nan unu Jordán nutsotan mai mutotanaino nantifi Israelifoan pocufainifo ocuma futsa Jericó chaimashta mapunifo. 
JOS.3.17	Ascan nantianri nan Israelifohuunshon nocon Ifo Diosi cufinmisifo unu Jordán nushmancayan mai mutoano nan cashoya ninifo. Nanno niyoafoanno nantifi Israelifoan pocufainquin ato finonfainnifo. Ascano nannoshon nan Israelifohuunshon cufinmisifoan niishon manayonifo nantifi aton caifofo unu Jordán ocuma futsa nocosharanonfo.
JOS.4.1	Ascano nantifi Israelifoan unu Jordán pocusharafainifo nocon Ifo Diosin Josué yoini isca huaquin, 
JOS.4.2	—Nantian min caifo nan doce mani futsafo nocofunu fusti rasi catonhuun. 
JOS.4.3	Ato yoihuun nan matohuunshon ua cufinmisifo unu nushmancayan mai mutoano niafo. Nannoa toquiri uhuapa fiipanonfo. Ascatan nan yamu nan oshaifoanno nan doce toquirifo putsainninonfo, —ishon nocon Ifo Diosin Josué yoini.
JOS.4.4	Nannori nicatan Josué nan doce nocofunufo cunani aqui funonfo. 
JOS.4.5	Ascano ato yoini isca huaquin, —Rucu fotacahuun. Mato cachori nan nocon Ifo Diosin noco cunushoni cuscan casho muran noco Diosi cufinshomisifoan foifocani. Nan unu Jordán nushmancayanoa toquiri uhuapa fusti rasi fiipacahuun. Ascano manfin Israeli nocofunufoan nan manifotiton doce toquiri fusti rasifain man fitiroquin.
JOS.4.6+JOS.4.7	Ascan chipo maton facufoan mato yocaiton isca huaquin yoicahuun, “¿Ahuuscai na doce toquiri nuno putsamuiniamun?” ishon mato yocaiton man ato tapimatiro isca huaquin, “Non unu Jordán pocufainnaitian nocon Ifo Diosin noco ashoai cuscan ahuun cunu casho muran non foaino unucai mananquirinoashu afanan afanima. Shaturiscatani. Ascacun non nuno nan doce toquiri putsamuinia nocon Ifo Diosin noco ashoni cuscan non ointiaquimapacunacamaran,” ishon non nocon facufo yoishquin, —Josué ato yoini.
JOS.4.8	Nan nicacatan Josué ato yoini cuscan huanifo. Israelifoan ato manifoti nan doce nocofunufoan unu Jordán nushmancayanoa doce toquiri uhuapa fiinifo nan oshaifoanno focashon nanno putsainishcaquin. Nannori nocon Ifo Diosin Josué yononi. 
JOS.4.9	Ascan Israelifohuunshon nocon Ifo Diosi cufinmisifoan nan casho focani unu cusumun niafo. Nantianri nocofunu futsafoan doce toquiri fiinifo. Josué ato toquiri nannoshon putsainini. Nan toquirifo putsamuinia natianri nanno.
JOS.4.10	Nan nocon Ifo Diosin Moisés yononi cuscan nannori Moisés Josué yoini. Ascano nantifi nan yonoa cuscan huacoinnaino Israelifohuunshon nocon Ifo Diosi cufinmisifoan unu Jordán nushmancayan niafoanno Israeli futsafoan unu ocuma futsa pocufainifo. Ascatan nantifi Israelifoan unu pocurisca huafainifo. 
JOS.4.11	Ascano nantifi Israelifoan pocufainaino atohuunshon nocon Ifo Dios cufinmisifo nan cashoya ocuma futsa focashon nantifi I
JOS.4.12	Nantianri Moisés ato yononi cuscan Israeli mani futsa rafu non fusti nan Rubén ahuun funafo non Gad ahuun funafo non atirifi Manasés ahuun funafo aton ashifo non aton piacatifoyashon ocuma futsa pocufainifo. Aton caifo Israelifoan ointaifi rucu pocufainifo. 
JOS.4.13	Cuarenta mil yora cuana aton ashifoyashon futsafo rutui focaquin pocufainifo Jericó mai mispa ano noconifo. 
JOS.4.14	Ascano nan shafata nocon Ifo Diosin aton nomuran shinanmana cuscan Josuéhuunoa Israelifoan shinansharanifo. —Noco murancai tsoa futsa Josué cuscaramaran, —ishon ahuunoa yoinifo. Nan Moiséshuunoa shinansharanifo cuscan huaquin Josuéhuunoari nan niyoano nannori ahuunoa shinansharanifo.
JOS.4.15	Ascan nocon Ifo Diosin Josué yoini isca huaquin, 
JOS.4.16	—Matohuunshon ua cufinmisifo yoihuun uhuun tsain nan casho muran focaquin unu Jordán ano mapucahuun, —ishon nocon Ifo Diosin Josué yoini.
JOS.4.17	Ascashon Josué ato yoini, —Unu Jordán ano mapuyocahuun, —ishon ato yoini. 
JOS.4.18	Nannori nicacatan Josué ato yoia cuscan anifo. Nan Diospan tsain na casho muran focatan mapunifo. Ascano nan mai mutoano niafoanno unu Jordán afanan afafuranaino unu yosiriscatani. Nantian faitanhuariscatani.
JOS.4.19	Ascano oshu fusti ahuun osha mucu rafuti Israelifo unu Jordán anoashu focani Gilgal mai ano noconifo. Nanno fari oaiquiri Jericó pushu rasi ini. 
JOS.4.20	Nan Gilgal anoshon Josué nan doce toquiri unu Jordán nushmancayanoa fiinifo putsainiishcaquin. 
JOS.4.21	Ascano Josué Israelifo yoini, —Chipo fari ichapa finontan nocon funafoan aton apafo yocashquicani, “¿Ahuuscaimun nuno toquirifo putsamuiniaquin?” ishon yocashquicani,
JOS.4.22	Ascaiton aton apafoan cumatiro isca huaquin, “Maton shunifoan unu Jordán ano mai mutotanaino pocufainnifo,” ishon apafoan cumatirofo. 
JOS.4.23	Nocon Ifo Diosin nocohuunshon unu Jordán nutsoriscatani non nantifishon pocufainon. Nan ununhuan oshin noco nutsomashoni cuscari nan unu Jordán nanscarifi huaquin noco nutsoshoriscatani. 
JOS.4.24	Noco asca huashoaiton nantifi manifotifain tapinonfo nocon Ifo Diosi ahuun curushhuunshon ahuamamishti huatiro. Ascacun norifi nocon Ifo Diosihuunoa non shinansharapacunaca noco yonoai cuscan non anon, —ishon Josué ahuun caifofo yoini.
JOS.5.13	Josué Jericó chaimashta nishon nocofunu ahuun nopu tsomashu nia oinni. Ascano Josué aqui caashon yocani,
JOS.5.13	—¿Min no fu ipaiyamarai noco noicasmaifo fu min iquimun? —ishon yocaiton.
JOS.5.14	—¡Ma! Un mato fu iyamacain nan mato noicasmaifo fucai un icama. Unfin Ifo Diosin ahuun oinmatifoan nai murannoa aton niaifoquin, —ishon yoini. Nan nicatan Josué maiqui fuoshopacuni ahuunoa shinansharaiton yoini. —Mian yonopaiyai cuscan un mia ashoriscatiro. ¿Ahua mian yonopaimun? —ishon yocaiton.
JOS.5.15	—Nan min nii ano nocon Ifo Diosin mi fu nuno. Ascanofin nuno sharaquin. Min sapato pucahuun min Diosin Ifoacoinna cuscan mia yoiai cuscan min anon. Ascashon min ismasharanon, —ishon Diospan oinmati nai murannoafo aton niaifoan Josué yoini.
JOS.6.1	Ascan pushu rasi Jericó anoafo Israelifoqui fasi musucani. Aton pushu rasi cunu cuyacoin tarati huayacuna. Nan cunu ahuun shoi caincaiti fupocoinnifo. Ascanocai tsoa iquiyamacai tsoaricai Jericó murannoashu chifi caintirofo inima. 
JOS.6.2	Ascano Ifo Diosin Josué yoini isca huaquin, —Un yonoa cuscan Jericó anoafocai miqui fotirofoma. Aton niaifo non aton ranushumuafo uhuunshon min ato cuyoshquin. 
JOS.6.3	Min yora ranushumuafo futan osha mucu fustiti non mucu foshca fusti nan shafatifi Jericó tarati huaquin fusti huacahuun. 
JOS.6.4	Focashon nan siete nocofunufo matohuunoa Ifo Diosi cufinmisifo yoihuu chashoan masho manuti nan tsomafo rucu foaifoanno acachori nan cashon Diospan tsain amuran nanua futsafoan fotirofo. Ascano ato cachori ranushumuafo fononfo. Ascano nan septimo dia shafa ato yoihuun aton yorafo futan Jericó siete tarati huayacucatan ato manutifo chaan chaan anifo.
JOS.6.5	Ascano ahuun unutaqui aton manutifo fasi chai manuaifoanno nantifi yorafo oi ashcafinin cunatiroforan ishon. Nannori ato yoihuun. Ascan man manutifo fasi achacoin manuaino nantifi yorafo oi ashcafinin cunaino nan cunu Jericó tarati huaafo pacuriscashquin. Ascano min yorafo nantifi Jericó muran cayacafi iquishcaniran, —ishon nocon Ifo Diosin Josué yoini.
JOS.6.6	Nan nicatan Josué ahuun yorafo ichanan huani nocon Ifo Diosin yonoa cuscan ato tapimani isca huaquin, —Nan casho muran Diospan tsain nanua iyainifoancahuun. Mato rucu nan siete nocofunufo nocohuunshon nocon Ifo Diosi cufinmisifo manuti tsomashu fotiroforan, —ishon Josué ato yoini. 
JOS.6.7	Ascashon Josué nantifi Israelifo yoini isca huaquin, —Natian non fononfocahuun. Jericó tarati huayacufoancahuun. Nocofunufo ashifoya rucu caino acachori nan casho nocon Ifo Diosin tsain Israelifo yoiyoni cuscan a muran futsafoan iyacashon fotiroforan, —ishon Josué ato yoini.
JOS.6.8	Josué ato yoia cuscan nicacatan nan siete nocofunufo Israelifohuunshon nocon Ifo Diosi cufinmisifoan manuti tsomashu rucu fonifo aton manutifo manufoi fonifo. Futsafoan nan casho amuran Diospan tsain Israelifo yoiyoni cuscan a muran foaino acachori fonifo. 
JOS.6.9	Ascano nan ranushumuafo ashi tsomafo taui rucu fonifo. Ascano acachori nocofunufo Israelifohuunoa nocon Ifo Dios cufimisifo fonifo aton manutifo tsomashu. Acachoriri futsafoan nan casho a muran nocon Ifo Diosin tsain nanua iyashon fonifo. Ascano acachori ranushumuafo ashi tsomashuri fonifo. Nantishotapiquin nan manutifo tsomashon manunifo fasi achacoin. 
JOS.6.10	Ascano Josué ato yoini isca huaquin, —Non Jericó tarati huaitian puusiyamacahuun. Ahuashta yoiyamacahuun. Un chipo mato yoiaitian man oi ashcafinin cunatiroran, —ishon ato yoini
JOS.6.11	Ascan Josué ato yonoa cuscan nan casho Ifo Diospan tsain amuran iyashon focaquin Jericó tarati huaquin fusti huatan afanan Israelifo aton pushu rasi ano nasonifo nanno oshanifo.
JOS.6.12	Ascan iyoconaino Josué moitan funinacahuani. Nantianri nocofunufoan nan Israelifohuunshon nocon Ifo Diosi cufinmisifoan nan casho nocon Ifo Diosin tsain amuran nanua iyainifoantan fonifo. 
JOS.6.13	Nan siete nocofunufo Israelifohuunshon nocon Ifo Diosi cufimisifo aton manuti tsomashu manuyanan fonifo. Ranushumuafo aton ashiya rucu foaifono. Acachori manumisifo fonifo. Nan casho nocon Ifo Diosin tsain amuran nanua acachoriri Israeli ranushumuafo aton ashiya foyacunifo. Jericó taratihuayacunaifono nantishotapiquin manutifo manuacunifo. 
JOS.6.14	Ascano iyoconaino afanan pushu rasi Jericó tarati huayacuquin fusti huanifo. Ascatan Israelifo afanan aton pushu rasi nan icafoanno nasonifo. Osha mucu fustiti non mucu foshca fusti nansca huanifo.
JOS.6.15	Nan septimo día iyoconaino funinifoancatan nan amisifo cuscan afanan nansca huanifo. Tarati huayacuquin fusti huatamarocon Jericó siete tarati huayacuquin huanifo. 
JOS.6.16	Ahuun unutaqui nan nocofunufo Israelifohuunshon nocon Ifo Diosi cufinmisifoan aton manutifo manuaino Josué nantifi Israel futsafo yoini isca huaquin, —Natian nocon Ifoan nan pushu rasi Jericó noco inain. Ascacun oi ashcafinin cunacahuun. 
JOS.6.17	Non nantifi Jericó murannoafo cuyonon. Nocon Ifo Diosin noco yonoa cuscacai non ahuara a murannoa fitiroma. Nocon yora rafutan Jericó muran noco oinshonaino nan ainfo furoma Rahab ato numa ahuun caifofoan ato achinonfoma. Ascacun Rahab ahuun yorafoya a fu ahuun pushu muran icafocai non rutuima.
JOS.6.18	Ascafia nannoa ahuara futsafo nantifi cuyoi futsushquin. Ascacun ahuara fiiyamacahuun matona inon. Tsoan nansca huaifin arifi naiquin. Norifi ahuunoashu nantifi Israelifo non omitsiscatiro. 
JOS.6.19	Ahuarafo cuno osho facafacaitsa mucufain orofo mucufain cuno ahuun anu bronce mucufain cuno futsafo ahuun anu hierro mucushon machicahuun nocon Ifo Diosinna inon, —ishon Josué ato yoini.
JOS.6.20	Ascan nan manutifo manuaino nantifi Israelifo oi ashcafinin cunanifo. Oi ashcafinin cunaifoanno Jericó ahuun cunu cuyacoin nantifi pacui paoinqui futsunifo. Ascano nantifi Israelifo pushu rasi muran iquinifo nan murannoafo ato rutunifo. 
JOS.6.21	Israelifoan nantifi Jericó murannoafo rutuquin cuyocoinnifo. Ascan nan tushuafori ato rutunifo. Nocofunufo non ainfofo non facufo non anifofo non moifo non chashoanfo non burrofori nantifi rutuqui futsanifo.
JOS.6.22	Ascatan nan nocofunu Jericó oinqui tauhuaiyonifo rafu Josué ato yoini isca huaquin, —Man nan ainfo furoma yoiyoni cuscan ahuun pushu muran iquicahuun. Nan non ahuun yorafoya chifi cainmacahuun, —ishon Josué ato yoini. 
JOS.6.23	Nan Josué yoia cuscan nan nocofunu rafu Rahab pushu muran iquini. Nan non ahuun apa non ahua non ahuun ochifo non ahuun ushtofo nan ahuun yorafoya ato chifi cainmani. Israelifo icafoanno pasoato ato nichinifo.
JOS.6.24	Ascano nan pushu rasi Jericó yafi nan murannoafo nantifi coi futsuni. Ascafia nan cuno oshopa facafacaitsafo non orofo non ahuara cuno ahuun anu bronce non cuno hierrofo nantifi ichahuashon machinifo. Nocon Ifo Diosin pushu muran huanifo nanfohuunoa chipo ahuara huashcaquin. 
JOS.6.25	Nan ainfo furoma Rahab Israeli nocofunu rafu ahuun mai Jericó oinfoafoanno ato onuni tsoa ato rutunonma. Nanscacuricai Josué nan non ahuun yorafoya non ahuun ahuarafo ahuusca huanima Israelifo fu inonfo. Nantianri ato fu inifo.
JOS.6.26	Ascatan nan Jericó mai cuyonitian Josué ato yoini isca huaquin, —Nan ratoran nocofunun afanan Jericó ano pushu rasi huapaiyaiton nocon Ifo Diosin nan onaintimapainon naanon. Nan afanan futsan nuno Jericó mai ano pushu rasi huapaiquin pushu quishi nichiaitian ahuun facu iyoa naashquin. Nan ahuun cunu caincaiti huaitian ahuun facu chipocu naashquinran, —ishon Josué yoini.
JOS.6.27	Ascano nocon Ifo Diosin Josué fu rafumisi cuscan. Nantifi maifotishon Josuéhuunoa nicamisifo nan nocofunu shararan huanifo.
JOS.7.1	Ascatan Israelifoan yoinifo Jericó murannoa ahuara sharamishti Diosina fusti itiro. Ascafia nan mani futsa Judá ahuun yora Acán chaca huani. Acán apa Carmi ahuun shota Zabdi ahuun shota apa Zara. —Nocon Ifo Diosin non nantifi cuno sharafo non inain ahuuna inon, —ishon Israelifoan yoifianifo Acán nan ahuara futsa fini. Ascano nocon Ifo Diosin Israelifoqui fasi sinani.
JOS.7.2	Josuécai tapinima nocon Ifo Diosin atoqui sinai ahuun caifofo Jericó anoshon pushu rasi ahuun anu Hai ano ato nichini. Nan Hai Bet-avén chaimashta. Fari oaiquiri pushu rasi Betel chaimashtari ini. Josué ahuun caifofo yoini isca huaquin, —Hai mai ano oinyotacahuun ahuu cuscaramainquin. Oinshon noco tapimai fucahuun, —ishon Josué ato yoini. Nannori ato huaiton nicacatan fonifo Josué ato yonoa cuscan oinfocani. 
JOS.7.3	Ointani Josuéqui nasonifo aqui chani fucani. Yoiquin isca huanifo, —Nan Hai ano yora fusti rasi. Ascacun atirifoan nunoshon noco manatiro. Dos mil iyamarai tres mil fusti non Hai ano catiro ato rutuqui cuyoshquin, —ishon yoinifo.
JOS.7.4	Ascatan tres mil Israeli nocofunufo Hai ano fonifo. Ascafia nan Hai ano icafoan ato ichonifo. 
JOS.7.5	Ascano Israelifo ichonifo Haifo icanoashu nan chai toquirifo ari ichonifo. Hai icanoafoan treinta y seis Israeli nocofunufo tunanmanrishon ato rutunifo. Ascano Israelifo fasi ratucoinifo.
JOS.7.6	Ascano nan nicatan Josué fasi shinancoinni. Ahuun sahuutifo fashnu fashnuani Diosin tsain nan casho muran nanua naman fuopacucahuani. Nan fari caitishon nanscai fuoshon nocon Ifo Diosi cufini. Israeli niaifo patasharinoafoanri nansca huanifo. Aton fuyamisi cuscan mai mapo aton mapomaqui huanifo nan shinancoiainfo cuscan ismashcaquin. 
JOS.7.7	Ascashon Josué nocon Ifo Diosi cufini isca huaquin,
JOS.7.7	—Nocon Ifo Diosin, min nantifi iquina. ¿Ahuuscai min noco unu Jordán anoshon nuquiri ihuuamun Amorreofoan noco rutunonfo? ¡Ohuashta! Non unimacuana unu Jordán ocuma futsa non nitua shara icuana. 
JOS.7.8	¡Ohua! Nocon Ifo Diosin, nan Hai ano icafoan noco yora ichofain nocon yora atirifo rutuafo. ¿Ascacun natianmun uhuun yorafo un raquiri yoitiroquin?
JOS.7.9	Nan Cananeofo non nan mai futsa icanoafoan nicacani Hai ano icafoan noco finoncoianfo nanfori nocoqui fucashon noco tarati huayacushquicani noco rutuqui futsashcaquin. ¿Ascano mani futsafoan mihuunoa raqui shinanshquicanimun? Min ahuamamishti huatirofiacun shinantirofo mincai noco cushusharatiroma. ¿Ascacun min ahuusca huatiromun min ahuamamishti huatiro afanan mihuunoa shinanonfo? —ishon Josué nocon Ifo Diosi cufini.
JOS.7.10	Ascatan nannori cufinfiaiton nocon Ifo Diosin cumani isca huaquin,
JOS.7.10	—¡Funihuu! ¿Ahuuscai min fuopacuimun? 
JOS.7.11	Min caifofoan ua chaca hua. Un mato yoiyoa man ua nica sharaiton un nan mato noicasmafo nan mai anoshon un potashquin. Ascafia un mato yonoa cuscacai man aama. “Ahuara futsafo fiyamacahuun uhuuna fusti inon,” ishon un mato yoifia futsan man fia. Man chania. Nan mafofo man onua. 
JOS.7.12	Ascano nan mato noicasmaifo maton ranushumuafo ichofain atirifi rutuafo. Un afanan mato fu iyamaino nan mato noicasmaifoan mato finonshquin mato rutuqui futsashquin. Nan ahuara onuafo man rutuqui cuyoyamaino uncai afanan mato fu iishquima.
JOS.7.13	Ascacun min caifofo yoihuun itisharanonfo aton chaca shatushcaquin un funamari ato yoishquin ai cuscan nicasharanonfo. Ato yoihuun isca huaquin, “Nocon Ifo Diosin mato yoi isca huaquin, ‘Man ua inanshquiain cuscan mato murannoa futsan man fishon nan ahuara onua. Man nan yora chaca fuchiyamaino ato rutuqui cuyoshquin uncai afanan mato fu itiroma mato cushushquin nan mato noicasmaifoan mato rutunonfoma,’ ” ishon nocon Ifoan noco yoi.
JOS.7.14	Ascano funamari manifoti uqui fucahuun. Manifoti un oinfain ato murannoa yorafoti un oinfain nocofunufori un nantifi oinshquin. 
JOS.7.15	Ascano nan rato nocofunun a mafo onua fuchishon rutucahuun cooashcaquin. Ua fasi chaca huaquin. Un mato yoiyoa cuscacai ua nicama. Manfin Israelifoquin nan nocofunun mato muranshon aca cuscan fasi chacacoin. Asca a non nantifi ahuun yorafori man ato rutushon cooatiroran, —ishon nocon Ifo Diosin Josué yoini.
JOS.7.16	Ascan iyoconaino Josué nantifi Israelifo nan manifoti nocon Ifo Diosi ointafin ato ichanan huaino aqui funifo. Judáfoan ahuun yora futsa nan chaca hua cuscan Diosin ato tapimani. 
JOS.7.17	Ascano Judá yorafo Zarafo Diosin tapimani aton murannoa futsa chaca huani. Ascan nantifi nan Zarafo fucashon Diosin tapimani nocofunu ahuun anu Zabdi ahuun yora futsafo murannoa futsan chaca huani. 
JOS.7.18	Ascano Zabdi ahuun yorafo nantifi Josué ointaifi funifo. Ascashon Diosin tapimani nan Carmi facu Acánfin chaca huaniquin.
JOS.7.19	Ascatan Josué Acán yoini isca huaquin, —Tsain icocoin fusti yoihuun nocon Ifo Diosi noco yononi cuscan. Min ascaifin minrifi min nocon Ifo Dioshuunoa yorafo shinanmasharatiroquin. Dioshuunoa yoisharahuun. Min aca cuscan noco yoihuun. Ua fomanyamahuun, —ishon Josué Acán yoini.
JOS.7.20	Ascaiton Acán cumani isca huaquin,
JOS.7.20	—Icon un nocon Ifo Diosi chaca hua. Unfin isca huaquin. 
JOS.7.21	Non Jericó mai ano cuyoaitian un oian sahuuti fasi sharacoin mai futsa Babilonia anoshon futsan Jericó mai ano fuaiton un oian. Nan ahuara shara un oian nan doscientos toro cuno oshopa facafacaitsa oinfain oro medio kilo un oian. Un fasi nanfo fuchipaicoinquin un nanfo fishon un onua. Natian uhuun pano pushu muran un mai hua. Nan sahuuti fasi sharacoin un mai hua nonanmanri un oro medio kilo non doscientos toro oshopafo facafacaitsa un mai huaitaran, —ishon Acán Josué yoini.
JOS.7.22	Nannori yoiaiton nicatan Josué nocofunufo nichini. Pano pushu ano ichonifo Acán yoia cuscan nantifi ahuun pushu muran maiya fuchinifo. 
JOS.7.23	Ascano nan pano pushu murannoa fuafo cuscan Josué futan nantifi Israelifoan aton ointaifi Acán onuni cuscan machinifo nocon Ifo Diosin ahuun ointaifiri nantifishon oinonfo. 
JOS.7.24	Nanscacatan Josué futan nantifi Israelifoan Acán iyofain nan sahuuti fofain doscientos toro oshopa facafacaitsa fofain nan oro fofain Acán ahuun facufo non moifo non burrofo non chashoanfo non ahuun pano pushu non nantifi aya cuscan Israelifoan machi rafu nushmancayan ahuun anu Acor ano ato iyonifo.
JOS.7.25	Ascatan Josué Acán yoini isca huaquin,
JOS.7.25	—¿Ahuuscai min noco omitsisca huamun? Na shafatan nocon Ifo Diosin mia omitsisca huairan, —ishon yoini.
JOS.7.25	Asca huatan nantifi Israelifoan Acán yafi ahuun yorafo non inafoya toquirinin tsacaquin futsaquin ato rutunifo. Ascashon ato coanifo. 
JOS.7.26	Man cooi cuyoafono ato acamaqui toquirifo machinifo. Nantianri nanno nan toquirifo Israelifoan ato camaqui asca huaafo oincai nocon Ifo Diosin afanan atoqui sinanima. Ascashon nanno anunifo isca huaquin, —Machi rafu nushmancayan ahuun anu Acor, —ishon anunifo. Nantianri nannori anumisifo.
JOS.10.1	Josué Jericó anoa aton niaifo rutufain ahuun yorafoya non nan aton inafoya ato rutuquin cuyocoinni cuscan nanscari huaquin nan Hai pushu rasi anoa icafo aton niaifo ahuun yorafoya ato rutuqui futsanifo. Nantianri Gabaonitafoan Israelifo yoini isca huaquin, —Non rutunonanonma. Non mato fu isharaino marifi man noco fucash huanonma, —icashu yoinonansharanifo Gabaonitafo Israeli chaimashta icafo ini. Nan pushu rasi ahuun anu Jerusalén anoa aton niaifoan Adonisedec nafohuunoa nicani. 
JOS.10.2	Ascano nan niaifo futan ahuun yorafoanri nicacani fasi ratucoinnifo. Gabaonitafoan aton pushu rasi anunifo Gabaon. Nanno niaifo patasharinnoafo ichaparasi ini. Nannori yora ichapacoin. Hai anoafocai ichapa inima. Gabaón ano fasi paratama yora ichapacoin ini. Aton ranushumuafo fasi mutsisipacoin yora rutuqui tapicoianfo ini.
JOS.10.3	Ascano Jerusalén anoa aton niaifoan Adonisedec niaifo futsafo cunu fomani. Hebrón icanoafo aton niaifo Hohan fomafain Jarmut icanoafo aton niaifo Piream fomafain Laquis icanoafo aton niaifo Jafía fomafain Eglón icanoafori aton niaifo Debir cunu fomani. 
JOS.10.4	Niaifo Adonisedec ato cunu fomani isca huaquin, —Gabaonitafoan Josué yafi ahuun caifo Israelifo yoinonansharafo rutunanshcaquima. Ascacun uqui fucahuun non nocon ranushumuafo futan Gabaonitafo non rutui fonon, —ishon Adonisedec ato yoimani.
JOS.10.5	Ascano nan mucu fustiti Amorreo aton niaifofoan ichanan huanifo. Jerusalén anoa niaifo non Hebrón anoa niaifo non Jarmut anoa niaifo non Laquis anoa niaifo non Eglón anoa niaifo ichanan huani aton ranushumuafo fu Gabón ano noconannifo ato rutushcaquin.
JOS.10.6	Ascan nan Gabaonitafoan Josué Gilgal anoa cunu fomani isca huaquin yoini, —Nonfin maton oinmatifoquin. Noco potayamacahuun. Amorreo niafofoan aton ranushumuaya machifo anoashu nocoqui fucani noco rutushcaquin. Ascacun oriscahuun noco numashquin, —ishon cunu fomani. 
JOS.10.7	Nan cunu ointan Josué nantifi ahuun ranushumuafo nan rutumitsaqui tapisharafo fu Gilgal anoashu Gabaón ano fonifo. 
JOS.10.8	Foaifotian nocon Ifo Diosin Josué yoini isca huaquin, —Atoqui ratuyamacahuun. Un yonoa cuscan mato tsoan ahuusca huatiroma. Manfin ato rutuquin futsaicain, —ishon nocon Ifo Diosin Josué yoini.
JOS.10.9	Ascano nan yamutishon foshinifo Gabaón ano nocoshcaquin. Amorreofoancai tapinima Josué fu Israelifo atoqui nocoai cuscacai tapinifoma. 
JOS.10.10	Nantian mustairitanifo nocon Ifo Diosin ato shinanchacamanaino ahuuscamain acanicain tsoacain tapinima. Ascashon Israelifoan Gabaón anoa ato ichapacoin rutunifo. Atirifi ichoaifoan Israelifoan fai Bet-horón anoshon ato mufainifo ato rutushcaquin. Gabaón anoashu chai Azeca yafi Maceda anoshon ato mufain rutunifo. 
JOS.10.11	Nan mucu fustiti Amorreo niaifofo futan aton ranushumuafoya ichoaifoanno nocon Ifo Diosin nai muranshon unu matsi tocoro uhuapacoin atoqui potaino ichapacoin nai futsunifo. Israelifoan ato nopun rutua finonmacaifain nocon Ifo Diosin unu matsi tocoronun uhuapacointon fasi ichapacoin ato rutuni.
JOS.10.12	Ascano nan shafata nocon Ifo Diosin yonoa cuscan Israelifoan Amorreofo rutuqui cuyonifo ato mai fianshcaquin. Ato mufaintan Josué Israelifoan aton ointaifi Ifo Diosi cufinquin isca huani,
JOS.10.12	—Farin, Gabaón amanaonri nitunhuun. Oshun machi rafu nushmancayan ahuun anu Aialón amanaonri nitunhuun, —ishon nannori Josué yononi.
JOS.10.13	Nannori yoiaino fari yafi oshu nanno nituyoni Israelifo ato noicasmaifo rutuqui cuyoaifotian.
JOS.10.13	Nannori Justopan libroqui cununi isca huaquin, —Fari masafinin ano fari nituyoni shafa fusticai cayonima, —ishon cununi. 
JOS.10.14	Tsoancai ascara oinyomisima. Afananricai ascamisima. Rato nocofunucai Ifo Diosi cufianno fari yafi oshu nitumanima. Icon nocon Ifo Diosin Israelifo noicasmaifo ato rutumaqui cuyoni.
JOS.10.15	Ascatan Josué Israelifo fu Gilgal ano nasonifo.
JOS.23.1	Man fari ichapa finoano nocon Ifo Diosin yonoa cuscan nan Israelifo noicasmaifoancai afanan ato fucash huanima. Nantian Israelifo isharacoinnifo. Nantianri Josué anifocoin ini. 
JOS.23.2	Ascano Josué nantifi Israelifo cunani aqui funonfo. Ato niaifo patasharinoafoya nantifi ato cunashon yoini isca huaquin,
JOS.23.2	—Unfin natian anifoshtaquin. 
JOS.23.3	Nocon Ifo Diosi caifo futsafo matohuunshon aca cuscan man man nantifi oinmisi. Maton Ifo Diosin mato noicasmaifo mato rutumaquin cuyoni. 
JOS.23.4	Mani futsafo man non rutuqui cuyofain mai futsa anoafori man non ato pota. Ascashon nantifi nan mai un mato pashcanan huapashquin. Unu Jordán chaicoin nan ununhuan Mediterráneo fari iquiaiquiri un mato pashcanan huashquin. 
JOS.23.5	Nan ratoran caifo futsafo man ato mai anoshon potataima nocon Ifo Diosin matohuunshon ato potashquin man ato mai fiinon. Nannori maton Ifo Diosin mato yoiyoni.
JOS.23.6	Ascan ahuun curushhuunshon mato amapaiyai cuscan huafafaincahuun. Moisés libro muran mato cunushoni cuscan nantifi nansca huacahuun. Nan cununi cuscan ahuara futsa shinanyamacahuun. Nan fusti tanasharacahuun. 
JOS.23.7	Mani futsafo matomaquinoashu foataifoma ato fu rafuyamacahuu. Aton diosifo rami huafo aton anuhuunshon ahuara yoiyamacahuun. Aton anufori yoiyamacahuun. Nanfoqui fuopacucahuayamacahuu aton oinmatifori iyamacahuu. 
JOS.23.8	Ascatamarocon nan man amisi cuscan nocon Ifo Diosi fusti fu rafucahuun.
JOS.23.9	Nocon Ifo Diosin matohuunshon caifofo mutsisipacoinfo aton yora ichapafoya aton mai anoshon ato potani. Nantiaricai rato caifofoan mato nitumatiroma. Maton Ifo Diosin matohuunshon ato rutumisi. 
JOS.23.10	Ascano fustifiashon nan yora futsafo mil nocofunufofiacun man ato ichontiro. Nocon Ifo Diosin matohuunoa caifo futsafo matomaquishon potashquin man aton mai fiinon. Nannori nocon Ifo Diosin mato yoiyoni. 
JOS.23.11	Ascacun oinfain maton Ifo Diosi noicoincahuun.
JOS.23.12	Ascafia man nocon Ifo Diosi cachiquiri huaiton nan caifo futsafo mato muran nituaton aton ainfofoya fianancain ato fu man rafushcaquin. 
JOS.23.13	Man ascaquifin man tapitiroquin nocon Ifo Diosin afanan nan mani futsafocai matomaquishon potashquima. Ascano nanfoan maton trampa muran pacumani cafisca huatiro. Mato fichiquin tuchiaton maton catu coshai cafisca huafain maton furo mosha chachi cafisca huai. Man afanan nan mai shara nocon Ifo Diosin mato inanniano afanan itamarocon man nai futsushcaquin.
JOS.23.14	Natian mun samamashta nai. Man manfin maton nomuran tapicoianquin nocon Ifo Diosin mato yoiyoni cuscan nanscacoin mato huashomisi. Mato yoimisi cuscacai mato huashoyamamisima. Nantifi man mato ashomisi. 
JOS.23.15	Ascafia mato yoiyoni cuscan man ahuun tsain nicasharaino mato shara huashoshquin. Nanscarifi ai man ahuun tsain cachiquiri huaacun icocoinri mato yoimisi cuscan mato onaintimashquin na mai shara ano mato inanni anoshon mato namaquin cuyoshquin. 
JOS.23.16	Nocon Ifo Diosin mato yoiyoni cuscan nannorisi man shinanyamaino caifo futsafoan ato diosiran ishon rami huafo man fuoshopacucahuanaiton nocon Ifo Diosin matoqui sinacointaquin nan mai shara ano mato inanni anoshon mato potaquin cuyoshquiran, —ishon Josué ahuun caifo Israelifo yoini.
JOS.24.1	Ascano Josué ato yoini nantifi Israeli manifoti Siquem ano ato ichanan huani. Aton niaifo patasharinoafori ichanan huani Diosi ointaifi funifo.
JOS.24.2	Ascashon Josué nantifi Israelifo yoini isca huaquin, —Israelifoan nocon Ifo Diosin mato yoi isca huaquin, “Fari ichapacoin finonni maton shunifoan unu Eufrates ocuma futsa icafo ini. Ua cufintamarocon nan rami huafo cuscan cufinnifo. Nanno maton shunifo Taré yafi furun rafu Abraham yafi Nacor ini. 
JOS.24.3	Ascafia un maton shuni Abraham nan mai anoshon ihuuni mai Canaán ano cahuacacaini. Unfin Abraham ahuun funafo ichapacoin inan. Unfin Abraham Isaac inanniquin. 
JOS.24.4	Ascatari un Isaac furun rafu inanni Jacob yafi Esaú. Un mai machifo ahuun anu Seir Esaú inanni. Ascafiano Jacob fu ahuun furunfo Egipcio mai ari fonifo.
JOS.24.5	“Ascano un Moisés yafi Aarón atoqui nichini. Nantian un Egipciofo omitsisca huashon un mato Egipcio mai arishon ihuuni. 
JOS.24.6	Un mato shunifo Egipcio mai anoshon ihuuni ununhuan oshin ano noconifo. Ascan Egipciofoan aton caballofo non aton taramutifoyashon ato mufaini ununhuan oshi ano atoqui noconifo. 
JOS.24.7	Ascan maton shunifoan ua fasi cufinnifo un ato numanon. Ascano un ato yafi Egipciofo faquishihuan nushmancayan huashoni Egipciofoan ato oinnonfoma. Ascashon un unuhuan oshi muran Egipciofo asamani nai futsunonfo. Un Egipciofo asamani cuscafin man man oinniquin.
JOS.24.7	“Ascano man fari ichapa tsoa istaipama ano iyopaoni. 
JOS.24.8	Nan Amorreofo unu Jordán fari oaiquiri icafo ini. Un ato mai ano mato iyoni. Nanfo matoqui funifo mato rutushcaquin. Ascafia uhuunshon man ato rutuqui futsani. Uhuun curushhuunshon man ato rutuqui cuyoshon aton mai fianni. 
JOS.24.9	Chipo Zipor facu Balac nan Moab mai anoa niaifoan mato rutupaini. Ascano niaifo Balac Beor facu Balaam cunani ua cufinon un mato chaca huanon. 
JOS.24.10	Ascafiacai un Balaam nicapainima. Ascan Balaam matohuunoa tsain chaca huatamarocon matohuunoa tsain shara yoifafainni. Balaam mato chaca huapaifiacai un yonoa cuscan huanima. Un mato numani mato chaca huanonma.
JOS.24.11	“Ascan nan man unu Jordán pocufainni Jericó mai ano man noconi. Nan Jericó anoafo matoqui funifo mato rutupai. Jericó anoafoan mato rutupai cuscan nanscari huaquin Amorreofo non Ferezeofo non Cananeofo non Hititafo non Gergeseofo non Heveofo non Jebuseofori mato rutupainifo. Mato rutupaifiaifoan un ato nitumani nan mato rutuafomarocon man uhuunshon ato rutuni aton mai fiishquin. 
JOS.24.12	Man aton mai ano nocoataima un tau huaquin ato ratumani. Aton niaifo rafu man ato mai anoshon man potanon. Ascano mancai maton nopu non mato piacatifoyashon ato potamarocon unfin ato mai anoshon ato rutui cuyoniquin.
JOS.24.13	“Ascan mancai aton mai anoshon yonopaonima. Nan pushu rasi huayamafiashu man ato mai ano ica. Man aton fanafo fanayamafiashon man aton fanafo pifafainni. Unfin aton mai mato inan. Ascacun natian matonaran,” ishon nocon Ifo Diosin noco yoini.
JOS.24.14	Nocon Ifo Diosin noco yoia cuscan man man nican. Ascacun Diosihuunoa shinansharafain a nicasharacahuun noco yonoai cuscan non huanon. Unu Eufrates fari iquiaiquirinoa yafi Egipcio ano nocon shunifoan dioscoinma cufinnifo. Manrifi asca huayamacahuun. Nan rami huafo potacahuun. Nocon Ifo Diosi fusti cufinfain mato yoiai cuscan fusti huacahuun.
JOS.24.15	Ascan man nocon Ifo Diosi tanapaiyamaquin catoncahuun tsoan oinmatimain man ipaicain. Unu Eufrates fari iquiaiquirinoa maton shunifoan dioscoinfoma aton oinmati ipaonifo. Ascano nan Amorreofoan aton dioscoinfoma man aton oinmati ipairaca. Nantian Amorreofo mai ano man ica. Ascacun catoncahuun rato diosmain matona itiroquin mato yoia cuscan man anon. Ascafia un non uhuun yorafoan non nocon Ifo Diosi fustiton noco yonoa cuscan non huairan, —ishon Josué Israelifo yoini.
JOS.24.16	Nannori nicatan Israelifoan Josué cumani,
JOS.24.16	—Noncai nocon Ifo Diosi potanacama. Dioscoinfomafoancai noco yonotiroma. 
JOS.24.17	Nocon Ifo Diosin noco yafi noco shunifo nan mai Egipcio anoshon noco ihuuni. Egipcio mai anoashu non fasi omitsiscapaoni aton yonomatifo non ipaoni. Ascacun nocon Ifo Diosin noco Egipcio mai anoshon noco numani. Nocon Diosin ahuamamishti tsoa futsa atiroma cuscan noco ismani. Non Egipcio anoashu nuno non oaitian caifo futsafo aton maifo finon fuaiton nocon Ifo Diosin nantishotapiquin noco cushusharamisi. 
JOS.24.18	Nan caifo futsafo Amorreofo aton mai anoshon nocon Ifo Diosin ato potani nococai ahuusca huanifoma. Aton mai nocon Ifo Diosin noco inanni. Nanscacufin norifi nocon Ifon Diosi noco yonopaiyai cuscan non acoinnicain. Arus fustifin nocon Diosiquin, —ishon Israelifoan yoinifo.
JOS.24.19	Ascaiton Josué ato cumani isca huaquin, —Mancai nocon Ifo Diosin ahuun oinmatifo itiroma. Mato yonoai cuscan man atiroma. Aafin shara fustiquin. Ahua chacacai a fu itiroma. Arus fustifin maton ifo ipaiquin. Man ahuara futsafo ifoaino matoqui sinatiro. Mato yonoai cuscan man huayamaino man aqui chaca huaitoncai mato rau huashquima. 
JOS.24.20	Man nocon Ifo Dios potashon caifo futsafoan aton dioscoinfoma nan rami huafo man aton oinmati icai mato yonoai cuscan man aiton. Man ascaiton nocon Ifo Diosin mato shara huamisifiashon mato omitsiscamashquin mato namaquin cuyoshquiran, —ishon Josué ato yoini.
JOS.24.21	Nannori nicacatan Israelifoan Josué cumanifo,
JOS.24.21	—¡Ma! Noncai dioscoinmafoan aton oinmati iquima. Nonfin nocon Ifo Diosi fustiton ahuun oinmati iquicai noco yonoai cuscan non huairan, —ishon cumanifo. 
JOS.24.22	Ascatan Josué afanan ato yoini isca huaquin,
JOS.24.22	—Man yoia cuscan nocon Ifo Diosin man nican. Man yoia cuscan marifi man tapia. Ascacun nanscahuapacucahuun. Man yoimisi, “Nocon Ifo Diosin ahuun oinmatifin non iquicai noco yoiai cuscan non aquiran,” —ishon man yoia. Ascaiton cumanifo isca huaquin, —Icon. Nannori man non yoia nocon Ifo Diosi noco nicaino man non tapiaran, —ishon Israelifoan yoinifo.
JOS.24.23	Ascaiton Josué ato cumani isca huaquin, —Man yoia cusca iconmainquin caifo futsafoan aton dioscoinfoma potacahuun. Nocon Ifo Diosi yoicahuun isca huaquin, “Ifo Diosin, nonfin min oinmatiquin. Min noco yonopaiyai cuscan non mia ashoshquin. Min nocon Ifo. Min nocon Diosin. Nocon nomuranshon non mia fasi noicoin,” nannori nocon Ifo Diosi iconcoin fusti yoicahuun, —ishon Josué ato yoini.
JOS.24.24	Ascano afanan cumanifo, —Nonfin nocon Ifo Diosi ahuun oinmati iishquin noco yonoai cuscan aashquin. Noncai yoitima ipaima. Non ahuun tsain nicasharacoin noco yonoai cuscan non anon, —ishon yoinifo.
JOS.24.25	Ascatan Josué nan shafata Siquem ano Diosin ato yononi cuscan cunushoni nocon Ifo Diosi ismashquin arus fusti aton Ifo tanasharanonfo. 
JOS.24.26	Ascan yoini cuscan Josué ato libro ashoni a muran Ifo Diosin ato yononi cuscan cunushoni. Asca huatan Josué toquiri uhuapa fini ihui ahuun anu encina naman ichananti pushu chaima huani. 
JOS.24.27	Ascatan Josué Israelifo yoini isca huaquin, —¡Oincapon! Man nocon Ifo Diosi ahuun ointaifin yoia cuscan nan toquiri oin cafiscaquin man nanfohuunoa shinantiro. Man na shafata nocon Ifo Diosi yoia cusca man huayamaiton na toquiri man oin cafiscaquin man shinantiro nocon Ifo Diosin mato yonoa cuscan man huamaran, —ishon Josué Israelifo yoini.
JOS.24.28	Ahuun tsain yoiquin anaitishon Josué ahuun caifo Israelifo nichini nan mai nocon Ifo Diosi ato inan ano fotanonfo.
JOS.24.29	Ascano chipo Diospan oinmati Josué nan Nunpan facu ciento diez fariyashu nani. 
JOS.24.30	Nan nocon Ifo Diosi Josué mai inanni ahuun anu Timnat-sera. Nanno Josué mai huanifo. Nan mai Efraín machifo ano machi futsa ahuun anu Gaas fari oai istafariri ini. 
JOS.24.31	Josué niyoatian niaifo patasharinoafo nataicanima aton caifo Israelifoan nocon Ifo Diosi nicacoinnifo nan ato yoini cuscan huanonfo. Nocon Ifo Diosin ato shara huashomisi cuscan man man muumisi.
1SA.1.1	Nantian nocofunun ipaoni ahuun anu Elcana machifo Efraín nan pushu rasi ahuun anu Ramá ano ica ini. Nan Elcana apa Jeroham ahuun shota Eliú. Nan Eliú apa Tohu. Nanton apa Zuf ini. 
1SA.1.2	Elcana ahuin rafuya ini. Aton anu rafu Ana yafi Penina. Nan Penina facuya ini. Ascano Ana toosma ini. 
1SA.1.3	Nan faritifi Elcana pushu rasi ahuun anu Silo ano capaoni. Nannoshon nocon Ifo Diosin ahuamamishti huatiro cuscan cufinfain ahuara Diosi inain cuscan. Nanno Silo ano Elí furun rafu Ofni yafi Finees aton caifohuunoa nocon Ifo Diosi cufinmisifo ini. Elí arifi ahuun caifo Israelifohuunoa nocon Ifo Diosi cufimisi ini.
1SA.1.4	Ascano nocon Ifo Diosin yononi cuscan Elcana nocon Ifo Diosi nami inaintian ahuun ahuin Penina non furunfo non ainfacufori inanni. 
1SA.1.5	Nan ahuin futsa Ana Diosin yononi cuscan toosma. Elcana fasi ahuun noicoinquin nami paratama inanni. 
1SA.1.6	Ascano nan ahuin futsan Penina fasi Ana cashumutsama huapaoni. Yoiqui isca huapaoni, —¡Aicho! Unfin facuyaquin mincai facuyamaran, —ishon fasi cashumutsama huaquin fucash huapaoni. Ahuun no muran fasi shinanchacamapaoni.
1SA.1.7	Faritifi nansca huapaoni. Ana ahuun funu fu Diosin ichananti pushu ano caiton ahuin futsan Penina aqui cashu mutsamapaoni. Aqui nanscaiton oinquicai Anapan uaiqui piinima. 
1SA.1.8	Ascaiton oinquin funun Elcana yocani, —¿Manshtan, ahuuscai uaiqui min piamamun? ¿Ahuuscai min shinanchacaimun? Un fasi minhuun noi. Asca un mia noiyai cuscan fasi shara. Non mucu rafuti facuyafiashon un mia noiyamaino nancai min ahuama, —ishon Elcana ahuin yoini.
1SA.1.9	Ascano fari futsa Silo anoshon piquin unutan Ana funicaini Diosin tsainti pushu ano cani Diosi cufinshquin. Ascano nanno ahuun caifohuunoa nocon Ifo Diosi cufinmisi. Nan Elí Diosi cufinmisiton arifi nanno ichananti pushu shoi caincaiti ano tsaoshon oinni. 
1SA.1.10	Ascano Ana nocon Ifo Diosi cufiaintian ahuun nomuran fasi uaicoinni. 
1SA.1.11	Nan cufiaintian Anapan nocon Ifo Diosi yoini isca huaquin, —Ifo Diosin, min ahuamamishti huatiro. Unfin min oinmatiquin. Un omitsiscai cuscan ua shinanhuun. Ua furonanfacu inanpun. Mian furonanfacu inainton un chipo mia inanshquin mina inon. Nan niyoatian uhuun facu min oinmati ishquin. Ascacun nanfin mina ishquiquin ahuun foocai tustupacunacamaran, —ishon Anapan nocon Ifo Diosi cufinni.
1SA.1.12	Anapan ahuun nomuranshon cufiainton Elí ahuun ashfa oinni. 
1SA.1.13	Ahuun ashfa nan tsainqui cufancufan ifiaitocai ahuun oi nicanima. Ahuun nomuranshon nocon Ifo Diosi cufinni. Ascan Elí shinanni —Na ainfo pauinran, —ishon shinanni. 
1SA.1.14	Ascaiton Elí Ana yoini,
1SA.1.14	—¿Ahuuscai min nuno pauin oamun? Min fimi unu paun potahuun, —ishon yoini.
1SA.1.15	Ascaiton Anapan cumani, —Niaifo, uncai pauinma. Unfin fasi shinancoinquin. Nan un shinain cuscan un nocon Ifo Diosi yoia. 
1SA.1.16	Uhuunoa shinanchacayamahuu. Uncaiyainfo chacama. Uhuun nomuran un fasi omitsiscai cuscan un nunoshon nocon Ifo Diosi cufin oaran, —ishon yoini.
1SA.1.17	Ascaiton Elí cumani isca huaquin, —Ascacun afanan shinanchacayamahuu. Min Israelifoan Diosi cufian cuscan mia ashopainonran, —ishon Elí yoini.
1SA.1.18	Nannori yoiaiton nicatan Anapan Elí cumani isca huaquin, —¡Aicho! Mian cumashararan, —ishon yoitan cashon piini. Afanancai Anapan shinanchacanima. 
1SA.1.19+1SA.1.20	Ascan iyoconaino nocon Ifo Diosi cufinnifo. Cufinqui unutan Elcana ahuun yorafoya aton pushu Ramá ano nasonifo. Nocotan Elcana Ana fu oshani. Ascano man facu nanua ini. Taui furonanfacu cainni. Ascashon Anapan yoini isca huaquin, —Un nocon Ifo Diosi cufian cuscan ua furonanfacu inan. Ascacun ahuun anu Samuel iishquinran, —ishon yoini.
1SA.1.21	Ascano chipo Elcana ahuun yorafoya afanan Silo ano cani nocon Ifo Diosi ina inanfain a yoia cuscan huaashquin. 
1SA.1.22	Ascafiacai nan ahuin Anacai a fu canima. Yoiquin isca huani,
1SA.1.22	—Manshtan, un natian mi fu cayoicaima. Nan nocon facu shoma unuaitian un mi fu cashquin nocon Ifo Diosi un noco facu inanfin a fu ipanacaquin, —ishon yoini.
1SA.1.23	Nannori nicatan Elcana cumani, —Min shinain cuscan min atiro. Ascacun nituyohuun afanan nocon facu shoma ayamaino nocon Ifo Diosi mia yoia cuscan mia ashopainonran, —ishon yoini.
1SA.1.23	Ascano Ana ahuun pushu ano nituyoni ahuun facu shoma ayoaitian. 
1SA.1.24	Ascano nan ahuun facun afanan shoma ayamaino ichananti pushu ano nan nocon Ifo Diosi cufimisifo ano furun iyoni. Moi funu ahuun fari rafu non fustiya iyofain harina veintidós litro fofain fimi unu fichi tutso muran foni. 
1SA.1.25	Ascashon moi funu rutushon Diosi inanquin unutan ahuun facu Elíqui iyonifo. 
1SA.1.26+1SA.1.27	Ascano Anapan yoini,
1SA.1.26+1SA.1.27	—¿Niaifon Elí, mian shinainmamun? ¿Man mianmun ointiaquimana? Unfin icon mia yoicain. Fari futsa min nuno ica ini. Urifi un nuno mia chaimashta ishon nocon Ifo Diosi cufini. Un nocon Ifo Diosi cufini cuscan ua na facu inan. 
1SA.1.28	Ascano un natian nocon Ifo Diosin uhuun facu inain niyoatian ahuun oinmati inonran, —ishon yoini. Nan nicatan Elí Upa Diosi cufini.
1SA.2.1	Ascan Anapan nocon Ifo Diosi cufinquin isca huani,
1SA.2.1	—Uhuun nomuran un Diosiqui fasi unimacoin.
1SA.2.1	Uhuun Ifo Diosin ua fasi shara hua.
1SA.2.1	Ifon mian numa. Ascan un miqui unimacoin.
1SA.2.1	Mian numa cuscan ua noicasmaifo un yoisharatiro.
1SA.2.2	Tsoa futsacai mia cuscara sharacoinma.
1SA.2.2	Mirus fusti min noco Numamisi.
1SA.2.2	Mirus fusti min ahuamamishti huatiro.
1SA.2.2	Toquirininhuancai tsoan shucatiroma.
1SA.2.2	Nanscarifi ai min nocon Diosi min acai cuscacai tsoan mia nitu huatiroma.
1SA.2.3	Cacapaimisifoan, “Uncain tsoa futsa cuscarama.
1SA.2.3	Tsoan ua finontiromaran,” ishon shinanyamacahuun.
1SA.2.3	Afanan tsain curafiapaimisi cuscara yoiyamacahuun.
1SA.2.3	Nocon Ifo Diosin man amisi cusca tapicoian.
1SA.2.3	Man amisi cuscanhuunoa mato onaintimatiro.
1SA.2.4	Futsan futsafo finoncoinpaoni natiancai afanan finontiroma.
1SA.2.4	Ascano futsafocai curush iyopaonima natian mutsisipa sharafo.
1SA.2.5	Nan futsafo ahua yopapaonima natian fonicoin.
1SA.2.5	Ascan futsafo fonicoinpaoni natian mayancoianfo.
1SA.2.5	Ainfo toosma natian siete facuya.
1SA.2.5	Ainfo futsan facu ichapaya ipaoni natian afanan facu nanutiroma.
1SA.2.5	Ascashucai shafatifi unimaima.
1SA.2.6	Nocon Ifo Diosin yora namatiro iyamarai ato nimatiro.
1SA.2.6	Futsa namatiro mai huanon iyamarai futsafo funimatiro.
1SA.2.7	Nocon Ifo Diosin futsa ahuuoma imatiro
1SA.2.7	futsa ichapa inantiro ahua yopaima.
1SA.2.7	Ascan curafiapaimisi shatumatiro ahuama tapishquin.
1SA.2.7	Futsa ahuuoma nocon Ifo Diosin niaifo imatiro ahuunoa shinansharanonfo.
1SA.2.8	Futsafo ahuuoma omitsiscaino nocon Ifo Diosin ato numatiro
1SA.2.8	ahua afanan yopatiroma
1SA.2.8	niaifo cuscaran iishquicani.
1SA.2.8	Ascan atohuunoa yoisharashcani.
1SA.2.9	Tsoan nocon Ifo tanasharaiton ato cushusharai
1SA.2.9	raquira caiton nanri cushusharai
1SA.2.9	ahua chaca finonnonma.
1SA.2.9	Ascafia yora chacafo nashu faquish muran ipanacafo.
1SA.2.9	Tsoacai afin ahuun curushhuunoashu isharatiroma.
1SA.2.10	Tsoan nocon Ifo Diosi noicasmaquin aqui chaca huaiton
1SA.2.10	Diosin ato omitsiscamacoin.
1SA.2.10	Diosin nan icanoshon ahuun tsain curush
1SA.2.10	turuica nicatsa ato shatumashquin.
1SA.2.10	Nocon Ifo Diosin nantifi manifoti anoafo
1SA.2.10	ato yoipacushquin isharamisifo
1SA.2.10	iyamarai chaca huamisifo.
1SA.2.10	Nan Diosin catoan fusti ato niaifocoin iishquin. Diosin ahuun curush nan niaifo inain. “Nanfin mato niaifocoin. Uhuunshon mato iquiniran,” ishon nocon Ifo Diosi nan niaifohuunoa nantifi yorafo yoishquiran, —ishon Anapan cufini.
1SA.2.11	Ascan cufintan Elcana yafi Ana aton pushu Ramá mai ano nasonifo. Ascan Samuel Elí nan Israelifohuunoa aton Ifo Diosi cufinmisi fu nituaino apa yafi ahua fu nasonima. Shafatifi ichananti pushu muran nocon Ifo Diosi yonopaiyai cuscan Samuel huashomisi.
1SA.2.12	Ascatan Elí furufo fasi chacamisifo. Nocon Ifo Diosí nicacasmamisifo. 
1SA.2.13+1SA.2.14+1SA.2.15+1SA.2.16	Nocon Ifo Diosin ato yononi cuscaricai shinannifoma. Diosin yononi cusca Israelifoan aton inafo Dios fu tsainti pushu ano iyoni nannoshon ato rutushcaquin. Nansca huacashon ismanifo aton chaca shatupaiyaifo cusca nocon Ifo Diosi tanasharashcaquin. Ascano nan ina rutushon ahuun shuni toquiri putsamuinia camaquishon coanifo. Nantianri ahuun nami pichanfo cofini. Ascafia futsan nan shuni coataima non namiri cofinsharataima Elí facufoan aton oinmati nichini ato nami fushonon. Ahuun nami chachiti uhuapaton nan ahuun nami chachishon Elí facufo fushoni ato pimanon. Ascano nan ina ahuun ifoan nan oinmati yoiquin isca huani, —Nocon Ifo Diosin tsain cununi cusca nan shuni coataima nami non pitiromaran ishon noco yononi. Ascan oinyoquin. Nan shuni coano min apaiyai cusca min nami fitiroran, —ishon nan inapan ifoan yonomati yoini. Nannori yoiaiton nicaquin yonomatinin curushcain cumani isca huaquin, —Ma. Natian ua inanhuun. Elí facu rafutancai nami cofian fipaima. Ascacun mian natian inanrisca huayamaiton un curushcai fitiroran, —ishon cumani. Nanscarafofin Elí facu rafu nan aton caifo Israelifo chaca huamisifo ipaonifoquin. 
1SA.2.17	Aton Ifo Diosin yononi cuscan futsafoan aton ina Diosi inanpaiyai cuscan nan Elí furu rafutan shinannifo acai ahuama. Ascacun Elí furu rafutan apaonifo cuscan nocon Ifo Diosin oinni fasi chaca huaifoan.
1SA.2.18	Ascan Samuelcai Elí facufo cuscarama. Nocon Ifo Diosin Samuel amapaiyai cuscan huani. Ascatan Israelifohuunoa nocon Ifo Diosi cufinmisifoan sahuumisi cuscaran nanscaracoinri Samuel sahuumani. Sahuuti ahuun anu lino sahuuni. 
1SA.2.19	Ascano faritifi Ana ahuun funu fu ichananti pushu ano focashon ina rutushon ismanifo aton chaca shatupaiyaifo cuscan nocon Ifo Diosi tanansharashcaquin. Cataima Anapan ahuun facu Samuel sahuuti icushushoni inanshquin. 
1SA.2.20	Ascatan Elí Anapan funu Elcana yoisharani isca huaquin, —Min ahuin Anapan Diosi cufini facuyashquin. Ascan ahuun facu cainyaitian Ana nocon Ifo Diosi facu inanni. Ascatan min ahuin Ana nocon Ifohuunshon mia facu ichapa inanpainonran, —ishon Elí yoini. Ascatan Elcana yafi Ana aton pushu ano nasonifo. Apa yafi ahua nasoaifono Samuel Elí fu nituni. 
1SA.2.21	Ascan nocon Ifo Diosin Ana shara huani furonanfacu rafu non fusti inanfain ainfacu rafuri inanni. Nantianri Samuel nocon Ifo Diosi apaiyai cuscan huashopaoni.
1SA.2.22	Nantian Elí fasi anifoshtafiashon tapini ahuun furu rafutan fasi chaca huaifoan. Nantianri shomayafoan ichananti pano pushu shoi caincaiti ano futsafo ahuara huashomisi. Nanno Elí ahuun facu rafu nocotan nan ainfo shomayafoya oshanifo. Asca furun rafutan asca huaiton Elí tapini. 
1SA.2.23	Ascaifoan Elí ahuun facu rafu yoini isca huaquin, —Nantifi noco yorafoan ua yoiafo man rafutan fasi chaca huai. ¿Ahuuscai man chaca huafafainnimun? 
1SA.2.24	Uhuun facu rafutan unucahuun. Nocon Ifo Diosin ahuun yorafo matohuunoa yoiai cuscacai sharama. 
1SA.2.25	Futsan futsa chaca huaiton Diosin afanan shinanmasharatiro futsa rau huanon. Ascafia futsan nocon Ifo Diosi chaca huaiton tsoa futsacai nocon Ifo Diosi yoitiroma chaca hua cuscan rau huanon, —ishon Elí ahuun facu rafu yoini. Ascafiainocai apan ato yoini cuscan nicapaicanima. Elí ahuun facufo yoiataima nocon Ifo Diosin shinanyoni ato namashquin.
1SA.2.26	Ascashu nan furonanfacu Samuel yosisharani. Nocon Ifo Diosin oiain cuscan yorafoanri oinnifo Samuel furonanfacu shara ini. Ascacun ahuunoa yoisharanifo.
1SA.2.27	Nantian nan nocofunun nocon Ifo Diosi tanasharacoian Elíqui nocoshon yoini isca huaquin, —Nocon Ifo Diosin mia yoia isca huaquin, “Min shunifo Egipcio ano aton yonomatifo icaitian un ato uhuunoa tapimani. 
1SA.2.28	Un min shuni Aarón catonni min yorafohuunoa ua cufifain toquirifo putsamuinia anoshon inin shara uhuunoa coafain uhuun ointaifin un yonoa cuscan sahuuti futsafo sahuunon. Un yononi min caifoan ua ina inainton min shunifo nan Leví ahuun funafo nan inafo ua inanon. 
1SA.2.29	Un ato nanscara shara catonni. Ascan ahuuscai uhuun yora Israelifoan ua inafo yafi ahuara futsafo ua inainton min shinan afocai ahuama. Min facufohuunoa min shinan cusca min uhuunoa nannori shinansharaima. Min caifo ua inanpaiyai cuscahuunshon min facufo non minrifi man pia man fasi shoacoian. Nan nami sharacoinfin man fimisiquin piishcaquin.
1SA.2.30	“Un yoiyoni cuscan min non min yorafo non min shunifori man Israelifohuunoa ua cufinshomisifo cuscacai unupacunacama. Ascafia man fasi chaca huahuunshoncai man afanan mato caifo Israelifo ua cufinshomisi itiroma. Un natian shinan futsa. Tsoan futsafo uhuunoa shinanmasharacun urifin atohuunoa futsafoan ointaifi un yoi sharashquin. Ascan tsoan uhuunoa futsafo shinanmasharayamaiton urificai atohuunoa un shinansharatiroma. 
1SA.2.31	Ascashon mia non min yorafori un mato shatumashquin afanan mato yorafohuunshon ua cufinshomisi man inonma. Nantifi min yorafo nai futsushquin. Tsoacai anifoshquima. 
1SA.2.32	Minfin oincai min caifo futsafo un ato shara huashoshquiai cuscan. Min oinquin yoishquin isca huaquin, ‘Ohuashta uhuun caifofo nocon Ifo Diosi shara hua cuscan ua shara huashoamaran,’ ishon min yoishquin. Min yorafo murancai afanan anifo ipanacama. 
1SA.2.33	Nan min yorafo tushuafo fasi omitsiscai aton nomuran shinanchacashquicani. Min funafo pushcoaitian ato rutushquicani. 
1SA.2.34	Ascano min facu Ofni yafi Finees nan shafa fustiton nan rafu nai. Ascaiton min tapitiro un natian mia yoia cuscan nantifi iconcoin. 
1SA.2.35	Ascatan un Israelifo cufinshomisi futsan catoin ua tana sharacoinon. Uhuun nomuran un shinain cuscan arifi nannori shinanon. Un nan yonoai cuscan huanon ahuun shunifori un shara huashoshquin nan aton niaifo un catoanton ato yonosharashquin. Nanfoan aton caifofo ua cufinshomisifo ipanaca. 
1SA.2.36	Ascano min funafo aqui fuopacufoancatan nan yoishquicani isca huaquin, ‘Nocori yonomapun non nocon caifohuunshon mia cufishomisi inon. Non ato futan yonoshon norifi piisharanon,’ ” —ishon yoishquiaifo cuscan nocon Ifo Diosin Elí yoini.
1SA.3.1	Ascano nantianri nan furonanfacu Samuel Elí yononi cuscan huashoni. Nanscahuahuunshon Samuel nocon Ifo Diosi ashomisi. Nantiancai nocon Ifo Diosin ahuun tsain tsoan tapiyonima. Fusti rasiton ahuun tsain nicanifo. Aton namapanhuunshon Diosin ato tapimapaiyai cuscan fusti rasi tapinifo. 
1SA.3.2	Ascan yamu futsa Elí ahuun racati ano racani. Ahuun furo afanan oinsharaima. 
1SA.3.3	Elí yafi Samuel Diosin tsainti pushu muran icafoanno aton farocai nocatai inima. Nantian Samuel nocon Ifo Diosi fu tsainti pushu muran racani. Diospan casho a muran ahuun tsain nanuni Samuel chaimashta raca ini. 
1SA.3.4	Samuel nanno racano nocon Ifo Diosin cunani.
1SA.3.4	“Samuel,” huaiton.
1SA.3.4	“Unquian. Unfin nunoquin,” huatan. 
1SA.3.5	Funinacahuan Elí racano ichoni. —Min ua cuna. ¿Ahua min yopaimun? —ishon yocaiton.
1SA.3.5	—Ma. Uncai mia cunama. Caashu racatahuun, —ishon yoini. Ascano afanan caashu racani. 
1SA.3.6	Ascatan afanan nocon Ifon Diosin Samuel cunani, “¡Samuel!” huaino. Afanan funinacahuatan Elí racano cani. Ascatan afanan yoini,
1SA.3.6	—Min ua cuna. ¿Ahua min yopaimun? —ishon yocaiton.
1SA.3.6	—Uhuun facushtan, un mia cunama. Caashu afanan racatahuun, —Elí huani.
1SA.3.7	Nocon Ifo Diosincai Samuel cunayomisima. Ascano ahuun oiricai nicayamafain aacai onantaima ini. 
1SA.3.8	Ascatan afanan nocon Ifo Diosin Samuel cunaino funinacahuan Elí racano afanan cani. Ascashon yoini, —¿Mian cunamun? —ishon yocaiton.
1SA.3.8	Nantian Elí tapirisca huatani nocon Ifo Diosin nan furonanfacu Samuel cunacun. 
1SA.3.9	Ascashon afanan yoini,
1SA.3.9	—Afanan caashu racatahuun. Nocon Ifo Diosi mia afanan cunaiton cumaquin isca huahuu, “Unquian, Ifon. Ua yoihuun un mia nicanon,” —ishon yoihuun. Ascano Samuel afanan ahuun racati ano racani. 
1SA.3.10	Ascano afanan nanscari huaquin nocon Ifo Diosin aqui oshon cunani, —¡Samuel! ¡Samuel! —huaiton, —Unquian min oinmati. Ua yoihuun un mia nicanon, —ishon cumani.
1SA.3.11	Ascashon nocon Ifo Diosin Samuel yoini isca huaquin,
1SA.3.11	—Un samamashta Israel mai ano acai cuscan nicacani fasi ratucoinshquicani. 
1SA.3.12	Un Elí yoia cuscan un huashquin. Nan non ahuun yorafo fasi omitsiscashcani. 
1SA.3.13	Munfin yoimisiquin ahuun facu rafutan ua chaca huafiaifoancai ato yoipaimisima. Nanscacufin un ahuun yorafoya ato onaintimacoincain. Nanfocai afanan ato caifohuunoa ua cufinshomisifo ipanacama. 
1SA.3.14	Un yoimisi cuscacai un fianananpacunacama. Elí non ahuun facu rafutan ua ina rutushotiro ua ahuara futsa inanpaifiaifoancai un aton chaca rau huashopacunacamaran, —ishon nocon Ifo Diosin Samuel yoini.
1SA.3.15	Nan nicatan afanan Samuel nanno racani nan shafai chain. Ascashu funamari nocon Ifo Diosi pushu shoi caincaiti ano fupushoni. Nocon Ifo Diosi yoia cuscan Samuel ratuquicai Elí yoipainima. 
1SA.3.16	Ascatan Elí Samuel cunaquin isca huani,
1SA.3.16	—Uhuun facushtan, Samuel, —huaiton. —Unquian nuno, —ishon cumaiton.
1SA.3.17	—¿Nocon Ifo Diosin mia raquiri yoiamun? Nantifi ahuun tsain ua yoihuun. Mian fomainton nocon Ifo Diosi mia fasi onaintimapainonran, —ishon yoini.
1SA.3.18	Nannori Elí huaiton nicaquin nan nocon Ifo Diosin yoia cuscan Samuel nantifi Elí tapimani. Ahuashtacai fomannima. Nan yoiaiton nicaquin Elí yoini isca huaquin, —Naanfin nocon Ifoquin. Nan shinan cuscafin sharaquin. Nantofin nan apaiyai cuscan huatiroquin, —ishon Elí Samuel yoini.
1SA.3.19	Nan Samuel yosiatian nocon Ifo Diosin a fu ipaoni. Nocon Ifo Diosin Samuel inonpacoai yoini cuscan nanscaracoin finonni. 
1SA.3.20	Ascano nantifi Israeli maifoti icafoan yoinifo isca huaquin, —Samuel Dioshuunshon noco yoimisi. Noco yoimisi cuscan huamisiran, —ishon ahuunoa yoinifo. 
1SA.3.21	Nan Silo pushu rasi ano Diospan ichananti pushu muran nocon Ifo Diosin Samuelqui nocopaoni ahuun tsain tapimashquin. Ascano nocon Ifo Diosin Samuel tapimani cuscan ahuun caifo Israelifori tapimapaoni.
1SA.4.1	Nantian Filisteofo fu Israelifo rutunannifo. Ascano Israelifoan aton ranushumuafo Eben-ezer ano iyonifo. Ascano nan Filisteofoan aton ranushumuafori Afec mai ano iyonifo. 
1SA.4.2	Ascano nantian Filisteofo Israeli icafoanno nocoriscatanifo. Ascashon ato rutunifo. Cuatro mil Israeli ranushumuafo Filisteofoan ato rutunifo. 
1SA.4.3	Rutunain unucatan Israelifo afanan nan icafoanno nasonifo. Nantian aton niaifofo yocanonannifo, —¿Ahuuscaimun nocon Ifo Diosin noco cushuamaquin Filisteofoan noco rutunonfo? —icashu yocanonannifo. Ascatan yoinifo isca huaquin, —Nan Silo anoshon Diospan casho ahuun tsain a muran noco fushononfo. Nan non Filisteofo fu rutunaintian nan casho non fotiro. Nanton noco numanon nan nocon noicasmaifoan noco ahuusca huanonfoma, —ishon yoinifo.
1SA.4.4	Ascashon nocofunufo Silo ano nichinifo Diospan casho ahuun tsain a muran ato fushononfo. Nan nocon Ifo Diosin ahuun curushhuunshon noco ahuamamishti huashotiro ahuun nai oinmati rafu aton ointsa rami huacashon nan casho camaqui ocuma rafu nimanifo. Nan nocon Ifo Diosin arifi nanno ini nan casho ano. Ascano Elí facu rafu Ofni yafi Finees nocon Ifo Diosi ahuun casho ano inifo. Nan casho muran Diosin Israelifo cunushoni cuscan nanunifo. 
1SA.4.5	Ascano nan casho atoqui nocoafono Israelifoan fasi unimacani oi ashcafinin cunariscatanaifono mai nayanaiyaiquin mutsa. Nan nii uhuapacoin pacua mutsa muunifo.
1SA.4.6	Nantian Filisteofoan nicacaquin yoinifo isca huaquin, —¿Ahuuscai nan Israelifo (aton anu futsa Hebreofo) icanoafo fasi mucacanimun? —icashu yocanonannifo. Ascaiton futsan ato yoini nan Israelifo aton Ifo Diospan casho atoqui nocoano icaniran ato huani. 
1SA.4.7	Nan nicacani fasi ratucoinnifo. Yoiquin isca huanifo, —¡Ohua! Israelifo icano aton Diosi futsa nocoa. Natiafin non ahuara chaca finoincain. Ascara ahua tsoan oinyomisima cuscaran. 
1SA.4.8	¡Ohuashta! ¿Nonmun ahuuscatiroquin? ¿Tsoan noco numatiromun? Nan icafoanno aton Diosin curushcoin nocoa. Nan Diosi tsoa istaipama anoshon Egipciofo pau isincoin fuchimanano nai futsunifo. 
1SA.4.9	Uhuun caifofoan ratuyamacahuun. Filisteofoan mutsisipainifoancahuun. Non atoqui ratuaino nocon rutuqui finoanfoanno non na Hebreofo yonomatifo itiro. Ascacun non ato rutuicanon, —icashu yoinannifo.
1SA.4.10	Nantian afanan Filisteofo fu Israelifo curushcain rutunannifo. Ascano ato rutuqui finaifoan oin Israelifo nan icafoanno aton pano pushu rasi ano ichonifo. Filisteofoan ato ranushumuaton Israelifo ichapacoin rutunifo. Trienta mil Israeli rutunifo. 
1SA.4.11	Diospan casho Filisteofoan fiinifo. Elí facu rafu Ofni yafi Finees nantianri rutunifo. 
1SA.4.12	Ascano nan nocofunun Israeli mani futsa Benjamín ahuun funa nan rutunainfoannoashu ichoni. Ascashu Silo ano noconi. Nocoaiton oiainfono ahuun sahuuti fashnu fashnu ani mai mapori ahuun mapo camaqui masaica ini. 
1SA.4.13	Israeli icanoashu Benjamín ahuun funa nocoaitian Elí fai cusumunri tsaonshon oinni. Fasi ratuquin shinanni ahuara chaca nan Diospan casho finoanmainquin. Ascano nan nocofunu nocotan Israelifoan finoan cuscan ato tapimani. Nan nicacani nantifi pushu rasi anoafoan fasi oiashcafinin ato manocani uainifo. 
1SA.4.14	Ascatan nan nicaquin Elí ato yocani, —¿Ahuuscai man fasi uaiquimun? —ishon yocani.
1SA.4.14	Ascano nan nocofunun Elí tsao ano ichoni. 
1SA.4.15	Elí ahuun fari noventa y ocho fariyatiancai afanan ointiro inima. 
1SA.4.16	Ascano nan nocofunun oian cuscan Elíqui chanini. Yoiquin isca huani, —Nan rutunainfoannoashu un ramashta nocoa. Na shafata un rutunainfoannoashu un ichoaran, —ishon yoiaiton.
1SA.4.16	—¿Uhuun facushtan ua yoihuun ahua finoanmun? —ishon Elí yocaiton.
1SA.4.17	—Filisteofoan nocon caifo ichofain nocon caifo ichapacoin rutuafo. Min facu rafuri Ofni yafi Finees man rutuafo. Ascano nan Filisteofoan Diospan casho man fiaforan, —ishon yoini.
1SA.4.18	Nan Diospan cashohuunoa yoiaiton nicain Elí ahuun tsaoti pushu rasi shoi caincaiti anoashu manansca pacuni. Anifocoinfiashu fasi ihuucoin ini. Nanscashu pacui tutucumutan naani. Naanfin Israelifoan aton niaifo cuarenta fari ipaoniquin. 
1SA.4.19	Ascano nan Elí ahuun facu Finees ahuun ahuin facu nanua cainti sunuin. Nan ainfoan nican Filisteofoan Diospan casho fifain Elí fafahuan man naa ahuun funu man rutuafo nicaino nan samamashta facu isinhuani afanancai tunutiro inima. 
1SA.4.20	Ascano nan ainfo naiton ainfo futsan a fu icaton yoini isca huaquin, —Ratuyamahuun. Natian min furonanfacuyaran, —ishon yoini. Ascafia nan ainfoan yoiain cuscacai futsa cumanima. Afanancai cumatiro inima. Man naaquin. 
1SA.4.21+1SA.4.22	Ascan nataima yoini isca huaquin, —Filisteofoan Diospan casho fifain uhuun fafahuan yafi uhuun funu man naa. Afanancai nocon Ifo Diosin Israelifo fu icama. Nanscaquicai afanan ahuara shara noco mai ano itiroma. Ascano uhuun facu ahuun anu Icabod iishquinran, —ishon yoini.
1SA.7.3	Nantian Samuel nantifi Israelifo yoini isca huaquin, —Iconmainquin man nocon Ifo Diosiqui nasocoianmainquin caifo futsafoan aton diosfo rami huafo potacahuun. Nan rami huafo ahuun anu Astarté ointsafo nantifi potacoincahuun nocon Ifo Diosi mato amapaiyai cuscan huaashquin. Nan fusti ifohuacahuun. Man nanscaiton nocon Ifo Diosin mato numai Filisteofoan afanan mato ahuusca huanonfoma, —ishon Samuel ato yoini.
1SA.7.4	Nan nicacatan Israelifoan Baal ointsafo rami huafo cuscan potafain Astarté ointsafo rami huafo cuscan potanifo nocon Ifo Diosi fustiton ato amapaiyai cuscan huashoshcaquin. 
1SA.7.5	Afanan Samuel Israelifo yoini isca huaquin —Uhuun yorafoan, nantifi Mizpa mai ano uqui fucahuun un mato nocon Ifo Diosi cufinshonon, —ishon Samuel ato yoini.
1SA.7.6	Ascano Samuelqui fucashon unu fishon maiqui ocanifo nan chaca huafo cuscan shatufain nan nocon Ifo Diosi fusti tanapaiyaifo cuscan ismanifo. Nan shafatari piqui tununifo nocon Ifo Diosi cufinyanan yoiquin isca huanifo, —Upa Diosin, min nocon Ifo non mia chaca huamisiran, —ishon cufinnifo. Nantian Mizpa mai ano Samuel Israelifo aton niaifo ini. 
1SA.7.7+1SA.7.8	Nanscaifoan Filisteofoan nicani Israelifo Mizpa ano ichanainfoan. Ascashon aton niaifofoan aton ranushumuafo ichanan huani Mizpa mai ano focashon Israelifo rutunonfo. Nan nicacani Israelifo ratucoinnifo. Ascashon Samuel yoinifo isca huaquin, —Nocon Ifo Diosi noco cufishonfafainhuun Filisteofoan noco ahuusca huanonfoma, —ishon Samuel yoinifo.
1SA.7.9	Ascano Samuel chashoanun facu rutuni toquirifo putsamuinia camaquishon coani. Ascashon Samuel Israelifohuunshon nocon Ifo Diosi cufiain cuscan nocon Ifoan nicani. 
1SA.7.10	Ascano nan Samuel chashoanun facu cooaino Filisteofo atoqui chaimashta funifo Israelifo rutupai. Ascafia nantian nocon Ifo Diosin nai turuimaqui fasi achacoin huaiton nicain Filisteofo fasi ratucoincani ichonifo. Ascaiton oincaquin Israelifoan ato mufaintan atirifi Filisteofo ato rutunifo. 
1SA.7.11	Nan Mizpa mai anoshon Filisteofo mufaincatan Israelifoan ato rutunifo Bet-car chaimashtashon ato rutunifo. 
1SA.7.12	Ascatan nocoafono Samuel toquiri uhuapa nan Mizpa yafi Sen nushmancayan nichini. Ascashon nan toquiri nichimua anuni Eben-ezer onicoinnin tsainman yoia —Nantian nocon Ifo Diosin noco cushushararan, —ishon Samuel anuni.
1SA.7.13	Ascan nan Israelifoan Filisteofo ichoanfoannocai afanan Israeli mai ano funifoma Israelifo rutupai. Samuel niyoatian nocon Ifo Diosin ahuun curushhuunshon Filisteofo nitumani afanan Israelifo fucash huanonfoma. 
1SA.7.14	Ascano nan Israelifoan Filisteofo ichoni aton mai fianshcaquin. Ascano nan pushu rasi Ecrón chaicoin pushu rasi Gat ano Filisteofoan Israelifo nasonifo afanan atona inon. Ascano nan mai futsafo chaimashtari Israelifoan Filisteofo nannoshon potanifo afanan ato yonononma. Nantiancai Israelifo fu Amorreofo afanan rutunanpainifoma.
1SA.7.15	Ascan nan Samuel niyoatian Israelifoan aton niaifo ipaoni. Ascashon ahuuscatirofomainquin Samuel ato tapimani. 
1SA.7.16	Ascashu faritifi Samuel cahuacacaipaoni Betel mai ano non Gilgal mai ano non Mizpa anori cani ahuara Israelifoan finoainfo cuscan ato yoisharaicai afanan shinanchacanonfoma. 
1SA.7.17	Ascano ato yoiquin unutan pushu rasi Ramá ano Samuel nasoni. Nanno ahuun pushu ini. Nannoshori ahuara finoan cuscan ahuun yorafo tsain shara yoini afanan shinanchacanonfoma. Ascashon Ramá ano toquirifo putsainini anoshon nocon Ifo Diosi cufishquin.
1SA.8.1	Nan Samuel anifoaitian furunfo catonni Israelifo yonononfo. Nanfori Samuel cuscara inonfo. 
1SA.8.2	Samuel ahuun facu iyoa ahuun anu Joel. Chipocuton ahuun anu Abías. Nan rafutan pushu rasi Beerseba ano ato yononifo. 
1SA.8.3	Ascafia furunfocai apa cuscara inima. Samuel nocon Ifo Diosi tanashara cuscacai ahuun furun rafutan huaafo inima. Pui fusti shinanquin futsafo fomannifo pui paratama fiishcaquin. Futsan ato yoiquin isca huani, —Un futsa chaca hua cuscan man yoicuma un mato pui inainran, —ishon yoiaiton nan Samuel furun rafutan nan pui fiinifo. Ahuara iconmafia nanscara yoinifo. 
1SA.8.4	Ascacatan Israeli niaifo patasharinoafo ichanannifo. Ascashu Samuelqui Ramá ano fonifo. 
1SA.8.5	Aqui nococatan yoinifo isca huaquin, —Min natian anifoshta. Min noco shara huapaoni cuscacai min facu rafucai ascarama. Nan rafutacai nocon Ifo Diosi tanafoma. Ascacun nan caifo futsafoan aton niaifo cuscaran catonhuun noco yononon, —icashu Samuelqui chaninifo.
1SA.8.6	—Noco niaifo futsa catonshohuun noco yononon, —ishon Samuel yoinifo. Nan nicatan Samuel ahuun nomuran shinancoinni. —Ascaracai sharamaran, —ishon shinanni. Ascashon nocon Ifo Diosi cufini. 
1SA.8.7	Nantian nocon Ifo Diosin Samuel isca huani, —Mia yoiafo cuscan ato nicahuun. Mia potapaitamarocon ua potapaicani un afanan ato niaifo inonma. 
1SA.8.8	Nan un ato Egipcio mai anoshon ihuunitian natianri ua potamisifo caifo futsafoan aton diosfo ramihuafo cufifain ato ahuara huashomisifo. Natianri mia nanscahuapaicani. 
1SA.8.9	Ascacun ato nicahuun nan apaiyaifo cuscan huahuu. Ascafia ato yoihuun niaifo futsa nan ato asca huatiro cuscaran inon, —ishon nocon Ifo Diosin Samuel yoini.
1SA.8.10	Ascano nan nocon Ifo Diosin yoini cuscan Samuel ato tapimani. 
1SA.8.11	Ato yoiquin isca huani,
1SA.8.11	—Nan niaifo futsan mato iquinanton mato isca huashquin: Maton furufo ranushumua imashquin ahuun taramutiyafo yafi ahuun caballofo iyoshononfo. Nan taramutiyafo foaifoanno maton furufo rufofo ichomashquin. 
1SA.8.12	Nan niaifoan futsa catontiro mil ranushumuafoan aton niaifo inonfo. Ascano ratoran futsa cincuenta ranushumuafoan aton niaifo iishquicani. Futsafoan niaifo mau huashofain yono chitushofain futsafoan ahuun taramutiyafo aromisifo non ahuun ashifo non ahuun piacatifo huashonon caifo futsafo fu rutunanonfo. 
1SA.8.13	Nan niaifoan maton ainfacufo ahuun pushu ano ihuishquin ahuun yonomatifo inonfo. Futsafo ahuun pichamisi icaino futsafo ahuun ininti huashomisi iishquin.
1SA.8.14	Maton mau shara fianfain maton fimi uva sharafo fianfain maton fimi shara olivofori fiianshon ahuun oinmati futsafo inanshquin. 
1SA.8.15	Maton fasi ushufo atirifi fianfain maton mau anoa man chitua cuscari mato fiain ahuun ranushumua niaifofo inanfain a fu yonomisi futsafori inanshquin. 
1SA.8.16	Maton oinmati nocofunufo ihuifain maton oinmati ainfofo ihuifain maton moi sharafori fianfain maton burrofo fianshquin nantifi ato yonopaiyai cuscan huashononfo. 
1SA.8.17	Ascashon maton chashoanfori atirifi fii ahuuna inon. Marifi ahuun yonomatifo man iishquin. 
1SA.8.18	Mato nansca huaitian man Diosi cufinshquin nan niaifoan afanan mato yonononma. Man cufinqui ascahuafiaitocai nocon Ifo Diosin mato cumashquimaran, —ishon Samuel ato yoini.
1SA.8.19	Nan ato tapimapaisharafiaitocai ahuun tsain nicapainifoma. —¡Nanscanon! Norifi futsafoan aton niaifo cuscaran non fuchipai noco yononon. 
1SA.8.20	Ascacun norifi nan mani futsafo cuscara non itiro. Nan niaifo noco yonosharafain noco noicasmaifoan noco rutupai fuaifoan nan niaifo noco iyotiro non ato rutunon, —ishon Israelifoan yoinifo.
1SA.8.21	Nan yoiaifo cuscan nicaquin Samuel nocon Ifo Diosi nannori ahuun ointaifin yoini. 
1SA.8.22	Nan Samuel cufini cuscan nocon Ifo Diosin nicaquin cumani isca huaquin,
1SA.8.22	—Mia yoiafo cuscan ato ashohuun. Aton niaifo futsa catohuun, —ishon nocon Ifo Diosin Samuel yoini.
1SA.8.22	Ascan nocon Ifo Diosin yoini cuscan nicain Samuel ahuun yora nan Israelifo yoini isca huaquin, —Maton pushu rasi ano fotacahuun, —ishon ato yoini.
1SA.9.1	Nanno Israeli mani futsa nan Benjamín ahuun funafo ato muran nocofunun ahuun anu Cis ini. Apa ahuun anu Abiel. Nan Abiel apa ahuun anu Zeror. Nan Zeror apa Becorat. Nan Becorat apa ahuun anu Afíah. Nan Afíah apa Benjamín ini. Nan Cis nocofunu shara ini. Nantififain ahuunoa yoisharamisifo. 
1SA.9.2	Cispan ahuun furumun anu Saul. Nan Saúl fasi mutsispacoin cuyamasocoian. Rato ahuun caifo futsacai Saúl masoatian inifoma. Ahuun potin ano fusti masoafo ini.
1SA.9.3	Ascan shafa futsa Cis ahuun burrofo funoni. Ascano Cis ahuun facu Saúl yoini isca huaquin,
1SA.9.3	—Nocon oinmati futan burrofo funatahuun, —ishon apan yoini.
1SA.9.4	Nan apan yonoa cuscan Saúl fu ahuun oinmati nan machifoti foafafainifo. Nan machifo Efraín mai ano finonfaintan Salisa mai ano funafiaquicai tsoan fuchinima. Ascano Saalim mai ano fofain Benjamínfo mai ano finonfainfiashocai burrofo fuchinifoma. 
1SA.9.5	Ascashon mai ahuun anu Zuf ano nocoshon Saúl ahuun oinmati yoini isca huaquin, —Non nasononhuun. Non natian nasoyamaiton uhuun upancai afanan burrohuunoa shinantamarocon nocohuunoa natian shinain non ahuara chaca finoanran, —ishon Saúl ahuun oinmati yoini.
1SA.9.6	Nannori yoiaiton ahuun oinmati cumaquin isca huani,
1SA.9.6	—Nunofin nocofunu nocon Ifo Diosi tanasharacoian icaquin. Nantifi yorafoan nan nocofunuhuunoa yoisharamisifo. Nantofin Diosihuunshon inonpacoai cuscan yoimisi nanscaracoin finoinquin. Non ahuun pushu ano canoncahuun. Nantoraca noco yoitiro raniamain non burrofo fuchitiroquin, —ishon ahuun oinmatinin Saúl yoini.
1SA.9.7	—¿Non nan nocofunu ano cashomun non ahua inantiroquin? Man nocon tushu cuyoa. Noncai ahuara futsa ayama non cashman inancoinpanan, —ishon cumani.
1SA.9.8	—Toro cuno facafacaitsa fustifin un ayaquin. Un nan nocon Ifo Diosi tanamisi inantiro burrofohuunoa noco tapimanon, —ishon ahuun oinmatinin cumani.
1SA.9.9	(Nan Israelifo ipaonifotian ahuara futsa nocon Ifo Diosin yocapaonifo nantian yoinifo isca huaquin, —Non canon. Non Diosihuunshon inonpacoai yoimisi oincanon, —ishon yoinifo. Ascacun natian afanan Diosihuunshon inonpacoai yoimisi non anutamaroco nan Diosin tsain yoimisiran non huatiro.)
1SA.9.10	Ascano Saúl ahuun oinmati cumani isca huaquin, —¡Aicho! Shara. Non canon, —ishon nannori cumani. Nannori yoitan nan nocofunu Diosin catoan icano fonifo.
1SA.9.11	Ascatan nan rafu Diosi tanamisiton ahuun pushu rasi ano machi ari mapuinifocaquin nan shomayafo unu fii fuaifoquin noconifo. Ascashon ato yocanifo, —¿Ranimun nan nocofunu Dioshuunshon inonpacoai yoimisi? ¿Natianmun ahuun pushu ano? —ishon nan shomayafo yocanifo.
1SA.9.12+1SA.9.13	—Ai. Nanno. Nan fai cayacafin tapiaton foriscatacahuun. Nocon pushu rasi cusumunri natian nanno. Man ramashta nocoa ahuun yorafo futan machimamaquishon nocon Ifo Diosi ina rutushon inantani. Natian foriscatacahuun machi mamaqui cataima man aqui nocotiro. Atoqui nocoataima nuno icafoan piyotirofoma. Nantofin iquisi Upa Diosi cufinyotiroquin ina rutuataima. Ascano nan cunafoan a futan pitirofo. Ascacun cariscatahuun natian man fuchitiroran, —ishon shomayafoan yoini.
1SA.9.14	Nicacatan Saúl fu ahuun oinmati pushu rasi ano mapufainnifo. Nocotoshiquin oianfo Samuel arifi machi mapuaiton oinnifo.
1SA.9.15	Nan Saúl nocoataima nocon Ifo Diosin Samuel yoini isca huaquin, 
1SA.9.16	—Na funamari nan nocofunu Benjamínfo mai anoshon un miqui nichi. Ahuun mapoqui shuni ocahuun naanfin mato niaifo iishquiquin. Nan uhuun yora Israelifoan ua cufiainfo cuscan mun nica. Nan ua cufiainfo cuscan nicain un fasi atohuun ramapaicoin. Mani futsan nan Benjamín aton muran nan nocofunuhuunshon nantifi uhuun yorafo Israelifo un numashquin Filisteofoan ato ahuusca huanonma, —ishon nocon Ifo Diosin Samuel yoini.
1SA.9.17	Ascano Samuel Saúl fuchishon nan nocon Ifo Diosin yoini, —Un mia yoita cuscan nan nocofunu uhuun yorafoan aton niaifo ishquiran, —ishon ahuun nomuran tapimani.
1SA.9.18	Ascan pushu rasi shoi caincaiti ano Saúl Samuelqui oni ahuara futsa yocaiyoi,
1SA.9.18	—¿Ua yoihuun ranimun nan pushu Dioshuunshon inon pacoai yoimisi icaquin? —ishon yocaiton.
1SA.9.19	—Unfinquin. Nuno mapunyohuun. U futan machimamaquishon piishquin. Funamari catashquin. Nan min nomuran min tapipaiyai cuscan un mia nantifi tapimanon. Ascano min catiro. 
1SA.9.20	Nan burrofo osha rafu non fusti finoan funoitafo. Nan burrofohuunoa shinanchacayamahuun. Manfin fuchiafoquin. Un mia yoi min non min yorafo nan min caifo Israelifoan mia fuchipaicani min ato niaifo inon, —ishon yoiaiton nicaquin.
1SA.9.21	Cumani, —Unfin Benjamínfo aton caifoquin. Non icai cuscacai rato Israeli futsafo aafoma non ica cuscan. Nonfin ichapama sharacaiquin. Nan uhuun yorafo fucai non ahuama ishon yoiaiton. ¿Ahuuscai mian anori yoimun? —ishon Saúl cumani.
1SA.9.22	Nannori yoiaiton nicaquin Samuel Saúl ahuun oinmatiya pushu uhuapa muran iyoni. Nan niaifofoan acamaquishon piti ano Samuel nanno ato tsaonni. Nantian treinta yora tsaonifo. 
1SA.9.23	Ascashon Samuel pichamisi cunashon yoini isca huaquin, —Nan nami sharacoin un mia inainta niaifo inanpaiqui nan Saúl inanhuun pinon, —ishon yoini. 
1SA.9.24	Nannori huaiton nicaquin pichamisiton nan nami ahuun quishi fiishon Saúl inanni pinon. Ascano Samuel Saúl yoini isca huaquin,
1SA.9.24	—Na nami pihuun. Un futsafo cunataima un mia na nami huashoan nan min nocoaitian min pinon, —ishon Samuel Saúl yoini. Ascashon Saúl Samuel futan nan shafata pinifo. 
1SA.9.25	Ascatan pushu uhuapa murannoashu machi tunanmanri fotonifo. Fotocatan Samuel ahuun pushu fomancayanoashu Saúl fu tsainni. 
1SA.9.26	Ascano shafa futsa iyoconaino Saúl pushu fomancaya anoashu moinacahuani. Ascashon Samuel cunani isca huaquin,
1SA.9.26	—Natian itisharahuun un mia nichinon min catanon, —ishon Samuel Saúl yoini.
1SA.9.26	Ascahuaino nantian itisharani. Ascatan nan rafu pushu murannoashu chifi cain furanifo. 
1SA.9.27	Ascashu focani pushu rasi finon cuatan Samuel Saúl yoini isca huaquin, —Min oinmati yoihuun rufofo canon. Min u fu nituyotiro nocon Ifo Diosin ua yoia cuscan un mia tapimanon, —ishon Samuel Saúl yoini. Ascano nan Samuel yoia cuscan Saúl ahuun oinmati rufofo nichini.
1SA.10.1	Ascano Samuel shuni motica fiitan Saúl ahuun mapoqui ocafain tamo tsoani. Ascashon Samuel Saúl yoini isca huaquin,
1SA.10.1	—Natian nocon Ifo Diosin mia catoan min yora Israelifoan noco niaifo min inon. 
1SA.10.2	Nan min nunoashu umaqui caitian min nocofunu rafuquin nan Raquel mai huanifoanno min atoqui nocoicai. Nan pushu rasi ahuun anu Selsa Benjamín ahuun funafoan mai ano min atoqui nocoaiton nan rafutan mia yoicani isca huaquin, “Nan min burrofo funaifin man fuchiafoquin. Natiacai min upan afanan burrofohuunoa shinantamarocon mia fasi shinain min ahuara chaca finoanran,” ishon nannori shinanquin. Nan rafutan mia yoishquicani.
1SA.10.3	Nan min ato anoashu cai min ihui uhuapa Tabor ano nocoshquin. Nanno nocofunu rafu non fusti miqui nocoi. Nan rafu non fustifin Betel ano focaniquin nannoshon nocon Ifo Diosi cufin focani. Futsan cabra facu rafu non fusti foaino futsan misi rafu non fusti foaino futsan fichi tutso muran uva unu foicai. 
1SA.10.4	Nan rafu non fustifain mia yoisharafain mia misi rafu inainton nan misi fihuun.
1SA.10.5	Nan min ato anoashu cai min nan Diosi ahuun mai Gabaa ano min nocoshquin. Nanno Filisteofoan aton ranushumuafoan cushumisi ano. Min nocoaiton Diosin tsain yoimisifo nantian miqui nocoshcaniquin. Machi mamaquinoashu aton manutifo manuyanan fotoshcani. Nan manutifo ahuu anufo futsan salterio manufain panderofo manufain shaintifo manufain arpafo nan guitarra cuscaran manucani. Diospan tsain yoifocani. 
1SA.10.6	Nantian nocon Ifo Diosin ahuun Yoshin Shara mia inanfain nantian ahuun curushhuunshon mia iquini. Ascano min futsafo futan minrifi min Diospan tsain yoishquin. Nocon Ifo Diosin Yoshin Shara mia fiananan huai minrifi nan futsafo cuscaran min inon. 
1SA.10.7	Nan un mia yoia cuscan min aino nocon Ifo Diosi mi fu ishquin. Nan min ahuara shara huapaiyai cuscan nocon Ifo Diosin mi fu rafuiquin.
1SA.10.8	Natian Gilgal ano catahuun. Nannoshon siete dia oshatan ua manayohuun. Un miqui caicain nan un nocoaitian nocon Ifo Diosi ina rutushofain non coashonon. Non asca huaquifin nocon Ifo Diosi non ismaicai naan fustimain nocon Ifocoincun. Nan noco amapaiyai cuscan fusti non huashonon. Nonfin ahuunacoinquin. Nanscashon non ismasharanon. Ascashon ina futsari non rutunon nocon Ifo Diosin nocohuun ramapaiyaino non a fu rafushon ismashquin. Ascano nocon nomuran noco unimamanon. Non nansca huaquifin nocon Ifo Diosi non ismasharaicain. Nannoshon ua manahuun un miqui caicain. Un mia ahuara futsa non acai cuscan mia yoinon, —ishon Samuel Saúl yoini.
1SA.10.9	Nannori yoiaiton nicain Saúl cani Diosin ahuun nomuran natian fianananrisca huani ahuara shara fusti huanon. Ascano nan Samuel yoia cuscan nanscaracoin nan shafata finonni. 
1SA.10.10	Ascano Saúl yafi ahuun oinmati Gabaa mai ano nocoquin oianfo Diospan tsain yoimisifo atoqui funifo. Nantian Diospan Yoshin Sharapan Saúl iquinain cuscan nantian arifi Diosin tsain yoini. 
1SA.10.11	Ascan Saúl fu rafumisifoan nicaquin yoinifo isca huaquin, —¡Aira! ¿Saúl arifi Diospan tsain yoimisimun? ¿Ahuuscashuco Cispan facu arifi Diospan tsain yoimisi iquimun? —ishon nannori yoinannifo.
1SA.10.12	Ascano nan chaima ica futsan yoini isca huaquin, —Nan ratoran futsafin nocon Ifo Diosi catoinquin ahuun tsain yoimisi iishquin. Nan apa ahuamafiano ahuun facun Diospan tsain yoimisi itiroran, —ishon ato yoinifo. Ascano tau huaquin yoinifo isca huaquin, —¿Iconmun Saulmun arifi Diospan tsain yoimisi? —ishon yocanifo. Ascan futsafoanri nannori yoimisifo.
1SA.10.13	Nan Diosin tsain yoiquin anaititan Saúl machi mamaqui mapuni nan toquiri putsamuiniano noconi. 
1SA.10.14	Nanno nocoaiton apa futsan ahuun oinmati yafi yocani, —¿Ahuuscai man sama racamun? ¿Min rani nituyoamun? —ishon yocani.
1SA.10.14	—Non burrofo funaquin. Fuchiyamacaifin non Diospan tsain yoimisi Samuel ano caaquin burrofohuunoa noco tapimanon, —ishon nannori apa futsa cumani. 
1SA.10.15	—¿Samuel mia raquiri yoiamun? —ishon apa futsan yocani.
1SA.10.16	—“Min burrofo man fuchiaforan,” ishon noco yoiaran, —ishon Saúl apa futsa cumani.
1SA.10.16	Ascafia Saulcai Samuel ahuun mapoqui shuni ocamana Israelifo niaifo inon ishoncai apa futsa tapimanima.
1SA.10.17	Nantian Samuel atoqui nocoshon ahuun caifo Israelifo cunani nocon Ifo Diosi ahuun ointaifi mai Mizpa ano aqui funonfo. 
1SA.10.18	Nococashon Samuel ato yoini isca huaquin,
1SA.10.18	—Uhuun yora Israelifoan, nocon Ifo Diosin natian noco tapimai isca huaquin, “Un mato Egipcio mai anoshon ihuua. Nan Egipciofoan ato curushhuunshon mato omitsiscamani aton yonomati man inon. Ascano un mato numani nanfo futan futsafoan mato omitsiscamanifo cuscan afanancai man aton yonomatifo inonma,” ishon nocon Ifo Diosin yoini. 
1SA.10.19	Diosin fasi mato shara huamisi man omitsiscaino nan man ahuara chaca futsa finoainton nanscarafohuunoa Diosin mato numani. Diosin mato sharahuapaifiaiton man potapaifain niaifo futsa man catonpai. Ascashon man yoiquin isca huai, “Natian non niaifo futsa funanon noco nanton yononon,” ishon man yoia. Natian nocon Ifo Diosi ahuun ointaifi ichanancahuun. Nan manifoti uqui fucahuun, —ishon Samuel ato yoini.
1SA.10.20	Ascano Samuel Israelifo nan manifoti cunani aqui funonfo. Nocoaifoan Upa Diosin Benjamín ahuun caifofo catonni. 
1SA.10.21	Ascashon Benjamín ahuun yorafoti cunaino Matri ahuun yorafori catonni. Ahuun unutaqui Cispan facu Saúl catonni Israelifo aton niaifo inon. Ascafia Saúl funafiacaquicai tsoan fuchinima. 
1SA.10.22	Ascashon nantian afanan nocon Ifo Diosi cufinifo isca huaquin, —¿Ranimun Saulquin? —ishon nocon Ifo Diosi cufinifo.
1SA.10.22	—Nan maton forusafo maniafo muran onuaran, —ishon nocon Ifo Diosin ato cumani. 
1SA.10.23	Nannori nocon Ifo Diosin ato yoiaiton nicacaquin forusafo mani ano funacaquin fuchinifo. Ascashon nan ichananfo ano atoqui ihuunifo. Saúl fasi cuyacoin masoa nantifi yorafo finoncoian. Tsoa futsacai ahuun Saultian masoa inima. Ahuun potin ano fusti masoafo. 
1SA.10.24	Ascano Saúl atoqui oaiton Samuel nantifi Israelifo yoini isca huaquin, —Na nocofununfin nocon Ifo Diosin catoanquin nocon niaifo inon. Rato Israeli futsacai Saúl cuscarama. Noco nantifi finoncoianran, —ishon Samuel ato yoini.
1SA.10.24	Nannori ato yoiaiton nicacaquin nantififain oi ashcafinin yoinifo, —¡Aicho! ¡Nafin nantishotapiquin nocon niaifo ipanacaquin! —ishon yoinifo.
1SA.10.25	Ascashon nan niaifoan atiro cuscan Samuel Israelifo tapimani. Niaifoan atiro cuscan Samuel nocon Ifo Diosi ointaifi libro muran cununi. Asca huatan Samuel nantifi Israelifo aton pushu ano nichini.
1SA.10.26	Ascashu Saúl ahuun pushu Gabaa ano nasoni. Nocoano nocofunu mutsisipafo nocon Ifo Diosin aton nomuran shinanmasharaino Saulqui funifo a fu rafupacushcaquin. 
1SA.10.27	Ascano nannoa nocofunu chacafoan fasi tsain chipunifo. Yoiquin isca huanifo, —Na nocofunucai ahuama. Aacai noco numatiroma, —icashu yoinannifo. Nantian Saulhuunoa shinanchacanifo. Nanfoancai ahuara futsan inanpaicoinnifoma. Aqui tsain chaca huafiaifoannocai Saúl puusinima.
1SA.11.1	Nantian Amonitafoan aton niaifo ahuun anu Nahas ahuun ranushumuafo yoini isca huaquin, —Itisharacahuun non Jabes nan Galaad anoa Israelifo rutui fonon, —ishon ato yoiaino nantian fonifo. Ascashon Israeli nocofunufo Jabes ano icafoan niaifo Nahas yoinifo isca huaquin, —Man noco rutuyamacunfin non mato oinmati itiroquin, —ishon Israelifoan yoinifo.
1SA.11.2	Nannori huaifoan nicaquin nan niaifo Nahas ato yoiquin isca huani,
1SA.11.2	—Non nantifi maton furo ocuma futsa tsucashon manifoti anoa non ismai matohuunoa shinanquin isca huanonfo, “Nan Israelifocai ahuamaran,” ishon mato cashu mutsama huashquicaniran, —ishon niaifo Jabes Israelifo yoini.
1SA.11.3	Nannori huaiton nicacaquin Jabes pushu rasi anoafoan aton niaifofoan cumanifo,
1SA.11.3	—Siete oshatan manayocahuun. Non nocon caifo nan icafoti anoa nocofunufo non atoqui nichinon min noco yoia cuscan ato tapimanonfo. Nan nocon yorafoan noco numayamaino nan min yoia cuscan min noco huatiroran, —ishon cumanifo.
1SA.11.4	Ascashu Jabes anoashu Gabaa pushu rasi ano Saúl icano nocoshon ato tapimanaifoanno nantifi fasi uainifo. 
1SA.11.5	Nantian Saúl ahuun mau anoashu ahuun moifo cachori oni. Nan uaicaifoan nicain. Ascashon futsa yocani,
1SA.11.5	—¿Uhuun yorafomun ahuuscashu fasi uaicaniquin? —ishon ato yocaiton. Ascano Jabes ano icafoan ato yoia cuscan Saúl tapimanifo. 
1SA.11.6	Nannori nicatapaiyaino Saúl Diospan Yoshin Shara nantian a fu rafutapaiyaino ahuun curushhuunoashu fasi ahuun nomuran sinacoinni. 
1SA.11.7	Ascashon nantian moi rafu rutushon fusti rasi ato pashcanan huaquin futsani. Ascashon nocofunufo nichini nan Israelifo icanoafoti nami fusti rasi ato inanonfo. Ascano Saúl ato nichia focashon ato yoiquin isca huani, —Noco yorafo yoicahuun “Amonitafo non rutui canon. Ascan nan noco fu ratoran futsa un non Samuel fu foyamaifo nan un moi rutushon ato shatumishti pashcanan hua cuscan aton moifori un nansca huairan,” —ishon Saúl ato yoini.
1SA.11.7	Nannori nicacani nocon Ifo Diosin Israelifo fasi ratumacoinnifo. Ascashu Saulqui nantifi Israelifo ichanannifo. 
1SA.11.8	Ascano nantian pushu rasi ahuun anu Bezec ano ichanannifo. Ascashon Saúl ato tanan huani. Nan Israel nocofunufo tres cientos mil icaifoanno Judáfo treinta mil inifo. 
1SA.11.9	Ascashon Saúl afanan nocofunufo nichini Jabes ano icafo ato yoiquin isca huani, —Ato pushu rasi ano nocoshon ato yoicahuun funamari fari masafinin racano non ato numai caicain ishon ato nannori yoitacahuun, —ishon Saúl ato nannori yononi. Ascashu nan nocofunufo Jabes ano nococashon aton yorafoqui chaniaifoan nicacani fasi unimacoinnifo. 
1SA.11.10	Ascashon Jabes anoafoan Amonitafo yoiquin isca huani,
1SA.11.10	—Funamari man noco apaiyai cuscan man noco huatiroran, —ishon Jabesfoan Amonitafo yoini.
1SA.11.11	Ascano iyoconaino Saúl Israelifo ahuun ranushumuafo ato nantifosi pashcanan huapani. Rafu non fusti manifo Amonitafo rutui fononfo. Amonitafoancai tapinifoma Saúl ahuun ranushumuafoya atoqui nocoriscatani. Ascashon nan shafatishon Israelifoan Amonitafo fari masafinin racano ato rutuquin cuyonifo. Nan ato rutuaifono Amonitafo ratucoincani pashcai futsunifo. Fusti rasi pashcai futsunifo. 
1SA.11.12	Asca huacatan Israelifoan Samuel yoinifo isca huaquin,
1SA.11.12	—¿Ranimun nan nocofunufoan yoiafo, “Saulcai noco niaifo itiroma noco iquishquin?” Nocoqui ato ihuucahuun non ato rutunon, —ishon yoinifo.
1SA.11.13	Nannori yoifiaifoan Saúl ato yoiquin isca huani, —Nonfin Israelifoquin. Na shafata nocon Ifo Diosin noco numa. Ascan noncai tsoa futsa rututiromaran, —ishon Saúl ato yoini.
1SA.11.14	Ascano Samuel nantifi Israelifo yoini isca huaquin,
1SA.11.14	—Non Gilgal ano fononfocahuun Saúl nocon niaifocoin ano non afanan nantifi yorafoan ointaifi non yoinon, —ishon Samuel nannori ahuun caifo Israelifo yoini.
1SA.11.15	Ascashu nantifi Israelifo Gilgal ano fonifo nocon Ifo Diosi ointaifi yoiquin isca huanifo, —Saulfin nocon niaifoquin, —ishon yoinifo. Ascatan nantian inafo rutunifo aton Ifo Diosi ato fu rafucoiaifoanno ismanonfo. Ascashu Saúl fu nantifi Israelifo fasi unimacoinnifo. Ascacatan fusinifo.
1SA.12.1	Ascashon Samuel nantifi Israelifo yoiquin isca huani,
1SA.12.1	—Nan man ua yoia cuscan mun nantifi nica. Ascano natian un Diosinhuunshon nocon niaifo un catoan nanton noco iquinon. 
1SA.12.2	Natianfin man niaifoyaquin nantofin mato yonoiquin. Unfin mun anifoan. Nan un anifoataima non natianrifi un mato sharahuamisi. Nan un pushcoaitian un maton niaifo imisi. Uhuun facufori mato fu iquin. 
1SA.12.3	Unfin natian nuno noco Ifoan Diosi ointaifi non nocon niaifoan nan nocon Ifo Diosin catoan ahuun ointaifin un nia. Ua yoicahuun. ¿Unmain tsoan moi onunfain tsoan burro onunfain un tsoan paramisiquin? ¿Ascashomain un yorafo omitsiscamamisiquin? ¿Ascatari tsoan ua pui inanmun un mato fomanmisiquin ratoran futsa chaca huashquin? Un ratoran futsa chaca huamainquin ua yoicahuun un nanfo shara huanon, —ishon Samuel nannori ahuun caifo Israelifo yocani.
1SA.12.4	Nannori ato yocaiton cumaquin isca huanifo, —Ma. Mincai noco paranyamafain min noco omitsisca huamisima. Futsancai mia ahuara inanmisima min noco fomafain nan futsa fusti min shara huanon. Mincai ascara chacafo huamisimaran, —ishon yoinifo.
1SA.12.5	Afanan Samuel ahuun caifofo yoiquin isca huani, —Nocon Ifo Dios ua oinfain nan catoanton maton niaifo funa Saúl ua oiainno tsoancai uhuunoa yoitiroma un maton chaca huamisiran, —ato huaiton. —Icon. Mincai noco chaca huamisimaran, —ishon Israelifoan cumanifo.
1SA.12.6	Ascano Samuel afanan ahuun caifo Israelifo yoini isca huaquin, —Nocon Ifo Diosin Moisés yafi Aarón catonni. Atohuunshon nocon shunifo Egipcio mai anoshon ato ihuuni. 
1SA.12.7	Nan nocon Ifo Diosin nocon shunifo shara huashofain nocorifi shara huashomisi cuscan un natian mato shinanmani. 
1SA.12.8	Nocon shuni Jacob Egipcio mai ano iyopaoni. Ascashu chipo nocon shuni Israelifoan nocon Ifo Diosi cufinifo ato numanon. Ascano Moisés yafi Aarón nichini Egipcio mai anoashu na mai shara anoa ato ihuunon. 
1SA.12.9	Ascafia nantiacai nocon Ifo Diosihuunoa afanan shinannifoma. Ascano aton Ifo Diosin yononi cuscan Hazor icanoafo aton ranushumuafo niaifo Sísara non Filisteofo non Moabfo aton niaifoan Israelifo achinifo aton oinmatifo imashquin. 
1SA.12.10	Ascano nantian nocon shunifo fasi uaiyanan nocon Ifo Diosi cufinnifo isca huaquin, “Ifon, non mia chaca huafain non mia cachiquiri huashon nan caifo futsafoan aton diosfo rami huashon anunifo nan Baal yafi futsari rami huashon anunifo Astartéran huanifo non ato cufinmisi. Ascafia min natian nan noco noicasmafoqui min noco numaiton non mia fusti cufinfain nan min noco yonoai cuscan non mia ashoiran,” ishon nocon shuni Israelifoan cufinnifo.
1SA.12.11	Ascano nocon Ifo Diosin noco Jerobaal non Barac non Jefté non ua non afo matoqui nichini mato numafain. Nantifi noco noicasmafotiqui noco numani non atoqui ratutama non isharanon. 
1SA.12.12	Ascafia man man oian Amonitafoan aton niaifo Nahas ahuun ranushumuafoya nocoqui fuafo noco rutushcaquin. Nanscaino man fasi ratucoian. Ascano uqui man fua. Nocon Ifo Diosin maton niaifofian ua man yoia isca huaquin, “Non niaifo futsan yopai. Nanton noco yonotiroran,” ishon man yoia. 
1SA.12.13	Ascafia oincapon. Natian nuno maton niaifo. Manfin Saúl catoanquin mato niaifo inon. Man yoca cuscan nocon Ifo Diosin mato niaifo inan. 
1SA.12.14	Man noco Ifo Diosqui ratucain nan mato yoia cuscan huashofain mato yonomapaiyai cuscan nicasharafain ahuun tsainri nicafain man cachiquiri huayamaino mato niaifofoanri nocon Ifo Diosi tanasharafo shara itiro. 
1SA.12.15	Man nocon Ifo Diosin tanasharatamarocon nocon Ifoan noco yonopaiyai cuscan nicacasmafain ahuun tsainri man nicayamaiton nan maton shunifo onaintimani cuscan matorifi onaintimacoinshquin.
1SA.12.16	Natian nunoshon manayocahuun nocon Ifo Diosin ahuamamishti huatiro cuscan mato ismanon. 
1SA.12.17	Man man tapia nan non nocon fanafo non chituaitiancai oi fuama. Ascafia un nocon Ifo Diosi na shafata cufin turuimafain oi fumanon. Nocon Ifo Diosin nan acai cuscahuunshon man tapitiro man fasi Diosqui chaca hua niaifo futsa noiquin. Nan niaifo futsacai Dioscoinmaran, —ishon Samuel ato yoini.
1SA.12.18	Ascashon nan Samuel cufian cuscan nan shafata nocon Ifo Diosin cana pishimafain oinhuanrasi fumariscatani. Ascaino nantifi Israelifoan shinanni isca huaquin, —Tsoa futsacai nocon Ifo Diosi cuscarama. Atofin ahuamamishti huatiroquin. Nocon caifo murancai tsoa futsa Samuel cuscarama. Nocon Ifo Diosi cufian cuscan nicacointiroran, —ishon yoinifo. 
1SA.12.19	Ascashon Samuel yoiqui isca huanifo,
1SA.12.19	—Nonfin nocon Ifo Diosi chaca huamisiquin. Nonfin chaca huaquin finacoinmisiquin. “Noco niaifo futsa catonshonhuun,” ishon non yoia. Natian nocon Ifo Diosi noco cufinshohuun. Min noco cufinshoyamaino non nai futsutiroquin, —ishon Israelifoan ratucoincaquin nannori Samuel yoinifo.
1SA.12.20	Nannori yoiaifoan Samuel ato cumaquin isca huani, —Ratuyamacahuun. Man chaca huafiashon nocon Ifo Diosi cachiquiri huatamarocon nan mato yonoai cuscan huashocahuun. Ahuara futsa shinanyamacahuun. Unimayanan nan mato amapaiyai cuscan huashocoincahuun. 
1SA.12.21	Nan nocon Ifo Dioscoin potayamacahuun. Dioscoinfoma tanayamacahuun. Nanfoancai mato numatiroma. Nanfocai ahuama. Nanfoanricai mato ahuara shara huamatiroma. Nanscarafofin ipaitsi rami huacashon nocon diosiran huamisifoquin. 
1SA.12.22	Nocon Ifo Diosin mato catonni ahuun yorafo man inon. Nan mato potainocai ahuunoa futsafoan shinansharashquima shinanquin isca huashquicani, “Diosicai mato numatiromaran,” ishon ahuunoa nannori yoishquicani. Nanscacucai mato potapacunacama ahuunoa shinanchacanonfoma.
1SA.12.23	Un mato nocon Ifo Diosi cufinshoyamaquin un aqui chaca huatiro. Ascan unfin mato Upa Diosi cufinshofafainniquin. Nan un mato tapimanai cuscan man isharafain man cayacafi shara nocon Ifo tanasharanon. 
1SA.12.24	Ascatari ointiaquimayamacahuun nocon Ifo Diosin ahuara shara mato ashoa cuscan. Nan nocon Ifo Diosi fusti nicasharacoincahuun nan mato yoia cuscan ahuun curushhuunshon ashofafaincahuun. Nan mato shara huamisi cuscan nanfohuunoa shinanfafaincahuun. 
1SA.12.25	A mato amapaiyai cuscan huatamarocon man chaca huaiton nan mato niaifo yafi matorifin nocon Ifo Diosin namaquin futsashquinran, —ishon Samuel Israelifo yoini.
1SA.13.1	Saúl ahuun fari treinta fariyatian Israelifoan aton niaifo tauni. Ascashu nan aton niaifocoin cuarenta y dos fari ahuun yorafo iquipaoni. 
1SA.13.2	Nan niaifoatian Saul, tres mil ahuun caifofo Israeli ahuun ranushumuafo catonni. Ascashon ranushumua futsafo aton pushu ano nichini. Nan tres mil a fu nituaino mil ahuun facu Jonatánya nichini Gabaa pushu rasi Benjamín mai ano fotanonfo. Nanno chaimashta mai machifo ahuun anu Betel. Nan dos mil ranushumuafo nituafo Saúl fu pushu rasi ahuun anu Micmas ano fonifo. 
1SA.13.3	Ascano nantian Jonatán nan mil ranushumuafo futan Filisteofo Gabaa anoafo ato rutui fonifo. Ascano atirifi ato rutuaifoanno atirifi Filisteofo Gabaa mai anoashu ichonifo. Ascano samamashtacoin Filisteofoan nicanifo nan Israelifoan ato rutui foafo. Ascashon nantian Saúl manuti ahuun anu trompeta manumani nantifi ahuun caifofo nan Hebreofoan aton ranushumuafo yoimani Gilgal ano aqui funonfo.
1SA.13.4	Ascano Saúl nantifi ahuun caifofo Israelifo tapimaquin isca huani, —Filisteofoan Gabaa aton cushumisi uhuapa ano uhuun ranushumua non Filisteofo aton ranushumuafo rutufain atirifi ichofain ato cushumisi uhuapacoin non chaca huaquin futsanifo. Ascano Filisteofoan natian noco fasi noicasmacoinran, —ishon Saúl ato yoini. Ascashon nantifi Israelifo ranushumuafo Saúl Guigal anoafo ichanan huani. 
1SA.13.5	Ascano nantiari Filisteofoan aton ranushumuafo ichanannifo. Tres mil taramutiya ichanan huafain seis mil caballoya ichanan huafain nan ranushumua atirifi tsoancai ato tanan huatiroma ato fu pushu rasi Micmas nan fari oaiquiri Bet-avén ano chaimashta ichanannifo.
1SA.13.6	Ascano nantian Israeli nocofunufoan oinnifo Filisteo ranushumuafo fasi ichapacoin ichanannifo ato rutui fuushcaquin. Nan ichanainfoan oincani fasi ratucoinifo. Ascashu mahua quini muran atirifi onupaifain chacafo muran onupaifain mai quini uhuapa muran onupaicain toquirininhuanfo cachori onupaicain pozo muranri onupainifo. 
1SA.13.7	Ascano atirifoan unu Jordán pocufainifo nan mai Gad yafi Galaad ano ichonifo. Ascano Saúl Gilgal ano nituyoni. Atirifi ranushumuafo fu nituaino fasi ranushumuafo ratucoincani tari tarinifo. 
1SA.13.8	Samuel tau huaquin Saúl yoiquin isca huani, —Niaifo, ua Micmas anoshon ua manayohuun, —ishon Samuel Saúl yoini. Manafiainocai Samuel nocoatai inima. Ascano atirifi ranushumuafo Saulmaquinoashu fonifo. 
1SA.13.9	Ascano Saúl ahuun ranushumua futsa yononi isca huaquin,
1SA.13.9	—Ua ina fishotahuun. Un nocon Ifo Diosi ismanon nan noco yonopaiyai cuscan non ashonon nocohuun ramapainon non a fu rafupaiyai cuscan noco yononon, —ishon Saúl ahuun ranushumua yononi. Ascano nan Saúl yonoa cuscan ahuun ranushumuaton ina fushoni Saúl nan toquirifo putsamuinia acamaquishon ina rutuni nocon Ifo Diosi ismashquin.
1SA.13.10	Ascano man ina coaquin cuyoano nantianri Samuel atoqui nocoshon Saúl yoiquin isca huani, —¡Aicho! Man min nocoiran, —ishon Saúl yoini. 
1SA.13.11+1SA.13.12	Asca huaiton Samuel cumaquin isca huani,
1SA.13.11+1SA.13.12	—¿Ahuuscaimun un nocoataima min ina rutushon coarisca huaquin? —ishon yoiaiton.
1SA.13.11+1SA.13.12	Saúl Samuel cumani isca huaquin, —Uhuun ranushumuafo man umaquinoashu foafo. Nan mian yoiatian min nocoyamaino nantianri Filisteofo Micmas ano ichananfo noco rutui fushcaquin. Nan Filisteofo ichanainfo cuscan mun oian. Ascaifoan oinquin un shinanquin isca hua, “Filisteofoan noco rutui fupaifiainfoancai un nocon Ifo Diosi cufiantaima noco cushusharanon.” Ascano un shinan nantian min nunomano unfin toquirifo putsamuinia camaquishon ina rutuaquin nocon Ifo Diosi ismafain non fasi nocon Ifo yopai cuscan noco cushunon, —ishon nannori shinain cuscan Saúl Samuel tapimani.
1SA.13.13	Nannori yoiaiton nicaquin Samuel Saúl cumani,
1SA.13.13	—¡Ohuashta! Min fasi amaquiri chaca shinan. Mia nocon Ifo Diosi yonoa cuscacai min huama. Nan mia yonoa cuscan min huaino nocon Ifo Diosin mia non min facufo non min funafori Israelifoan aton niaifo imapacucuana. 
1SA.13.14	Ascashucai min non min facufo Israelifo aton niaifo ipatiroma. Aafin shinain cuscan nocon Ifo Diosin nocofunu futsa nan shinain cuscaran catoinquin Israelifoan niaifo inon. Nocon Ifo Diosin mia yonoa cuscacai min aama. Ascan natiafin nocon Ifo Diosin nocofunu futsa catoinquin. Nan ahuun tsain tanapai nanfin Diosin catoin nocon caifoan niaifo inon, —ishon Samuel yoini.
1SA.13.15	Ascatan Samuel Gilgal anoashu Gabaa nan Benjamínfoan mai ari cani. Ascano Saúl fu ranushumua atirifi nitunifo. Nantian Saúl ato tanan huani seis cientos ranushumuafo fusti a fu nituanfo. 
1SA.13.16	Ascano Saúl yafi ahuun facu Jonatán non aton ranushumuafo Gabaa Benjamínfoan mai ano inifo. Nantianri Filisteo ranushumuafo Micmas ano inifo. 
1SA.13.17+1SA.13.18	Ascashon Filisteo ahuun ranushumuafo ato nanti rasisi nan rafu non fusti pashcanan huapani. Atirifi nan icanoashu Ofra nan Saúl mai ano foaifoanno atirifi Bet-horón ano foaino atirifiri nan machihuan rafu nushmancayan ahuun anu Zeboim ano fonifo.
1SA.13.19	Nantian Filisteofoan yononi cuscan Hebreofoan afanan nopu oni huafain ashifo oni huanonfoma. Ascacun Filisteofoan shinannifo Hebreofoan nopu yafi piyafo oni huashon nanfoan noco rututiroforan ishon nannori Filisteofoan shinannifo. Ascanocai Israel mai ano afanan tsoan ahuara futsan nopu cuscarafo oni huanima. Nantian nantifi nopufo Israelifo icano yamaicoin ini. 
1SA.13.20	Ascano Israelifoan aton mai poquiti non ahuun ahuara nahuuti non rurati non fasi oroti nanscarafo Filisteofoan cuno yonomisifo ano fonifo ato ahuara cuno iishquishquin. 
1SA.13.21	Nantian Filisteofoan Israelifo ato pui yocapaonifo. Ahuun mai poquiti non ahuara nahuuti non rurati non fasi oroti nan ahuara cunofohuunshon Filisteofoan Israelifo fasi pui ichapacoin ato yocapaonifo nan yopaifo cuscan ato inanon.
1SA.13.22	Ascano Israeli ahuun ranushumuafocai afanan tsoashta nopu yafi ashifo tsoa aya inima. Saúl yafi furun Jonatán nan rafusi nopu yafi ashiya inifo. 
1SA.13.23	Nantianri Filisteofoan ahuun ranushumuafo Micmas ano cushunifo nan Israelifoan finoainfoan ato ruturisca huashcaquin.
1SA.14.1	Nan shafa futsa Saúl ahuun furun Jonatán ahuun yonomati yoiquin isca huani,
1SA.14.1	—Non Filisteofo rutui canon nopu yafi ashifo ua foshoi focahuun. Nan unu pocufaitan aton cushumisi ano non canon, —ishon Jonatán ahuun yonomati yoini.
1SA.14.1	Nan acai cuscacai apa tapimanima. Jonatán apa yoitama ahuun oinmati fusti fu cani. 
1SA.14.2	Ascano nantian Saúl yafi ahuun ranushumuafo seis cientos Gabaa pasoaton icafo ini. Nanno machi yafi ihui ahuun anu granado. 
1SA.14.3	Ascano Saúl fu Ahitob furun Ahías nan ahuun caifofohuunshon Diosi cufinshomisifo nanfoansi sahuuti futsa cuscaran sahuutirofo. Ahías nan sahuuafo cuscaran sahuua ini. Ahitob a fu nanua nocofunu ahuun anu Icabod. Ahitob apa Finees ahuun shota Elí ipaoni. Nan Elí pushu rasi Silo ano nocon Ifo Diosi fu tsainti pano pushu muranshon ahuun yorafohuunshon Diosi cufinshomisi ini.
1SA.14.3	Israelifoancai tapinima nan Jonatáncai ato fu inima. 
1SA.14.4	Nan Jonatán Filesteo ranushumuafoqui nocopai cai mahuanhuan rafu cuyacoin nushmancayan nocotan inapaini. Nan mahuanhuan rafu anuquin Boses yafi Seneran ishon anunifo. 
1SA.14.5	Mahuanhuan futsan fari oai istafariri pushu rasi Micmas chaimashta ini. Futsan fari cai istafariri Gabaa chaimashta ini. 
1SA.14.6	Ascashon Jonatán a fu yonomisi yoiquin isca huani,
1SA.14.6	—Non unu pocufaini canon nan nocon Ifo Diosi nan Filisteofo icoinra huafoma ano non canon. Nanno non oincanon. Nocon Ifoan noco ashoaitoraca non ato rututiro. Ahuara futsacai nocon Ifo Diosi amatima huatiroma ahuun yorafo numanon. Nantofin yora fusti iyamarai yora ichapafohuunshon futsafo finoncointiroquin, —ishon yoiaiton.
1SA.14.7	—Nan min shinan cuscan shara. Non atiro. Un mi fu unimai cairan, —ishon ahuun yonomatinin cumani.
1SA.14.8	Ascano Jonatán yoini isca huaquin, —Non canon. Non unu pocufainaiton Filisteofoan noco oinonfo. 
1SA.14.9	Ascashon nanfoan yoiquin isca huaifoan non nica, “Nuri fuyamacahuun. Nannoshon noco manayocahuun non mato ari caicain,” ishon noco yoiaifoanno non atoqui caima. 
1SA.14.10	Ascan noco yoiquin isca huaifoanno, “Nuri mapui fucahuun,” ishon noco yoiaifoanno non atoqui catiro. Nannori noco huaifoanno nocon Ifo Diosin noco tapimai aafin no fu caino non ato rutuquin finontiroran, —ishon Jonatán yoini.
1SA.14.11	Ascashu nan rafu Filisteoqui foaifoan ato oinnifo. Ascashon Filisteofoan yoiquin isca huanifo, —¡Oincapon! Nan Hebreofo aton quini murannoashu cain furacaniran, —ishon nannori ato cashu mutsama huanifo. 
1SA.14.12	Ascano Filisteofoan ato yoiquin isca huani,
1SA.14.12	—Nuri nocoqui mapui fucahuun. Non mato ahuara tapimanon, —ishon Filisteofoan ato cunanifo.
1SA.14.12	Nannori ato huaifoan nicaquin Jonatán a fu yonomisi yoini isca huaquin, —Nocon Ifo Diosin noco ashoin non ato rutunon. Ucachori mapuinihuun, —ishon Jonatán ahuun yonomati yoini.
1SA.14.13	Ascano nan rafu ahuun mucu futan ahuun tau yatashu manhuanhuan mapuininifo. Jonatán rucu caino ahuun yonomati acachori cani Filisteofo ano nococashon ato ichapacoin rutunifo. 
1SA.14.14	Jonatán futan ahuun yonomatinin samamashta veinte Filisteofo ahuun ranushumua rutunifo. Dos cientos metros cuana aton caya nanno pacutan nai futsunifo. 
1SA.14.15	Ascatan Filisteofo ratuaifoanno ahuun ranushumuafo nan cushumisifori nantifi ratucoinifo. Ascatapaiyaino nantian nocon Ifo Diosin yonoai cuscan fasi mai nayanaiyainacahuani. Ascaino fasi ratui finacoinnifo.
1SA.14.16	Nantianri Saúl ahuun ranushumua cushumisifoan Gabaa nan pushu rasi Benjamínfo mai anoshon oinnifo Filisteofo aton ranushumuafo ichofoanfafainnaiton Israelifoan oinnifo. 
1SA.14.17	Ascaiton Saúl ahuun ranushumua ranan yoiquin isca huani,
1SA.14.17	—Nantifi uhuun ranushumua ato cunahuu uqui funonfo. Ascashon oinsharacahuun rato ranushmuamain no fu ichanainmaquin, —ishon Saúl ato nannori yoini.
1SA.14.17	Ascano nantifi ranushumuafo Saúl ichananhuashon oian Jonatán yafi ahuun yonomati yamai ini. 
1SA.14.18	Nan nicatan Saúl Ahías yoini isca huaquin,
1SA.14.18	—Nan Diosin ahuun cashon ua fishoriscatahuun, —ishon yoini. Nantian Israelifoan Diosin ahuun cashoya inifo.
1SA.14.19	Nantian Saúl Ahías yoiaiton nicai Filisteo ranushumuafo fasi mucainifoannaifoan nicaquin Saúl Ahías yoini,
1SA.14.19	—Nanscanon. Ua afanan casho fushoyamahuun. Non Filisteofoqui canon, —ishon yoini.
1SA.14.20	Nantian Saúl ahuun ranushumuafo seis cientos fu cani Filisteo ranushumuafoqui fonifo ato rutui focani. Atoqui nococashon oianfo Filisteofocai afanan afi ranan shinannonannima. Niso cuscarafoashu afiranan nopu rutunannifo. 
1SA.14.21	Ascano nantian Hebreofo Filisteofo fu iyomisifo. Ascano atomaquinoashu Hebreofo focanashu Saúl yafi Jonatán non aton caifo Israeli futsafo ato fu rafunifo. 
1SA.14.22	Nan Israeli futsafo Efraín mai nan machifo ano onuafoan nicanifo Filisteofo ichofoanfafainnaifoan nan Israeli onufiacashon cainnifoantan Filisteofo ato mufainifo ato rutui focaquin. 
1SA.14.23	Israelifoan Filisteofo ato ichoni Bet-avén ocuma futsa. Ascano nan shafata nocon Ifo Diosin Israelifo numani.
1SA.15.1	Asca huacatan shafa futsa Samuel Saúl yoini isca huaquin,
1SA.15.1	—Nocon Ifo Diosin ua yonoa cuscan un nocon caifo Israelifo tapimani nocon Ifo Diosin mia catoan min nocon niaifo inon. Ascacun ua nicahuu, nocon Ifo Diosin mia yoiai cuscan natian un mia yoinon. 
1SA.15.2	Nocon Ifo Diosin ahuun curushhuunshon ahuamamishti huatiro cuscan nan mia yoiquin isca hua, “Maton shunifo Egipcio anoashu fuaifotian nan Amalecitafoan ato rutupai fuafo. Ascan natian un ato onaintimai. 
1SA.15.3	Natian min ranushumuafoya ato ano fotacahuun ato nantifi rutuqui cuyononfo. Nantifi Amalecitafo cuyocahuun. Nocofunufo rutufain ainfofo rutufain facufo rutufain facumishtifo rutufain nantifi inafo moifo non chashoanfo non camellofo non burrofo non nantifi rutuqui futsashcaquin,” ishon nocon Ifo Diosin mia yonoaran, —ishon Samuel Saúl yoiaiton.
1SA.15.4	Nan nicatan Saúl nantifi Israeli ranushumuafo Telaim mai ano ato ichanan huashon ato tanan hua ahuutimainquin dos cientos mil yafi Judá anoashu diez mil funifo. 
1SA.15.5	Asca huatan Saúl yafi Israeli ranushumuafo focani pushu rasi Amalec chaimashta machi rafu nushmancayan noconifo. Nannoshon ato manayonifo ato samamashta rutushcaquin. 
1SA.15.6	Nannoshon manaino Saúl Ceneofo tsain fomani isca huaquin,
1SA.15.6	—Amalecitafo icanoashu fotacahuun. Non ato rutuquin matori non rutupaimacai. Uhuun shunifo Egipcio anoashu nuri fuaifoan maton caifoan noco shunifo sharahuani. Ascan non matori sharahuapaifiai man Amalecitafomaquinoashu man pashcayamaino non ato rutuaino matori rutupaiyamafiaquin non mato rututiro man ato fu natiroran, —ishon Saúl ato yoiaiton nicacani Ceneofo Amalecitafomaquinoashu pashcanifo.
1SA.15.7	Ascano Saúl futan Israeli ranushumuafoan Havila mai aria yafi Shur mai aria nan Egipcio mai anoshon fari oaiquirishon Amalecitafo rutuqui futsanifo. 
1SA.15.8	Amalecitafoan aton niaifo ahuun anu Agag fusticai Saúl rutumanima. Amalecita futsafo nantifi Saúl ato rutumaquin cuyonifo. 
1SA.15.9	Ascan Saúl yafi ahuun ranushumuafo Agag niaifo rutuyamafain nan chashoan sharafosi rutuyamafain moi sharafo non moi cahua shoa sharafo non chashoan cahuashara nan ahuara fuchipaicoiainfo cuyopaitamarocon ato cushunifo. Ascan ahuara chacafo non ahuamafo cuyonifo.
1SA.15.10	Asca huashon nocon Ifo Diosin Samuel yoini isca huaquin,
1SA.15.11	—Saúl ua tanasharayamafain un yonoa cuscan afanan ua nica sharaima. Ascan uhuun nomuran mun fasi shinain. Un Saúl catonyamani niaifo icama shara icuanaran, —ishon nocon Ifo Diosin Samuel yoiaiton nicaquin Samuel arifi fasi shinancoinni. Yamutishon nocon Ifo Diosi cufinshini. 
1SA.15.12	Ascano iyoconaino Samuel Saúl funaiton futsan yoini, —Saúl pushu rasi Carmel ano man caa. Nanno toquirifo putsamuinia yorafoan oinonfo Amalecitafo rutuafo cuscan ahuunoa shinansharanonfo. Nanscashu Gilgal ano caran, —ishon yoinifo. 
1SA.15.13	Nannori nicatan Saúl icano Samuel cani. Aqui nocoaiton Saúl yoini isca huaquin,
1SA.15.13	—Nocon Ifo Diosin mia shara huanon. Nocon Ifon ua yonoa cuscan mun huaaran, —ishon yoiaiton.
1SA.15.14	—¿Iconmainquin ahuuscai un chashoan aton oi un nicaimun? ¿Nocon Ifo Diosin mia yonoa cuscan min huaquin ahuuscai un moifo aton oi mun nica? —ishon yocaiton.
1SA.15.15	—Ranushumuafo Amalec anoashu fuafo. Nan chashoan sharafosi catonshon moi sharafori catonpacushon. Ascashon chipo man rutui min Ifo Diosi inain cafisca huashquin. Nansca huaquin ahuun yorafo oinmanon. Ascafia ahuara futsafo rutufain non mafo non pushufo yafi non coaquin cuyoaran, —ishon Saúl cumaiton. 
1SA.15.16	—¡Afanan puusiamahuu! Nocon Ifo Diosin yamu ua yoia cuscan nicahuun, —huaiton.
1SA.15.16	—Ua yoihuun, —ishon cumani.
1SA.15.17	Ascaiton Samuel yoini isca huaquin, —Un ahuamaran ishon min shinanpaoni. Ascafia min natian nocon caifo Israelifo manifoti min nocon niaifo. Nocon Ifo Diosin nocon caifo ismayamua mia catoan min nocon niaifo inon. 
1SA.15.18	Ascan nocon Ifo Diosin mia yonoa isca huaquin, “Nan Amalecitafo fasi chacacoinfoquin. Ato rutuqui futsahuun. Min ranushumuafo yonohuun nantifi Amalecitafo rutucahuun. Ato nantifi rutuqui cuyocahuun,” ishon mia yonoa. 
1SA.15.19	¿Ascacun ahuuscai min nocon Ifo Diosi nicacasmamun? ¿Ahuuscai min samamashta ahuara sharafo non ina sharafori min fiamun? Nantifi coaquin cuyohuun nocon Ifo Diosin mia hua. ¿Ahuuscai nocon Ifoan ointaifin min chaca huamun? —ishon Samuel yoiaiton.
1SA.15.20	Saúl cumani, —Ascan nocon Ifo Diosin ua yonoa cuscan mun huaa. Ua nichia cuscan mun caa. Un nantifi Amalecitafo rutuqui cuyoa. Aton niaifo Agag fusti un ihuua. 
1SA.15.21	Ascan ranushumuafoan chashoan sharacoinfo non moi sharacoinfori fushoa nocon Ifo Diosina inon min Ifo Dioshuunshon toquiri putsamuinia Gilgal mai anoshon rutunonfo, —ishon Saúl cumani.
1SA.15.22	Asca huaiton nicaquin Samuel cumani, —¿Ratocaimun nocon Ifo Diosi fuchipaiquin? Min inafo ahuunshon rutushofain cooashoshquin iyamarai nocon Ifo Diosin mia yoia cuscan aiton min nicasharaino fasi shara finacaian. Nanscarafin nocon Ifo Diosi fuchipaicoinquin.
1SA.15.23	Shointi yafi yoshin chaca fu tsainqui chacacoin. Nanscarifiai nocon Ifo Diosi mia yonoa cuscan min ayamai nanrifin chacacoinquin. Ahuara afi rami huacashon cufimisifo cuscan fasi chacacoin. Nanscarifiai nocon Ifo Diosin mia yonoa cuscan min nicacasmaifin chacacoinquin. Nocon Ifo Diosin mia yoia cuscan min acasmaiton natian nocon Ifo Diosin afanan mia niaifo imapaimaran, —ishon Samuel yoini.
1SA.15.24	Nicaquin Saúl cumani, isca huaquin,
1SA.15.24	—Icon, mun chaca hua. Nocon Ifo Diosin ua yonoa cuscan un huayamafain min ua tapima cuscan un aama. Uhuun caifofoan ua apaiyai cuscan un atoqui ratua. Ascacun ua yoiafo cuscan un hua. 
1SA.15.25	Ascafiacun un chaca hua cuscan ua rauhuahuun. Afanan afohuunoa shinantamarocon u fu capun nocon Ifo Diosi non cufinyonon, —ishon Saúl yoiaiton.
1SA.15.26	Samuel cumani isca huaquin, —¡Ma! Uncai mi fu caima. Nocon Ifo Diosin mia yonoa cuscan min nicacasmaiton arifi mia pota min afanan nocon caifo Israelifoan niaifo inonma, —ishon Samuel yoini.
1SA.15.27	Asca huatan Samuel ifiacucahuanaiton Saúl ahuun sahuuti cupanan achini nitu huashquin. Achiquin ahuun sahuuti fashnuni. 
1SA.15.28	Ascan Samuel yoini,
1SA.15.28	—Min uhuun sahuuti fashnua cuscan nanscarifi huaquin Ifo Diosin mia shatumana min afanan niaifo inonma. Upa Diosin min caifo futsa niaifo imanon. Aafin nocofunu sharacai mia finoanquin. 
1SA.15.29	Nocon Ifo Diosin arus fusti sharacoin. Ahuunoashu fusti Israelifo isharatirofo. Nancai chanimisima. Nocofunun afanan shinan futsatiro cuscacai nocon Ifo Diosicai ascarama. Nancai shinan rafuyama. A shinain cuscaracai fianananpacunacama, —ishon Samuel Saúl yoini.
1SA.15.30	Afanan Saúl yoini, —Mun tapia un chaca hua cuscan. Ascafiacun uhuun yorafoan aton niaifo patasharinoafo non nantifi nocon yorafoan ointaifin u fu capun min Ifo Diosi cufishquin uhuunoa shinansharanonfo, —ishon Saúl yoini.
1SA.15.31	Ascatan Samuel a fu cani. Saúl nocon Ifo Diosi cufini. 
1SA.15.32	Chipo Samuel yononi, —Ua Amalecitafo aton niaifo Agag ua ihuushohuun, —huani. Agag ahuun nomuran shinanni isca huaquin, —Ua afanan rutupaiyamaino. Afanan uhuun nomuran un musuimaran, —ishon Agag ahuun nomuran shinain ratutama Samuelqui oni. 
1SA.15.33	Ascaiton Samuel yoini,
1SA.15.33	—Min nopun facufo yafi ahuafo ichapacoin min rutumisi. Ascan natian min uhua facuoma iishquinran, —ishon Samuel yoini.
1SA.15.33	Nannori huaiton Samuel Gilgal mai anoshon nocon Ifo Diosi ointaifin nopun Agag rutuquin shatu mishti huapani. 
1SA.15.34	Asca huatan Samuel ahuun pushu Ramá ano cani. Ascano Saúl ahuun pushu Gabaa ano nasoni. 
1SA.15.35	Ascan nan Samuel naitiancai afanan Saúl oinnacama. Afanan oinyamafiaquin fasi ahuunoa shinancoinpaoni. Nocon Ifo Diosinri ahuun nomuran fasi shinancoinni. —¡Ohuashta! Un Saúl Israelifoan aton niaifo imanima shara icuanaran, —ishon Diosin shinanni.
1SA.16.1	Ascan nocon Ifo Diosin Samuel yoini isca huaquin,
1SA.16.1	—Mun yoia Saulcai afanan Israeli niaifo itiroma. Ascan afanan ahuunoa shinanyamahuun. Min moi masho muran shuni manuhuun. Asca huatan Belén pushu rasi ano catahuun. Nanno a nocofunu Isaí icano catahuun. Ahuun furun futsa un catoan Israeli niaifo inon, —ishon Diosin yoini.
1SA.16.2	—Ifon, uncai ari catiroma. Ua Saúl nicaquin ua rututiroran, —ishon yoini.
1SA.16.2	—Moi facuoma iyotahuun. Nocoshon ato yoihuun min na ina ua rutushon nai cuscan uhuunoa yoisharafain ua cufinon, —ishon ato yoihuun. 
1SA.16.3	Nantianri Isaí yoihuun min ua moi facuyamisima ua rutushonni oa atirifi funonfo. Ascan nantianri un mia tapimai rato Isaí ahuun furunmain un catoincain min caifoan aton niaifo inon. Nanton ahuun mapoqui shuni ocahuun naanfin niaifo iquiquin.
1SA.16.4	Ascan nocon Ifo Diosin yoia cuscacoin Samuel huani. Belén ano nocoaino niaifo patasharinoafo fasi ratucoincaquin Samuel yoiquin isca huanifo,
1SA.16.4	—¿Ahuara chaca finoanshu min oamun? ¿Ascayamarai unimai min oamun? —ishon yocanifo.
1SA.16.5	Yocaifoan ato cumani, —Uncai ahuuscai oama. Un nocon Ifo Diosi moi facuoma rutushoni oa. Un moi facuoma rutuano marifi uqui fucahuun non Dioshuunoa yoisharafain non cufinon. Nanton noco amapaiyai cuscan fusti non atiroquin. Ascan Moisés yononi cusca acahuun. Ascaquifin man nocon Ifo Diosi ahuunacoinshon man ismatiroquin, —ishon Samuel yoini.
1SA.16.5	Asca huatan Isaí furufo futan Moisés yononi cuscan Samuel ato ashoni. Nanton moi facuoma rutuano a fu nanno inonfo. 
1SA.16.6	Ascan Isaí furufo fu aqui nococashon Samuel Isaí furu ahuun anu Eliab oinni nocofunu fasi cuyamasoa. Ascano Samuel ahuun nomuran shinanquin isca huani, —¡Aicho! Un shinanraca icon naafin nocon Ifo Diosin catoanquin. Ascacun un ahuun mapofuchi shuni ocai nocon niaifo inon, —ishon ahuun nomuran shinanni.
1SA.16.7	Ascan nocon Ifo Diosin yoini, —Min nocofunu cuyamasoa shara oian. Ascacun min shinan un nan nocofunu catoncun. Nan min shinain cuscari nannori yorafoan shinanmisi. Ascan uncai anori shinanmisima. Uncai Eliab catoanma. Uncai yora ahuun cuyamasoahuunshon un ato catoanma. Yorafoan aton no muran shinainfo cuscan un tapishocai un ato catontiro iyamarai un ato catoinmaran, —ishon nocon Ifo Diosin yoini.
1SA.16.8	Isaí furu futsa ahuun anu Abinadab cunashoni Samuel oinnon. Ascaiton Samuel yoini, —Nantocai nocon Ifo Diosin catoanmaran, —ishon yoini.
1SA.16.9	Ascan Isaí furu futsa Sama Samuelqui ocun oinon. Ascafia nanri Samuel yoini, —Natoricai nocon Ifo Diosin catoanma niaifo ipanan, —ishon Samuel yoini.
1SA.16.10+1SA.16.11	Nanscarifi ai nan sieite Isaí furufo Samuel ointaifi fusti rasi furi furinifo. Ascafiainfoancai Samuel Isaí yoini, —Nafoancai nocon Ifo Diosin catoanma. ¿Min furu futsa yamaimun? —ishon Samuel yocaiton.
1SA.16.10+1SA.16.11	—Uhuun facu chipocutonfin fasi funununshon chashoanfo cushuaquin, —ishon Isaí cumaiton.
1SA.16.10+1SA.16.11	—Futsa yonohuu min facu chipocu ua ihuishotanon. Nan nocoataimacai non piyoimaran, —ishon Samuel yoini.
1SA.16.12	Ascano Isaí futsa nichini furu chipocu futsa ihuitanon. Pushco isininmisima ointsa. Ahuun fuso sharacoin fupishtacoin. Samuel oinquin nocon Ifo Diosin yoini,
1SA.16.12	—Naanfin un catoanquin Israelifoan aton niaifo inon. Ahuun mapofuchi shuni ocahuun un catoan cuscan ato ismanon, —ishon nocon Ifo Diosin yoini.
1SA.16.13	Nicatan Samuel moi masho murannoa shuni fitan ochifoan ointaifi chipocuton ahuun anu David ahuun mapofuchi shuni ocaino samamashta Diospan Yoshin Shara Davidqui nocoriscatan ahuun curush inanni. Shafatifi Diospan Yoshin Shara David fu rafuni ahuun curush shara inanni. Asca huatan Samuel afanan ahuun pushu Ramá ano nasoni.
1SA.16.14	Nantiancai nocon Ifo Diosin ahuun Yoshin Shara afanan Saúl fu rafunima man potacoian ini. Ascan nocon Ifo Diosicai yoshin chaca nitu huanima Saulqui noconon ahuun nomuran fucash huashquin omitsiscanon. 
1SA.16.15	Ascan Saúl ahuun oinmatifoan yoinifo isca huaquin,
1SA.16.15	—Niaifon, nocon Ifo Diosin yoshin chaca miqui nichia mia omitsiscamanon. 
1SA.16.16	Niaifon, noco nichihuun, nonfin mia nocofunu funashonicai ahuun manuti mia manushonon. Nocon Ifo Diosin yoshin chaca miqui nichiaitian nan nocofunun mia manushotiro nan yoshin chacanun afanan mia omitsiscamai cuscan muutamarocon min afanan isharairan, —ishon yoinifo.
1SA.16.17	Ascan huaifoan ato cumani, —Nan futsa manuqui tapi shara ua funashotacahuun. Fuchishon ua ihuushoriscacahuun, —ishon Saúl ato yoini.
1SA.16.18	Futsan nica cuscan yoini.
1SA.16.18	—Niaifon, mun nican Isaí pushu rasi Belén ano ica ahuun facu futsan manuti fasi tapisharacoian tsain shara yoifafainni. Ascanori nan pushcohuai ahuaqui ratuyamacain mutsisipa shara ahuun fuso fupishtacoin. Nocon Ifo Diosi a fu icaran, —ishon yoini. 
1SA.16.19	Nannori nicaquin Saúl ahuun oinmatifo nichini Isaí tapimashquin. Ato yoini isca huaquin, —Man Isaí pushu ano nocoshon yoihuu un tsain fomai isca huaquin, “Min facu David chashoan cushumisi ua nichishohuun,” ishon ua yoishotacahuun, —ishon Saúl ato yoini. 
1SA.16.20	Nannori nicatan Isaí David cunani yoiquin isca huashquin, —Niaifo Saúl mia cuna. Ascan burropan catu camaqui misi ichapa fofain fimi unu ahuun anu vino fichi tutso muran manushon fofain cabrari fotahuun Saúl inanshquin, —ishon Isaí David yoini. 
1SA.16.21	Ascano David aqui nocoshon nan Saúl yononi cuscan David aani. Saúl Davidqui unimacain ahuun noicoinni. Ascan David ahuun oinmatiri a fu ica ini. 
1SA.16.22	Saúl fasi Davidhuun noicoinquin apa Isaí tsain fomani isca huaquin, —Un Davidqui fasi unimai. Ascan ua David yoishopun u fu nitutiromainquin uhuun oinmati iishquin, —ishon Saúl Isaí yoini. 
1SA.16.23	Ascan nan yoshin chaca nocon Ifo Diosin nitu huayamaino Saulqui noconi David ahuun manuti manushonaino afanan Saúl ahuun ointi ihuu itamarocon afanan shinansharacoinni. Ascaino nan yoshin chaca amaquinoashu cayoni.
1SA.17.1	Nantian Filisteofoan aton ranushumuafo ichanannifo Israelifo rutunainfono. Nan pushu rasi Soco Judá mai anoa Azeca ano ichanannifo. Ascan nan mai anunifo Efes-damimran ishon yoinifo. 
1SA.17.2	Ascan nantianri Saúl Israelifoan aton ranushumuafo ichanan huani chaimashta machi rafu nushmancayan inifo. Israelifo icano nushmancayan mai mispa ano Filisteofo icafo ini. 
1SA.17.3	Ascan Filisteo ranushumuafo machi futsa ano icafo ini. Israeli ranushumuafori machi futsa ano icafo ini. Israelifori mai mispa nushmancayan inifo. Filisteo ranushumuafo non Israeli ranushumuafo chaimanoashu ori rafunoashu oinonannifo.
1SA.17.4	Ascaino Filisteofoan aton ranushumua futsan ahuun anu Goliat fasi uhuapacoin Israeli ointaifin catacatani. Ahuun cuya rafu non fusti metro. 
1SA.17.5	Ahuun cuno maiti maiya ini. Nan cuno ahuun anu bronceran huani. Ahuun cuno sahuutinin shofucumua ahuun ihuu cincuenta y cinco kilos. 
1SA.17.6	Ahuun cunopari ocuma rafu finushumucain ahuun puchihuuriri ahuun ashi cunocoin chainipa puchihuuri nutafain 
1SA.17.7	Ahuun ashin rushpi chai cushtocoin icaino ahuun cuno ahuun ihuu siete kilos cuana. Nocofunun futsan rucu cani ahuun cuno sapa nitunhuatiya tsomashomisi ashin chachinonma. 
1SA.17.8	Ascan Goliat nituaino Israeli ranushumuafo cunani ato yoiquin isca huashquin,
1SA.17.8	—¿Israelifoan, ahuuscaimun man ichanaincain manraca noco rutuicai? Unfin Filisteoquin. ¿Man Saúl ahuun oinmatifomun? Ascan fusti uqui fucahuun manmain ua rutuyamarai un mato rutuicai. Ascan fusti catoncahuun uqui onon. 
1SA.17.9	Ascan min caifoan ua rutuano nonfin Filisteofo non maton yonomatifo itiroquin. Ascan un min caifo rutuano manfin Israelifo noco yonomatifo ishquicai. 
1SA.17.10	Na shafata un mato yoi. Ascan ratoran futsa uqui musuquima uqui nichihuun. Non tapinon tsoanmain shuhuintiroquin, —ishon oi ashcafinin Goliat cunani.
1SA.17.11	Ascaiton nicacaquin Saúl futan ahuun ranushumuafoan shinannifo isca huaquin, —¡Ohuashta! Non ahuusca huatiromaran, —ishon shinancani. Fasi ratucoincani taritarinifo. 
1SA.17.12	Nantian Isaí anifoshta Belén ano ica ini. Nantifi ahuun facu nocofunufo ocho ini. Furu chipocuton ahuun anu David ini. 
1SA.17.13	Furun iyoaton ahuun anu Eliab. Chipocun futsa ahuun anu Abinadab ini. Acachorinoaton ahuun anu Sama. Nan rafu non fustifin Saúl ahuun ranushumua iniquin. Saúl fu fonifo Filisteofo rutui focani. 
1SA.17.14+1SA.17.15	Ascan David furu chipocucoin Saúl pushu ano apa pushu Belén ano catacatapaoni apan chashoanfo cushushoshquin.
1SA.17.16	Nan cuarenta osha finontan shafatifi Filisteo cuyamasoacoin Israeli ranushumuafoan aton ointaifin catacatapaoni ato musumashquin.
1SA.17.17	Ascan shafa futsa Isaí furu David yoiquin isca huani, —Upashtan, nan trigo tsoi forusa muran fofain misi mucu rafuti min ochi ranan ranushumuafo muran icafo ato foshoriscatahuun. 
1SA.17.18	Ascashon aton ranushumua niaifori queso mucu rafuti foshotahuun. Ascan min nasoaitian min ua tapimatiro min ochifo sharamainquin. Ato yoihuu ua tsain fumanonfo. 
1SA.17.19	Min atoqui nocotiro Saúl yafi ahuun ranushumuafo machi rafu nushumancaya ahuun anu Ela anoa. Nanno Filisteofo rutushcaquin icaforan, —ishon Isaí furun David yoini.
1SA.17.20	Ascan iyoconaino futsan chashoanfo cushuaino apan yonoa cuscan ahuun ochifo tushu foshoicai burropan catucamaqui cani. Israeli ranushumuafoan Filisteofo rutui foaifono David atoqui nocoquin nican oi ashcafinin yoinifo, —Non Filisteofo rutui canon, —ishon yoinifo. 
1SA.17.21	Ascan Israeli ranushumuafo yafi Filisteo ranushumuafo chaima oinonnancani rutunanpairianifo. 
1SA.17.22	Nantian David ahuarafo fushoa cuscan nan tushu yafi mafo cushumisi inantan ahuun ochi fu ranushumuafo icano ichoni. 
1SA.17.23	Iyoa rafu non fusti tsaincaino nan Filisteo pushu rasi Gat anoashu ahuun anu Goliat nantifi ahuun caifo ranushumuafo finoncoian afanan cashon ato asca huamisi cuscan Israelifo roani, —Mato ranushumua nocofunu futsa uqui nichihuun. Non tapinon ua rututiromainquin, —ishon cashu mutsama huaiton David nicani.
1SA.17.24	Ascano Israeli ranushumuafoan nicacani fasi ratucoincani Goliatqui musucani ichonifo. 
1SA.17.25	Ascan Israeli ranushumuafoquin yoinannifo, —Nicapon nan Filisteo uhuapacoin yoimisi cuscan. Shafatifi noco yoimisi tsoamain a fu rutunantiroquin. ¿Saúl niaifoan yoia cuscan man man nicamun yoiquin isca huaiton? “Tsoan Goliat rutuafin un pui ichapacoin inaincai. Uhuun ainfacuri un inain ahuun ahuin inon. Non nantifi Israelifo faritifi pui yoca cuscan ahuun yorafo afanan non ato pui yocapacunacamaran,” ishon niaifoan yoiaran, —icashu Israelifo yoinannifo.
1SA.17.26	Ascaino David chaima futsa niaton yocani, —¿Tsoan Filisteo rutuamun ahua niaifoan inainquin? Nan Filisteo noco fucash huaquin noco cashu mutsama huaino non rafipaitiro. Manfin Israelifoan ahuun ranushumuafia manfin nan Diosin ahuun yoraforiquin. Nocon Diosifin natian niaquin. ¿Ahuuscai na Filisteo Diospan ahuun yorayamafiashon noco tsain chaca huafain noco musumapaimun? —ishon David ato yoini.
1SA.17.27	Nannori nicacatan ahuun yorafoan nan rama yoiafo cuscan yoiquin isca huanifo, —Min nica cuscan icon. Tsoan na nocofunu Filisteo rutuafin niaifoan nan inansharaiquin, —ishon David yoinifo.
1SA.17.28	Ascan huaiton iyoaton Eliab nicain chipocun David ranushumuafo fu yoinonainno Eliab aqui sinacoinquin yoini,
1SA.17.28	—¿Ahuuscai min nuno oamun? ¿Natian tsoan na chashoan fustirasi cushuimun? Mun tapian min cacapaimisi. Min nomuranshon min shinanchacaifin. Rutunainfoan oinpai min oaquin, —ishon iyoaton Eliab yoini.
1SA.17.29	—¿Ahuuscai min uqui sinaimun? ¿Un ato fu tsaintiromamun? —ishon David cumani.
1SA.17.30	Ascan chaimashta shucucaitan futsafo yoca cuscan atori David yocani. Nan futsafoan cuma cuscan futsafoanri cumanifo. 
1SA.17.31	David yoiai cuscan nanno niafoan niaifo Saulqui chaninifo. Ascano Saúl futsa nichini David aqui onon. 
1SA.17.32	Ascano David Saúl yoiquin isca huani,
1SA.17.32	—Niaifon, nan Filisteon noco caifofoqui noco ratumapai. Un nantifi uhuun yorafo yoipai nan Filisteo cuyamasoaqui ratunonfoma. Unfin min oinmatiquin. Un na nocofunu cuyamasoaqui un catiro rutushquin, —ishon yoiaiton.
1SA.17.33	Ascaiton Saúl cumani —Min na Filisteoqui catiroma rutushquin. Mincai ranushumuama. Minfin pushcoai fustiquin. Ascan Filisteo pushcohuinacahuanaitian futsafo rutuquin tapicoianquin, —ishon cumani.
1SA.17.34+1SA.17.35	Ascaiton afanan David cumaquin isca huani,
1SA.17.34+1SA.17.35	—Niaifon, unfin min oinmatiquin. Un uhuun upan chashoanfo cushushomisi. Ascan masharo uhuapaton uhuun upan chashoan futsa foaiton un mufaintan uhuun chati un masharo cosha ahuun ashfa murannoa un chashoan tsucatan afanan chashoanfo muran ano un iyoa. Ascan nan masharonun ua pipaiyaiton un ahuun cotipan achishon un coshaino man naa. 
1SA.17.36	Masharo rafu ahuun anu leon yafi oso un rutua. Ascan nocofunu Filisteo Diospan ahuun yorama. Nan masharo rafu un rutua cuscan un nanri rututiro. Manfin ranushumuafo Diosinafoquin. Diosifin niaquin mato cushushquin. Ascafiaino Filisteon mato ratupai. 
1SA.17.37	Nocon Ifo Diosin ahuun curushhuunshon ua numa ua masharo rafutan rutunonma. Nan masharonunhuan mutsisipafiashon nocon Ifo Diosin ua ahuun curushu inainno ua masharonun piama. Ascan nan Filisteon cuyamasofia Upa Diosin numatiro ua rutunonma, —ishon David yoini.
1SA.17.37	Nannori yoiaiton nicaquin Saúl yoini, —Aqui catahuun. Nocon Ifo Diosi mi fu caiquin, —ishon yoini.
1SA.17.38	Ascashon Saúl ahuun cuno maiti non cuno sahuuti David sahuumani. 
1SA.17.39	Nanfo nutafain nopuri ahuun ona muran nanuni. Nan cuno maiti yafi cuno sahuuti sahuushon mua fasi ihuucoin ayacain catiro inima. Ascashon yoini, —Niaifon, uncain min sahuutifo un fuya huatiroma. Ascan un Filisteo rutuicaquicai un afo sahuutiroma, —ishon yoini.
1SA.17.39	Ascashon pucani. 
1SA.17.40	Ascatan shorifaintan shushanaquinoa mucu fustiti toquiri fiitan ahuun noshati muran nanuni. Ahuun rusfi toquiri potati muran fusti nanufain chashoan cushumisiano ahuun poquitiya Goliat ano cani. 
1SA.17.41	Ascan Goliat oaino ahuun oinmatinin ahuun cuno nituhuati escudo cuscaran curushcoin pia yafi ashi iquinonma tsomashonano funaiquimashta David shinain chaima oni. 
1SA.17.42	Goliat David oinquin oian pushcoshta ahuun fuso sharashta. Ascacun Goliat ahuun nomuran shinan, —Na pushcocai ahuamaran, —icashu aqui cashupaini. 
1SA.17.43	Ascashon Goliat David yoini isca huaquin,
1SA.17.43	—¿Min shinanmun un pashnacun min uqui poquitiya oa? —ishon yoini.
1SA.17.43	Ascan ahuun diosifo nan rami huafohuunshon Goliat Davidqui tsain chaca huani. 
1SA.17.44	Afanan Goliat yoini,
1SA.17.44	—Nuri ohuu. Natiafin un mia rutuicai min nami cotocotofo pimafain yoinafori un pimaicai, —ishon Goliat yoini.
1SA.17.45	Ascaiton David cumani, —Min uqui oa nopu yafi ashi tsomashu. Ascan unfin nocon Ifo Diosihuunoashu miqui oaquin. Nanfin Israelifoquin nocon Diosin. Ahuun curushhuunshon ahuamamishti huatirofiacun min shinan ahuun yorafo cushuama. 
1SA.17.46	Ascan na shafata nocon Ifo Diosin ahuun curush ua inainno un mia rutufain mia tushtui. Na shafatan min ranushumua Filisteo un nantifi maton caya cotocotofo non yoinafo ato pimai. Ascan manifotiton tapitirofo Israelifo fu Diosin ica. 
1SA.17.47	Ascan nopu yafi ashi ascarafocai nocon Ifo Diosin yopaima ahuun yorafo numashquin. Ascan rutunainfoan nocon Ifo Diosin apaiyai cuscan rato futsan shuhuinmatiro. Ascan na shafata min non min caifo nantifi nocon Ifo Dioshuunshon non mato rutuqui futsairan, —ishon David yoini.
1SA.17.48	Nannori nicatan Goliat chaima oaino David aqui ichoni. 
1SA.17.49	Ascan aqui ichotan ahuun noshati murannoa toquiri fini. Ahuun rusfi toquiri potati finifoantan toquirinin Goliat fumanan tsacani. Ascaino Goliat pacuni. 
1SA.17.50	Ascan David toquiri yafi rusfi potati fustiyafiashon Filisteo cuya masocoinfiacun rutuni. Nopu maisifiashon David Goliat rutuni. 
1SA.17.51	Ascan David ichotan Goliat racacun nopu ahuun ona murannoa tsucatan ahuun tushtuni.
1SA.17.51	Asca huatan Filisteofoan oianfo aton yora Goliat David man rutua. Rato futsacai aton caifo murannoa Goliat cuscarama. Goliat cuyamasoa mutsisipacoin nantifi finoncoian. Ascan nan oincani Filisteofo fasi ratucoinnifo. Ratucoincani nasofuracani ichoriscanifo. 
1SA.17.52	Ascaiton Israelifoan oincani fasi oi ashcafinin yoinifo, —¡Aicho! Goliat man naaquin. Non Filisteofo rutunoncahuun, —icashon oi ashcafinin yoinifo. Ascatan ato mufaincatan ato rutupacunifo. Filisteo ichapacoinfo Israelifo futan Judáfoan ato rutunifo. Nan mau faihuan ahuun anu Saaraim ano yafi Gat non Ecrón ano Filisteofo rutuafono aton cayafo racani.
1SA.17.53	Ascano ato rutuquin anaititan Israelifo nasonifo nan Filisteofo icafoanno aton ahuara sharafo finifo. 
1SA.17.54	David Jerusalén pushu rasi ano Goliat ahuun mapo foni. Ascan ahuun ashi non ahuun nopu non ahuun chati ahuun pano pushu muran huani.
1SA.17.55	Ascan David Goliat ano caiton Saúl oinquin Israeli ahuun ranushumua niaifoan ahuun anu Abner yocani isca huaquin,
1SA.17.55	—Abner, ua tapimahuun. ¿Na pushco David tsoan facumun? —ishon yocaiton.
1SA.17.56	—Niaifon, uncai tapiamaran, —ishon Abner cumaiton.
1SA.17.56	—Ascan ua tapimacahuun, —ishon niaifo Saúl yoini.
1SA.17.57	Ascan David nan Filisteo Goliat ahuun mapo tsomano Abner David Saulqui ihuuni. 
1SA.17.58	Ascaiton Saúl David yocani,
1SA.17.58	—¿Pushcoshtan, ua tapimahuun min upa tsoamainquin? —ishon yocaiton.
1SA.17.58	David cumani,
1SA.17.58	—Uhuun upa anufin Isaiquin. Belén pushu rasi anofin icaquin, —ishon cumani.
1SA.18.1	Ascan David yafi Saúl yoinonain unucatan Saúl furun Jonatán Davidqui oni. Ascatan a fu tsaintan samamashta noicoiacufoanni. Afiri noimua cuscari David fasi ahuun noicoinpaoni. 
1SA.18.2	Ascan nantian Saúl yononi cuscan David afanan apan pushu ano nasotama Saúl pushu ano ipaoni. 
1SA.18.3	Ascan Jonatán fasi David noicoinquin yoini isca huaquin, —David, un mia fasi noi. Un mi fu rafupacushquin. Un mia potapacunacamaran, —ishon Jonatán David yoiyoni. 
1SA.18.4	Nannori yoiaiton Jonatán ahuun sahuutifo inanfain ahuun nopu yafi piacati inanfain ahuun nanushumutiri David inanni nan ahuun noiyai cuscan ismashquin.
1SA.18.5	Ascan nantifi Saúl yonoa cuscan David nanscacoin huashoaiton oin Saúl aqui unimaquin yoini, —Natian min ranushumuafoan aton niaifo patasharinoa min iquiran, —ishon yoini. Saúl David niaifo hua oincani nantifi Israelifo unimanifo. Ascanori ranushumuafoan niaifofori unimani.
1SA.18.6	Ascan David nan Filisteo Goliat rutuano Israeli ranushumuafo aton pushu ano nasonifo. Pushu rasi anoafo Israeli ainfofo fai cusumunrinoashu fanainyanan manutifo manunifo. Nan manutifo ahuun anu pandero non platillo manuyanan unimacani mononifo. 
1SA.18.7	Ascan monocai fanainyanan iscanifo fanaincani,
1SA.18.7	—Saúl mil nocofunufo rutufiano David paratama diez mil rutuaran, —icashu ainfofo fanaincaifoan. 
1SA.18.8	Nan nicain Saúl ahuun nomuran Davidqui shinanchacai. Fasi sinacoinquin yoini isca huaquin,
1SA.18.8	—David paratama diez mil rutuano ainfofo fanaincani. Asca uhuunoa fanaincaquin mil fusti rutuaran icashu fanaincani. Ascano samamashta David aton niaifo imapaitiroforan, —ishon Saúl ahuun nomuran shinanni.
1SA.18.9	Ascashon nan shinanquin Saúl Davidhuunoa shinanchacapaoni. —Ascacun un David oinfafainshquin niaifo inonma, —ishon Saúl shinanpaoni. Saúl fasi shutimitsapaimisicoin ipaoni.
1SA.18.10+1SA.18.11	Iyoconaino nocon Ifo Diosin Saúl afanan shinansharayamaiton oinquin yoshin chaca Saulqui nocoaitocai Diosin afanan nitu huanima. Ascan nan yoshin chacanun Saúl omitsiscamani. Nan yoshin chacahuunoashu Saúl tsain isininpaton nan nisofoan yoiaifo cuscan yoini. Nantianri David fuyamisi cuscan ahuun manuti Saúl manushoni. Ascan Saúl ahuun ashi tsomashon David rutupaifiaqui David ichoacuncahuanaiton canuni. Pushu cunuacua ahuun ashin tsacani. Saúl ahuun nomuran shinanquin isca huani, —Un natian uhuun ashin David tsacaquin nasharafain cunuqui tsacamai naanon, —ishon shinanni. Ichoacuncahuanaiton canuni. Ascahuatan afanan nanscari huaquin Saúl ahuun ashin David rutupaiquin canuni.
1SA.18.12	Ascan nocon Ifo Diosin afanan Saúl fu itama David fu ini. Ascashu Saúl Davidqui ratuni. 
1SA.18.13	Ascashon Saúl yonoa cuscan David afanan a fu itiro inima. Nan a fu ahuun pushu ano itama mil ranushumuafo aton niaifo ini. David ranushumuafo aton niaifo sharacoincun ahuun ranushumuafo iyoni nan noicasmaifo ato potanon. 
1SA.18.14	Nocon Ifo Diosin a fu rafuaitian nantifi David acai cuscan shara ipaoni. 
1SA.18.15	Saúl oinni nocon Ifo Dioshuunshon David aca cuscan nantifi shara huaiton oin fasi aqui ratuni. 
1SA.18.16	David ranushumuafoan aton niaifo shara ini. Ascashon ato tapimani nan noicasmaifoan ahuusca huanonfoma. Ascainori nantifi Israelifo non Judáfoanri fasi David fuchipainifo.
1SA.18.17	Ascan shafa futsa Saúl David yoini isca huaquin,
1SA.18.17	—Caifo futsafoan nocon Ifo Diosi nicacasmafo. Nanscacun nocon Ifo Diosin ato cuyoshquiai cuscan min ahuunoashu ratushquima nocon ranushumuafo min iyotiro nocon noicasmaifo rutunon. Min asca huaiton oinquin uhuun ainfacu iyoa mia inantiro min ahuin inon. Ahuun anu Merab, —ishon Saúl David yoini.
1SA.18.17	Saúl ahuun nomuran shinanquin isca huani, —Uncai David rutuima. Filisteofo fu rutunancaquin nanfoan David rutucaniran, —ishon shinanni. 
1SA.18.18	Ascaiton David cumani isca huaquin,
1SA.18.18	—Niaifon, ucai ahuama. Uhuun upa non uhuun yoraforicai min ahuama. ¿Ascan ahuuscashuco un min raisi itiromun? —ishon David Saúl yoini. 
1SA.18.19	Ascafiacai Saúl David yoini cuscan huanima. Ahuun facu ainfo Merab David inantama nan nocofunu futsan ahuun anu Adriel inanni ahuun ahuin inon. Nan Adriel ahuun mai ahuun anu Mehola ini. 
1SA.18.20	Ascafia Saúl ainfacu futsa ahuun anu Mical fasi David noicoiaiton futsan Saúl tapimanaino fasi unimani. 
1SA.18.21	Ahuun nomuran shinanni isca huaquin, —¡Aicho! Un David yoishquin uhuun facu fu fiananon. Ascan fiananfotaima un afanan David rutunainfo ano un nichishquin Filisteofoan nan rutunonfo, —ishon shinanni. Nannori shinanfiashon Saúl David yoini isca huaquin,
1SA.18.21	—Afanan un shinan futsa min uhuun raisi iishquiran, —ishon Saúl David yoini.
1SA.18.22	Ascatan Saúl ahuun oinmatifo yoini isca huaquin,
1SA.18.22	—David yoihuu, “Nocon niaifo Saúl mia fasi fuchipaiquin. Ahuun oinmatifoanri mia fasi fuchipaiquin. Ascan mia fuchipaiquin ahuun facu fihuun ahuun raisi iishquin,” ishon yoitacahuun, —Saúl ato yoini.
1SA.18.23	Ascan Saúl ato yoini cuscan nannori David yoinifo. Ascaiton David cumani,
1SA.18.23	—Un ahuuomacain uricai ahuama. ¿Ascan ahuuscashumun un niaifo Saúl ahuun raisi itiroquin? —ishon David cumani.
1SA.18.24	Ascan David cumai cuscan nan ahuun oinmatifo Saulqui chaninifo. 
1SA.18.25	Nicashon Saúl ato yoini isca huaquin,
1SA.18.25	—David yoihuun isca huaquin, “Nan cien Filisteofo min rutuafin min uhuun facu fitiroquin. Nan ua noicasmaifofin un copiquin ato rutupaicain,” —ishon Saúl ato yoini. Ascafiashon ahuun nomuran shinan futsani. —David cien Filisteofo rutupaiyaino nanfoancaifin David rutushquicaniquin, —ishon ahuun nomuran shinanni.
1SA.18.26+1SA.18.27	Ascan niaifo Saúl ato yononi cuscan nicai David fasi unimaquin shinanni isca huaquin, —¡Aicho! Natian un niaifo Saúl ahuun raisi itiroran, —ishon shinanni. Ascan Saúl ainfacu inantaima ahuun ranushumuafo futan David dos cientos Filisteofo rutunifo. Ascan Saúl yoca cuscan David dos cientos Filisteofo rutushon ismani. Ascashon Saúl ahuun facu Mical David inanni afu fiananon.
1SA.18.28+1SA.18.29	Ascano nocon Ifo Diosin David fu rafucoiaino ahuun facu Mical David noicoiyain cuscan Saúl tapiquin finacoianshu aqui musuni. Ascan nan a fu iqui tauaitian nantian yafi nan naitian Saúl David noicasmapaoni. 
1SA.18.30	Ascatari David nantifi Israelifoan ato ranushumua niaifofo finoncoian. Nanfoan noicasmacaquin rutunifo cuscan David paratama rutuni. Ascashon nantifi ahuun caifo Israelifoan Davidhuunoa nicasharafain ahuunoa shinansharanifo.
1SA.19.1+1SA.19.2	Ascano chipo Saúl ahuun facu Jonatán yafi ahuun oinmatifo yoini isca huaquin, —David rutuhuun, —ishon ato yoini. Ascafiaino Jonatán fasi David noicoinquin a rututamarocon apan yoini cuscan David tapimani.
1SA.19.1+1SA.19.2	—Uhuun upan mia rutupai. Oinfain funamari onutahuun. 
1SA.19.3	Ascan min onuano un fasi funununnoashu uhuun upan fu un tsainquin mihuunoa. Asca nan ua yoiai cuscan un mia tapimanon, —ishon yoini.
1SA.19.4	Nan iyoconaino Jonatán apa fu tsainquin Davidhuunoa yoisharani isca huaquin,
1SA.19.4	—Upashtan, minfin niaifoquin. David chaca huayamahuu. Aafin min oinmatiquin. Mia chaca huatamarocon mia shara huashomisi. 
1SA.19.5	¿Man min ointiaquimanamun Filisteo cuyamasocoian David rutuyamacun aatofin Goliat David rutu cuanaquin? Ascafia David Filisteo rutuaino nonfin Israelifo Diosinhuunshon fasi Filisteo ichapafo rutua nococai ahuusca huafoma. Ascaiton oin min fasi unima. ¿Ascan ahuuscai min David rutupaimun? Aatocai ahua chaca huamisima. ¿Min ipaitsi David rutupairan? —ishon Jonatán apa yoini.
1SA.19.6	Ascaiton nicaquin Saúl furu cumani isca huaquin,
1SA.19.6	—Diosin ua nicaino un mia icon yoi. Uncai David ato rutumanimaran, —ishon yoini.
1SA.19.7	Ascan Jonatán apa yoia cuscan nicashon David cunani nantifi tapimashquin. Jonatán apa ano David iyoni. Nan iyopaoni cuscan David Saúl fu afanan ini.
1SA.19.8	Ascan chipo afanan Filisteofo funifo Israelifo fu rutunanshcaquin. David arifi ranushumuafo fu cani Filisteofo fu rutunanshquin. Ato rutuqui finacoiyainfoan oin Davidqui ratucani ichonifo. 
1SA.19.9	Ascatan David afanan Saúl pushu ano nasoni a manushoshquin ahuun no muran unimanon. Asca huafiaino Saúl pushu muran tsaoshon ashi tsomani nocon Ifo Diosin Saulqui yoshin chaca nichinni nan fucashcoin huanon. 
1SA.19.10	Ascan ahuun ashin David tsacapaiquin curushcain tsacani. Asca canufainnicai David ichoacuncahuanaino ashi cunuhuu nitani. Ascaino nan yamu David ichoni Saúl rutunonma. 
1SA.19.11	Ascashon Saúl ahuun ranushumuafo David pushu ano nichini cushunonfo. Ato yoiquin isca huani, —Funamarishta David pushu murannoashu cainyaiton rutucahuun, —ishon Saúl ato yononi. Ascaiton David ahuinin Mical tapishon funu yoini isca huaquin,
1SA.19.11	—Min na yamu nunoashu cayamaiton funamarishta mia rutucaniran, —ishon ahuinin yoini.
1SA.19.12	Ascatan Mical ahuun funu David cunu shoi caincaiti anoshon funu nichini. Nan yamu ichotanon. 
1SA.19.13	Funu nichitan Mical ahuara yora ointsa rami huashon aton oshati muran racoshon ratani. Ahuun mapoquiri cabra ahuun ranin maraconi. 
1SA.19.14	Ascan funamarishta David rutushquin achipaiyaifoan ahuin Mical ato yoini, —Uhuun funu isininqui racaran, —ishon ato yoiaino. 
1SA.19.15	Saulqui chaniaifoan afanan ato yononi isca huaquin,
1SA.19.15	—Ascan ahuun oshati muran racafiacun ua ihuushotacahuun un rutunon, —ishon ato yononi.
1SA.19.16	Ascaino David pushu muran iquifaitan oianfo ahuun oshati camaqui ahuara yora ointsa rami hua raca ini. Cabra ahuun ranin maracoshon rata ini. 
1SA.19.17	Ascan Saúl ahuun facu Mical cunashon yoini isca huaquin,
1SA.19.17	—¿Ahuuscai mian paranmun? Natian nan David un noicasmai min nichia un achinonma, —ishon yoini.
1SA.19.17	—Upashtan, ua yoia cuscan un ayamaiton ua rutushquin ua huaaran, —ishon Mical cumani.
1SA.19.18	Ascan David Ramá pushu rasi ano ichoni. Ichoashu Samuel pushu ano noconi. Ascashon Saúl chaca hua cuscan nantifi David Samuelqui chanini. Aqui chaniaiton nicaquin Samuel nan mai Naiot ano David iyoni. 
1SA.19.19+1SA.19.20	Ascan David Naiot mai ano cacun futsan Saúl tapimani. Ascashon Saúl ranushumuafo nichini David achinonfo. Ascafiano nococashon oianfo Diosin tsain yoimisifo non aton niaifo Samuelri Diospan Yoshin Sharahuunshon Diosihuunoa yoiaifo. Nicacashon Saúl ranushumuafori Diosin ahuun Yoshin Sharapan ato shinanmasharaino arifi Diosihuunoa yoinifo.
1SA.19.21	Saúl atohuunoa nicaquin ranushumua futsafori atoqui nichini. Ascanori nanfoanri Diosin Yoshin Sharapan ato shinanmasharaino ahuun tsain yoinifo. Ascaino Saúl afanan futsafo nichini. Nanscari huaquin nanfoanri Diosin Yoshin Sharahuunshon yoinifo. 
1SA.19.22	Ascano ipaitama Saúl arifi Ramá ano cani. Pozo ahuun anu Secú ano nocoshon futsafo yocani, —¿Ranimun Samuel yafi David? —ishon yocaiton. —Naiot Ramá ano icaforan, —ishon cumanifo. 
1SA.19.23	Nan nicatan Saúl ari cani. Nanscarifiaquin Diosin Yoshin Sharapan arifi iquinai cuscan nan cahuanaitishon Diospan tsain yoini Naiot mai ano nocoai chain. 
1SA.19.24	Ascan nocoshon Saúl ahuun sahuutifo pucashu racani. Samuel ointaifi chitoriashon shafatishon non yamutishon Diospan tsain yoiaiton oinquin futsafoan yoinifo isca huaquin, —¿Saúl arifi Diospan tsain yoimisimun? —ishon yoinifo.
1SA.20.1	Ascano David Naiot Ramá mai anoashu Jonatán icano ichoni. Nocoshon yocani, —¿Un ahua chaca huamun? ¿Un min upa ahua chaca huamun ua rutupaiyai? —ishon David Jonatán yocaiton.
1SA.20.2	—¡Ma! Uhuun upancai mia rutuima. ¡Shinanpo! Uhuun upa ahuara huataima ua rufofo yoimisi. Ahuara shara huayamafiaquin ua tapimayomisi. ¿Ascan mia rutupaifiaquin ahuuscai ua yoiyamamun? Ma. Un shinancai iconma, —ishon Jonatán yoiaiton.
1SA.20.3	Nicaquin David cumani isca huaquin,
1SA.20.3	—Diosin ua nicaino un mia icon yoi. Min upa tapia mian noiaiton. Ascan mia ointi isinmapaiquima mia foman min tapinonma. Ascan Diosiri min ua nicai cuscan un mia icon yoi min upan ua samamashta rutupairan, —ishon David yoiaiton.
1SA.20.4	—Ascan un mia ashoai cuscan ua tapimahuun un mia ashonon, —ishon Jonatán cumaiton.
1SA.20.5	David cumani isca huaquin,
1SA.20.5	—Funamari nocon caifoan fusititian ahuun anu oshu ina funano min upa ua yoita mato futan pinon. Ascan un mato futan piyamaiforan un fasi fununun onuicaicain. Un nanno osha rafunon fusti yatatifi onuicai. 
1SA.20.6	Min upan “¿David raqui caamun?” huaiton yoihuu isca huaquin, “David caashquin ua yocaquin tau hua Belén ano apa icano coshicoin caashquin nantifi ahuun yorafo futan amisi cuscan nocon Ifo Diosi ina rutushoni cairan,” ishon ua yoia. 
1SA.20.7	Ascan mia upan cumasharaiton min shinantiro ua rutupaima. Ascafia min uhuunoa yoiaino sinaiton oinquin min tapitiro ua rutupaiyai. 
1SA.20.8	Ascan uhuun yorashta. Man min tapia min u fu nocon Ifo Diosin ointaifin non yoinonansharapacunaca. Ascan ua upa achimayamahuun. Min shinain un min upa chaca huacun min upa ua achimatamarocon mifin ua rutuyohuun, —ishon David yoini.
1SA.20.9	—¡Ma! Uncai mia asca huapacunacama. Ascan uhuun upa mia rutupaiyai tapishon un mia yoi cuanaran, —ishon Jonatán cumani.
1SA.20.10	—¿Min nica ua upa rutupaiyai tapishon ahuuscashomun mian tapimatiroquin? —ishon David yocaiton.
1SA.20.11	—Nuri ohuu. Non fasi fununun canon, —ishon Jonatán cumani. Ascashu nan rafu fasi fununun fonifo. 
1SA.20.12	Nocotan Jonatán yoini isca huaquin,
1SA.20.12	—Nonfin Israelifoquin nocon Ifo Dioshuunshon un mia icon yoi. Ascan osha rafu finontan uhuun upa mihuunoa shinan cuscan un tapishquin. Un nica mia ahuusca huayamaiton un mia tapimatiro. 
1SA.20.13	Ascan un nicai mia uhuun upa chaca huaiton un mia tapimayamaino min ichocun nocon Ifo Diosin ua fasi asca huapainon. Nocon Ifo upa fu ipaoni cuscan natianri mi fu ica. 
1SA.20.14+1SA.20.15	Ascan un niyoa chain nocon Ifo Diosin ua noia cuscan minrifi ahuunshon ua shara huafafainhuun. Mia noicasmaifo nocon Ifo Diosin cuyoaitian uhuun yorafo shinanhuun. Ato shara huafafainhuun, —ishon Jonatán yoini. 
1SA.20.16	Asca huatan afanan nocon Ifo Diosihuunshon Jonatán David yoini isca huaquin, —Mia noicasmaifo nocon Ifo Diosin ato cuyopainon. 
1SA.20.17	Ua noiquin afanan ua yoiyohuun uhuun yorafo min ato shara huashquinran, —ishon Jonatán David yoini. Ascan Jonatán afin noimuai cuscan Davidhuuri noicoinni. 
1SA.20.18	Ascan afanan Jonatán David yoini isca huaquin,
1SA.20.18	—Funamari nocon caifoan fusititian ahuun anu oshu ina funaran huamisifotian min no fu iyamaiton uhuun upan ua yocashquin ahuuscaimain min no fu iquimacai. 
1SA.20.19	Ascan min onuitano afanan osha rafu finoanno yatashta toquirifo putsamuinia anoshon manayohuun. 
1SA.20.20	Nannoshon min manaino uhuun piacatinin un toquiri putsamuinia chaima pianquin rafu non fusti huai.
1SA.20.21	Ascan huashon un furonanfacu nichin ua piafo fushonon. Min nican un furonanfacu yoiquin isca huai, “Toquirifo nuquirishtanoa uhuun piafo fuchishon ua fushohuun,” ishon un furonanfacu yonoaiton nicaquin min nocon Ifo Diosihuunshon tapicointiro uhuun upa mia ahuusca huaima. Ahua chacacai mihuunoa shinainma. Ascan nannori nicashu osharahuun. 
1SA.20.22	Ascafia un furonanfacu isca huaquin yoi, “Uhuun piafo min fuchiama. Fasi orishta cashon uhuun piafo min fuchitiroran,” ishon un furonanfacu yoiaiton min tapitiro uhuun upa mia chaca huapaiyaiton. Nicain min nuno itiroma. Musu itiro. Ascano min mai futsa ari ichotiro. 
1SA.20.23	Ascan nan non yoinonansharaita cuscan nocon Ifo Diosin noco nica. Nonmain nanscasi ai shara huatananpacunacaquin, —ishon Jonatán David yoini.
1SA.20.24	Asca huaiton nicatan David fasi fununun onuni. Nantianri oshu ina funa fusititian niaifo Saúl ahuun pushu muran acamaquishon piti ano tsaoni piishquin. 
1SA.20.25	Cunuquitafiashu tsaonmisi cuscan afanan nannori tsaoni. Furun Jonatán acamaquishon piti ocuma futsa tsaoni. Ranushumua niaifo ahuun anu Abner Saúl chaimashtacoin a fu tsaoni. Ascan David tsaomisi anocai tsoa tsaonima. 
1SA.20.26	Nan shafata Saúl ahuashta yoitama puusinima. Ahuun nomuran shinanni isca huaquin, —Nocon Ifo Diosin yononi cuscan non ahuara chaca ramanshon non futsafo futan pitiroma a ina Diosihuunshon rutushon piaino. Ascan un shinain David ahuara chaca ramanshon no futan pitiroma. Ascashu nocoqui oamaran, —ishon Saúl ahuun nomuran shinanni.
1SA.20.27	Ascano iyoconainocai David afanan ato futan pishquin onima. Ascaiton Saúl furun Jonatán yocani, —¿Ahuuscai Isaí facu afanan noco futan pifafainfiashu na shafatari oamamun? —ishon Saúl yoini.
1SA.20.28	Ascaiton Jonatán cumani, —David ua yoita isca huaquin, “Ua Belén ano nichipun. 
1SA.20.29	Nanno oshu ina funa fusititian ina rutushcaquin nocon Ifohuunshon shinanyonifo. Ascacun uhuun ochin ua yonoa urifi un ato fu inon. Ascan ua noicoinquin ua nichipun uhuun yorafo fu un inon,” ishon ua yoita. Ascan no fu icamaran, —ishon Jonatán apa yoini.
1SA.20.30	Nannori nicatan Saúl ahuun furuqui fasi sinacointaquin yoini, —Min uhuari chacacoin ano. Minrifi min fasi chacacoin. Min shinanmun un tapiama min Isaí facu niaifo imapaiyai. Min icai cuscan min uhuari rafipaitiro. 
1SA.20.31	Nan Isaí facu nianocai min niaifo itiroma. Ascacun ua ihuurisca huaiyohuun un rutunon, —ishon yoiaiton.
1SA.20.32	—¿Ahuuscai min David rutupaimun? ¿Ahua chaca huamun naanon? —ishon Jonatán apa yoiaiton.
1SA.20.33	Cumatamarocon Saúl ahuun ashi furu rutupaiquin tsacani. Asca huaitofin Jonatán tapiniquin iconcoin apan David rutupaiyai. 
1SA.20.34	Ascaino apaqui fasi sinacoin Jonatán acamaquishon piti anoashu funini. Nan shafa fusticai afanan ahua pinima. —Uhuun upa David fasi chaca huaran, —ishon Jonatán David shinancoinni. 
1SA.20.35	Ascan iyoconaino David yoita cuscan Jonatán furonanfacu chifi cainquifaitan yoini isca huaquin, 
1SA.20.36	—Na pia un piancai ichoshon ua fishoriscatahuun, —ishon yononi.
1SA.20.36	Nan yonoai cuscan facu ichoni. Jonatán pia fasi chaicoin pianquin furonanfacu finonmacoinni. 
1SA.20.37	Facu piaqui noco cuanaiton Jonatán cunashon yoini isca huaquin,
1SA.20.37	—Pia pacu ano min nocoamaqui.
1SA.20.38	Nituquima orishtaquin afanan ichotahuun, —ishon Jonatán facu yononi.
1SA.20.38	Ascaino ichoicai piaqui nocoshon ifo fushoni. 
1SA.20.39	Jonatán David yoita cuscacai facun tapinima. Jonatán futan David fustiton tapinifo. 
1SA.20.40	Ascan Jonatán piacati non piafo facu inanquin yoini isca huaquin, —Pushu rasi ano ua foshotahuun, —ishon yononi.
1SA.20.41	Ascan facu caiton David toquiri putsamuinia ano ocuma futsa onu ano Jonatánqui nocoshon David maiqui fuoshopacucahuan rafu non fusti ashoni. Asca huatan icononancunfoancatan uaiquitanannifo. Nan rafu uaicaifono David uaiqui finacoinni. 
1SA.20.42	Asca nan rafu fasi shinanonainfoan Jonatán yoini isca huaquin, —Natian min casharatiro. Non nocon Ifo Dioshuunoashu non yoinonan sharapacumisi. Ahuun ointaifi non yoicoian nocon Ifon Diosin min funafo non uhuun funafori ato cushusharapacunaca, —ishon Jonatán David yoini.
1SA.20.42	Ascaino David nannoashu caino Jonatán pushu rasi ano nasoni.
1SA.24.1	Ascan Saúl Filisteofo rahuinfainni ichoicai ahuun pushu ano noconi. Nocoshon nican David tsoa istaipama ano ahuun anu En-gadi ano cani. 
1SA.24.2	Cashon nica Saúl tres mil ranushumuafo catonni a futan David funai fononfo. Cabrafo tsoan ifoyayamafiashu toquirifo ano foafafainnaifoanno Saúl fu fonifo David funai focani. 
1SA.24.3	Ascan nan fai cusumunri chashoanfo icafo ano Saúl mahua quini muran iquini ano poishquin. Tapinima nan mahua quini muran David yafi a fu rafuafo a muran onufiacun. 
1SA.24.4	Ascan David fu rafuafoan fashushu yoinifo,
1SA.24.4	—Natian min Saúl rututiro mia afanan fucash huanonma. Na shafatan nocon Ifo Diosin mia yoia isca huaquin, “Un Saúl miqui nichishquin min apaiyai cuscan min huanon,” —ishon ahuun yorafo David yoini. Ascaino funaiquimashta acachori mushofusho tsoan nicayamaino David Saúl ahuun sahuuti uhuapamashta cunotinin shatuni.
1SA.24.5	Asca huatan David ahuun nomuran shinanni, —¡Ohua! Un aca cuscacai sharama. Nocon Ifo Diosin Saúl catonni. Ascan noco yononi cuscan non nocon niaifo chaca huatiroma. Ascafia ahuun sahuuti uhuapamashta un shatua, —ishon ahuun nomuran shinanni. 
1SA.24.6	Ascan David a fu rafuafo yoini isca huaquin,
1SA.24.6	—Nocon Ifo Diosin man tapia un Saúl ahuun sahuuti shatuama shara icuana. Nocon Ifo Diosin Saúl catonni. Afin uhuun niaifoquin. 
1SA.24.7	Ascan man shinain cuscan afanan nocon niaifo rutupaitama muyamacahuun, —ishon David ato yoini.
1SA.24.7	Asca huatan Saúl quini murannoashu caincainaino 
1SA.24.8	Samamashta arifi quini murannoashu cani David Saúl cunani. —¡Uhuun niaifon, minfin uhuun niaifoquin! —ishon cunani. Ascaiton Saúl ifiacucahuan oian David maiqui fuohua ini. 
1SA.24.9	Ascashon David yoini,
1SA.24.9	—¿Ahuuscai min yorafo icoinra huaimun un mia chaca huapaiyai? ishon uhuunoa yoiafo. 
1SA.24.10	Minfin ointiroquin un mia rutupaiquin mia rutu cuana. Na ramashta quini murannoa nocon Ifo Diosin yonoa cuscan min tapiyamaino un nannoa mia oian. Mia chaca huapaiquin un mia acuana. Uhuun yora futsafoan ua yoia, “Rutuhuun,” ua huafiaifoanno un mia ahuusca huapaiquima. Un ato cumaquin isca hua, “Nocon Ifo Diosin Saúl catonnicun uhuun niaifo un mupacunacamaran,” ishon un ato yoia. 
1SA.24.11	¡Oinpo raisi! Min sahuuti uhuapamashta un shatua. Un min sahuuti shatufiashon un mia rutuama. Natian min tapitiro un mihuunoa ahua chaca huama. Min tapitirori un tsoa yoimisima, “Nocon niaifo non chaca huanon,” ishon un yoimisima. Ascafiacun min ua funariai ua rutupaiquin. 
1SA.24.12	Nocon Ifo Diosin tapian un mia chaca hua iyamaraimain min ua chaca huamisiquin. Mian chaca huahuunshon nocon Ifo Diosin mia onaintimatiro uncai mia ahuusca huanacama. 
1SA.24.13	Nocon shunifoan yoimisifo isca huaquin, “Yora chacafoan chaca huatiroforan,” ishon yoinifo. Ascan uncai mia ahuusca huanacama. 
1SA.24.14	¿Ahuuscai min Israelifoan niaifofiashon ua rutupaifafainnimun? Uncai ahuama. Pashna nacai ahua itiroma. Nanscarifiai iacai ahuama. Urificai ahuama. ¿Ahuuscai min ua funariai shafa finonmatanma ua rutupaiquin? 
1SA.24.15	Ascan nocon Ifo Diosin tapian min cayacafi shinanyamarai uncai mihuunoa chaca huama. Tsoan chaca huacun nocon Ifo Diosin onaintimatiro. Aafin uhuun numamisiquin. Ua numatiro mian rutunonma, —ishon David yoini.
1SA.24.16	Nannori nicatan Saúl cumani isca huaquin,
1SA.24.16	—¿Uhuun facushta, David, nan minmun? —ishon yocatan Saúl fasi uaini. 
1SA.24.17	Ascan afanan Saúl yoini,
1SA.24.17	—Min sharafiano uncai sharama. Mian shara huafiaino un mia chaca hua. 
1SA.24.18	Icon na shafata mian fasi shara hua. Nocon Ifo Diosin ua na quini muran nichia mian rutupaiquin rutu cuanafiashon mian rutuama. 
1SA.24.19	Tsoa futsacai mia cuscarama. Un mia chaca huamisi cuscan un futsa noicasmaquin un chaca huacun ua rutupaiquin ua rutu cuana. Ascan mincai futsa cuscarama. Mian ahuusca huama. Min ua shara huahuunshon nocon Ifo Diosin miari shara huapainon. 
1SA.24.20	Ascan natian mun tapian min chipo nocon caifo Israelifoan nocon niaifo iishquin. Min nocon niaifo icaino nantifi isharashcani. 
1SA.24.21	Ascan nocon Ifo Dioshuunshon ua yoihuun min niaifoaitian min uhuun yorafo non uhuun funafo min ato rutuqui cuyoshquimaran, —ishon Saúl yoini.
1SA.24.22	Nannori nicatan David cumani isca huaquin, —Mian yoia cuscan nocon Ifo Diosin noco nicaino un min yorafo non min funafo rutushquimaran, —ishon yoini. Ascan Saúl ahuun pushu ano nasotan David yafi a fu rafuafoya nan aton cushuti ano fonifo.
1SA.25.1	Ascano nantian Samuel nani. Nantifi Israelifo Samuel nani anoashu ichanancanashu uainifo. Ascan nan ahuun pushu Ramá mai ano mai huanifo.
1SA.26.1	Ascan chipo pushu rasi ahuun anu Zif anoashu nocofunufo pushu rasi Gabaa Saúl icano fonifo aqui chani focani. Yoiquin isca huanifo, —Nan min David funafoanfafainna natian tsoa istaipama machi ahuun anu Haquila chaimashta onuaran, —ishon yoinifo.
1SA.26.2	Nannori nicatan Saúl tres mil ranushumuafo fasi tapicoianfo ato iyoni David achinonfo. Tsoa istaipama Zif ano fonifo. 
1SA.26.3	Machi Haquila David icano chaimashta Saúl fai cusumunri oshani. Ascafia Saúl funai aqui oaiton David tapini. 
1SA.26.4	Ascan ahuun yora futsafo nichini Saúl icano David tapimashquin. 
1SA.26.5	Ascan Saúl osha ano yamunacucahuanaino David yafi ahuun yora futsafo funaiquimashta aqui caiton oinonfo. Ascan oianfo Saúl yafi Nerpan facu Abner nan ranushumuafoan aton niaifo nanno oshanifo. Israeli ranushumuafoan ato tarati hua. Nanfori man oshafainnifo. 
1SA.26.6	Ascan a fu rafuafo nan Hitita Ahimelec non Joab yora nan Sarvia ahuun facu Abisai David yocani, —¿Tsoa u fu caimun Saúl oshano u fu nocoshquin? —ishon David ato yocani.
1SA.26.6	—Un mi fu cairan, —ishon Abisai cumani. 
1SA.26.7	Ascan David yafi Abisai funanmanshta fonifo Saúl ahuun ranushumuafo fu icano fonifo. Funanmanshta focaquin nantifi oshai futsuafo ato fuchini. Saúl oshaquin ahuun mapoquiri ahuun ashi maiqui nichia. Ranushumua niaifo Abner yafi ahuun ranushumuafoan Saulqui tarati huayacucanashu arifi oshanifo. 
1SA.26.8	Ascan Abisai yoini isca huaquin, —¡David, oinpon! Natian nocon Ifo Diosin yonoa mia noicasmai min rutumatiro. Ua yoihuun un natian uhuun ashin un chachinon naanon. Un ashi curushcai tsacaquin maiya tashnihuatanon naanon. Uncai chachiqui rafu huaima. Un fusti huano nairan, —ishon fashushu Abisai yoini.
1SA.26.9	Ascaiton David cumani isca huaquin, —¡Ma! Rutuyamahuu. Nocon Ifo Diosin Saúl nocon niaifo inon catonniquin. Non rutuashu non chaca itiro. 
1SA.26.10	Non icoinra huatiro nocon Ifo Diosin nia. Nanscarifi ai non icoinra huatiro nocon Ifo Diosin chipo Saúl onaintimaiyamaino un shinan raca chipori futsafo rutuaino arifi natiro iyamarai anifoshtashu natiro. 
1SA.26.11	Nocon Ifo Diosin Saúl catonni. Nocon Ifo Diosin ua shinanmasharaino uncai Saúl rutunacama. Ascafia ahuun ashi yafi ahuun botica unu ayati non fiiain canon. Non aya ichonon, —ishon David yoini.
1SA.26.12	Ascan David nan ashi yafi botica Saúl mapo chaimashta tsaoa fiini. Tsoancai fiiaiton oinyamafain oshashu moinifoma. Nocon Ifo Diosin ato fasi osha chai camacoiano moitirocai inifoma. Ascaino Abisai yafi David atomaquinoashu ichonifo. 
1SA.26.13	Saúl yafi a fu futsafo icanoashu David yafi Abisai machi ocuma futsa mapunifo. Chaicunoashu Saúl yafi a fu icafo Davidqui nocoriscatirofo inima. 
1SA.26.14	Ascan huaiton oi ashcafinin David Nerpan facu Abner yafi ranushumua futsafo cunani isca huaquin, —¡Abner, moihuu! ¿Mian cumaimamun? —ishon cunaiton. —¿Min tsoamun? ¿Ahuuscai nocon niaifo oshafiacun min cunaimun? —ishon yocaiton.
1SA.26.15	—¿Iconmun min ranushumua shara? Tsoan Israel icafoanno mia finontiroma. ¿Ascan ahuuscai min niaifo min cushusharama? Futsan min niaifo rutupai cafiacun mincai a cushusharama. 
1SA.26.16	Min aca cuscan sharama. Icon nocon Ifo Diosin nia cuscan iconri min non mi fu ranushumua futsafoan maton niaifo nan nocon Ifo Diosin catoanton man cushuama. Ascan man chaca huahuunoashu man natiro. ¡Oinpo! ¿Ranimun niaifoan ahuun ashi non motica ayati? —ishon machi ocuma futsa chaicushon David cunani.
1SA.26.17	Cunaiton Saúl David ahuun oi onanni. Ascaiton cumani isca huaquin, —¿Uhuun facushta David, na minmun? —ishon cunaiton. —Unquian, uhuun niaifo min nocon niaifo. 
1SA.26.18	¿Ascan ahuuscai mian ichomashquimun? ¿Un mia ahua chaca huamun? Un ahua chaca huamainquin ua yoihuu. 
1SA.26.19	Ascan nocon niaifon unfin min oinmatiquin. Un mia yoiai cuscan ua nicasharapun. Nocon Ifo Diosin mia uhuunoa shinanchacamanaiton un nocon Ifo Dioshuunshon un ina rutushoshquin Ifoan uhuun chaca soashonon. Ascan nocofunufoan uhuunoa mia shinanchacamanai nocon Ifo Diosin ato onaintimacoinpainon. Mian uhuun pushu anoshon ichomana afanan uhuun yorafoyashon ichananshon nocon Ifo Diosiricai un ato futan cufintiroma. Un afanan ato futan nocon Ifo Dioshuunoa shinantiroma. Ua futsafoan yoimisifo, “Diosi futsafo afin rami huafo cufinhuun,” ishon ua yoiafo. 
1SA.26.20	¿Unmun caifo futsafoan aton mai anoashu naashquicai? ¿Ahuuscai nocon Ifo Diosin nan mai nocon inan ano min ua imapaimamun? Uhuun caifo Israelifoan minfin nocon niaifo. Nan ia funa huaquin mian funariai. Nan nocofunun machi ano coma funatiro cuscan mian funariairan, —ishon David yoiaiton.
1SA.26.21	Saúl cumani, —Unfin chaca huaquin. Uhuun facushta David, uqui nasohuun. Min uhuunoa shinansharaquifin min na shafata ua rutuamaquin. Ascan un afanan mia ahuusca huaima. Un mihuunoa shinan cuscan fasi chaca. Un fasi amaquiri shinan. Un nisofoan shinainfo cuscaran shinanmisiran, —ishon Saúl yoiaiton.
1SA.26.22	—Naquian min ashi. Min ranushumua pushco futsa nichihuun fiyonon. 
1SA.26.23	Rato yoran nocon Ifo Diosin tanasharacoianfo ato shara huashoshquin. Na shafata nocon Ifo Diosin ua tapipaiquin yonoa un mia rutupaiquin rutu cuana. Nocon Ifo Diosin mia catonnicun nocon niaifo inon. Ascan un mia ahuusca huama. 
1SA.26.24	Un minhuunoa shinansharaquin mia un rutupaima. Nanscarifi ai nocon Ifo Diosin uhuunoa shinansharapainon ahuarafoan ua omitsiscamaiton ua numanon, —ishon David yoiaiton.
1SA.26.25	Nicatan Saúl cumani isca huaquin, —Uhuun facushta David, nocon Ifo Diosin mia shara huashopainon. Min chipo fasi ahuarafo shara huaicai. Iconcoin min nantifi ahuara finoincairan, —ishon Saúl yoini.
1SA.26.25	Asca huatan David caino Saúl ahuun pushu ano nasoni.
1SA.28.1	Nantian Filisteofoan aton ranushumuafo ichanannifo Israelifo rutushcaquin. (Nantianri David yafi a fu rafuafo Filisteofo fu iyopaonifo Saúl David rutunonma.) Ascan Filisteofoan aton niaifo Aquís David yoini isca huaquin,
1SA.28.1	—David, man min tapia mi fu icafo no fu cai non Israelifo rutuicaino no fu focaniran, —ishon yoiaiton.
1SA.28.2	—Shara. Non mato fu cai. Ascan min tapitiro non mia shara huashoain cuscan, —huaiton.
1SA.28.2	Ascaiton Aquís cumani, —¡Aicho! Ascan min uhuun cushumisi ipatiroran, —ishon yoini.
1SA.28.3	Nantianri Samuel nano Israelifoan fasi shinancani uainifo. Samuel cainni Ramá mai ano mai huanifo. Nanscaifoannori Saúl yononi tsoacai yoshin chacahuunoashu namisifo aton yoshin funimatiroma a fu tsainshquin. —Nan namisifo fu tsaincafocai Israeli mai ano itirofomaran, —ishon Saúl ahuun caifofo yononi.
1SA.28.4	Ascan Filisteo ranushumuafoan mai futsa ahuun anu Sunem ano ichanannifo. Nantianri Saúl yafi Israeli ranushumuafoan mai futsari ahuun anu Gilboa ano ichanancani. 
1SA.28.5	Ascaifoan oin Saúl Filisteo ranushumuafo ichapacoin oin fasi ratucoinni. 
1SA.28.6	Ascatan nocon Ifo Diosi cufini ahua huatiromainquin tapishquin. Ascafiainocai nocon Ifo Diosin Saúl cumanima. Ahuun namapan yoiamafain ahuara futsafohuunoa yoiamafain Diospan tsain yoimisifoanricai Saúl tapimanima. 
1SA.28.7	Ascan ahuun oinmatifo yoini isca huaquin, —Ua ainfo naafo fu tsainmisi ua funashotahuun. Fuchishon nan ainfo ua yocashohuun un ahuuscatiromainquin Filisteofoan noco rutunonfoma, —ishon Saúl yoiaiton.
1SA.28.7	Ascan ahuun oinmati futsan yoini, —Niaifon, pushu rasi Endor ano ainfo naafo aton yoshin fu tsainmisi. Nanno icaran, —ishon yoini.
1SA.28.8	Nicatan Saúl ahuun sahuuti nan niaifoshon sahuumisi pucashon sahuuti futsa sahuuni tsoan onanonma. Yamu nan ainfo icano nocofunu rafu fu cani. Ahuun pushu muran iquicun Saúl yoini isca huaquin,
1SA.28.8	—Un nocofunu nani fu tsainpai. ¿Ascan ahuun anu un mia yoi min ua ahuun yoshin funimashotiromun? —ishon Saúl yoiaiton.
1SA.28.9	—¿Mian futsa rutumapaimun? Man min tapia nocon niaifo Saúl yononi tsoan yoshinfohuunshon yorafo tapimamisi yafi naafo fu tsainmisifori Israel mai ano itiromaran ishon noco yononi. Min ua isca huaquin yocai chipo min uhuunoa min niaifoqui chaniran, —ishon ainfoan yoiaiton.
1SA.28.10	—Ma. Nocon Ifo Diosi nia non icoinra huatiro. Nanscarifiai min icoinra huatiro un mia yoca cuscan min ua ashocun tsoancai mia ahuusca huaima. Tsoanricai mia onaitimashquimaran, —ishon yoiaiton.
1SA.28.11	Nannori nicatan ainfoan cumani, —¿Tsoan ahuun yoshin un mia cunashotiromun? —huaiton.
1SA.28.11	—Ua Samuel cunashohuun, —ishon Saúl yoini.
1SA.28.12	Ascatanaino samamashta Samuel fuchitan ainfo fasi fiisicaiton Saúl yoini isca huaquin, —¡Min ua paran! ¡Minfin Saulquin! —ishon oi ashcafinin yoini.
1SA.28.13	Ascaiton Saúl ainfo cumani, —Ratuyamahuun. Min oiain cuscan ua tapimahuu, —ishon Saúl yoiaiton.
1SA.28.13	—Un oian yoshin mai murannoashu oaishafai un icaran, —ishon ainfoan yoiaiton.
1SA.28.14	—¿Ahuu cuscaramun na yoshin? —ishon Saúl yocaiton. —Anifoshta tari sahuuaran, —ishon cumani. Nicaquin Saúl tapini nan Samuel oa. Ascaino ahuun ointaifin maiqui fuoshopacucahuani.
1SA.28.15	Ascan Samuel Saúl yoini isca huaquin, —¿Ahuuscai mian fucash huaquin ua funimanamun? —ishon yocaiton. —Uhuun nomuran un fasi omitsiscai. Filisteofoan noco rutupai fuafo. Un nocon Ifo Diosi yocapai non ahuusca huatiromainquin. Uacai afanan ahua yoima. Ahuun tsain yoimisihuunshon ua yoiamafain uhuun namapan ua yoiama. Ascan un mia cuna un atiro cuscan mian tapimanon, —ishon Saúl yoiaiton.
1SA.28.16	—¿Nocon Ifo Diosin natian mia noicasmaquin mia pota ahuuscai mian yocamun? 
1SA.28.17	Un nocon Ifo Dioshuunshon iishqui ai cuscan mia yoiyamua. Natian man nocon Ifo Diosin un mia yoiyomisi cuscan man aca. Min afanan Israeli niaifo inonma. Man mia niaifo caimana. Min caifo futsan David nocon Ifo Diosin catoan niaifo inon. 
1SA.28.18	Mia yonoa cuscacai min huanima. Nocon Ifo Diosin Amalecitafoqui fasi sinacointaqui mia yonoa, “Amalecitafo cuyohuun,” mia huafiainocai min anima. Ascan natian nocon Ifo Diosin mia onaintimai. 
1SA.28.19	Tsain futsari mia yoi. Funamari nocon Ifo Diosin yonoshquiai cuscan Filisteo ranushumuafoan min non nantifi min ranushumuafori mato rutushquicani. Ascan funamari un icano min facufoya un fu iiquin, —ishon Samuel yoini.
1SA.28.20	Ascan Samuel yoini cuscan nicain Saúl fasi ratucoin maiqui fuopacucahuani. Nan naa shinantsa. Nan yamu ifaita sharanon shafatari ahua piyamai shacafuani. 
1SA.28.21	Ascan ainfoan oiainno fasi Saúl ratucoinquin yoini,
1SA.28.21	—Niaifon, mian yonoa cuscan mun aa. Ua rutufiacuanafono mian yonoa cuscan mun aa. 
1SA.28.22	Ascan natian un mia yoiai cuscan ua nicapun. Un mia piimashquin min afanan shaca fuatamarocon min afanan mutsisipacoianshu min capaiyaiquiri min casharatiro, —ishon ainfoan yoini.
1SA.28.23	Ascafiaiton Saúl cumani, —Ma. Un ahua piimaran, —ishon cumani. Ascafia ahuun oinmatifoan yoinifo isca huaquin, —Niaifon, na ainfoan mia yoiai cuscan sharaquin. Pihuun, —ishon yoirianifo. Asca huaifoan ato nicai Saúl funinacahuan tsaotiqui tsaoni.
1SA.28.24	Ascaiton ainfoan oinquin samamashta moipan facu shunicoin rutuni. Coshicoin pichafain misi farashati maisi pichani. 
1SA.28.25	Asca huatan Saúl yafi a fu fuafo pimani. Pifaincani nan yamu fonifo.
1SA.31.1	Ascan iyoconaino Filisteo ranushumuafoan Israeli ranushumuafo rutunancaquin Filisteofoan shuhuinifo. Ascan Israeli ranushumuafo ichonifo. Ichocani atirifi Gilboa machi ano Filisteofoan ato mufain ato rutunifo. 
1SA.31.2	Nantian Filisteofoan Saúl furu rafu non fustiya rutupaiquin ato mufaini. Atoqui nococashon nan Saúl facu rafu non fusti Jonatán non Abinadab non Malquisúa rutunifo. 
1SA.31.3	Ascan Filisteo ranushumuafo Saulqui noconifo fasi rutupaicani. Ascan ichapafain nannosi piannifo. Ascaquin futsan pia tsacamanifo. 
1SA.31.4	Ascan Saúl naaquin ahuun oinmati yoini isca huaquin, —Mun nai. Na Filisteofocai nocon Ifo Diospan yorama samamashta uqui nocoaino tau huaquin ua omitsiscamafain ua rutushquin. Uncai atohuunoashu napaima. Ascan min nopun ua rutuhuu, —ishon Saúl yoini.
1SA.31.4	Ascaino ahuun oinmati fasi ratucoinquin rutunima. Ascafiaino Saúl aficoin ahuun nopu cunoquiri fosoancufoan aficoin aqui pacuashu naani. 
1SA.31.5	Ascaiton oin ahuun oinmati arifi nanscariai ahuun nopuqui afincoin pacuashu naani. 
1SA.31.6	Ascan nan shafata Saúl furu rafu non fustiya ahuun oinmati non ahuun ranushumua futsafori nannoashuri naanifo. 
1SA.31.7	Ascan Israelifo chaimashta machi ocuma futsa nan unu Jordán fari oaiquirinoa icafoan oiainfono aton ranushumuafo Filisteofoan rutuafo nanforifi icafoannoashu ichonifo. Ascan Filisteofoan nan Israelifo pushu rasi ano icafo aton pushufo muran iquinifo.
1SA.31.8	Ascan iyoconaino Filisteofo funifo Israeli naafo ano aton ahuarafo fiishcaquin. Ascan nantian machi Gilboa ano Saúl yafi furu rafu non fusti aton caya fuchinifo. 
1SA.31.9	Ascan Saúl tushtushon ahuun cuno sahuuti pucanifo. Asca huaifoan oinquin futsafo nichini Filisteofo icanoafo atoqui chaninifo Saúl man rutuafono. Aton dios ointsa afin rami huafoquiri aton pushu murannoafori ato tapimanifo. Saúl man naaran ishon ato tapimani. 
1SA.31.10	Ascan Filisteofoan aton dios anunifo Astartéran, huanifo. Ahuun pushu muran Saúl ahuun cuno sahuuti huani. Aton pushu rasi ahuun anu Bet-sán ano Saúl ahuun caya cunuqui mastanifo. 
1SA.31.11+1SA.31.12	Ascan Israelifo pushu rasi Jabes de Galaad anoafo Filisteofoan Saúl chaca huai cuscan nicanifo. Nocofunufo ratutama yamu foshinifo Saúl yafi furu rafu non fustiton ahuun caya foshcaquin. Ascan Bet-sán ano nococashon Saúl yafi furufo ato caya cunuqui mastanifo ano fotomashon ato pushu rasi Jabes ano fonifo. Nannoshon ato coanifo. 
1SA.31.13	Ascashon chipo aton shaofo ihui naman Jabes ano mai huanifo. Ascashon siete osha finoanno Israelifoan nannoshon piqui tununifo.
2SA.1.1	Ascan Saúl naano David fu rafuafo futan Amalecitafo rutuquin anaititan pushu rasi Siclag ano nasofuracani. Nanno osha rafuyonifo. 
2SA.1.2	Ascan iyoconaino nocofunu Saúl nanoashu David icano noconi. Ahuun sahuutifo fashnu fashnuatan ahuun mapoqui mai mapo ocani. Ascaquifin ato ismaniquin Israelifo shinancoinquin. Davidqui nocotan maiqui fuoshonpacucahuani David niaifo shara ismashquin. 
2SA.1.3	Ascaiton David yocani isca huaquin,
2SA.1.3	—¿Raniashu min oamun? —ishon yocaiton.
2SA.1.3	—Un Israeli ranushumuafo icanoashu nuno ichoaran, —ishon cumani.
2SA.1.4	—Israeli ahuun ranushumuafoan ahua finoanmainquin ua yoihuun, —ishon David yocaiton.
2SA.1.4	—Filisteofoan ato rutuaino Israelifo ichonifo. Ichapacoinfo man naashu pacunifo. Niaifo Saúl yafi ahuun facu Jonatán arifi man naaforan, —ishon yoini.
2SA.1.5	Ascaiton David nan pushco yocani isca huaquin, —¿Ahuuscashon min tapiamun Saúl yafi furu Jonatán naa? —ishon David yocaiton. 
2SA.1.6	Pushcopan cumani,
2SA.1.6	—Unfin nanno machi Gilboa anoshon oian Saúl ahuun ashin cocusamushon Filisteofo casho cuscaran taramutiyafo non caballofoyari aqui noco cuanaifoan. 
2SA.1.7	Saúl ifiacucahuan ua fuchishon ua cuna. Ascashon ua yoia isca huaquin, “Uqui ohuu,” ua hua. Ascan un cuma, “¿Un mia ahuua huashotiromun?” huaiton. 
2SA.1.8	“¿Min tsoamun?” ishon ua yocaiton. “Unfin Amalecitaquin,” ishon un cuma. 
2SA.1.9	“Mun omitsiscafiaicai un nataima. Ascacun ua rutuhuun un nariscanon,” ishon ua yoia. 
2SA.1.10	Mun tapifaita chai nipatiroma. Ascan ua yonoa cuscan mun rutua. Ascan ahuun niaifo maiti non ahuun muupi un fiia mia fushoshquin min uhuun niaiforan, —ishon Amalecita pushco yoini.
2SA.1.11	Nicacashon David a fu icafoanri fasi shinancaquin aton sahuutifo fashnu fashnuanifo. 
2SA.1.12	Ascan fasi Saúl yafi furu Jonatán non Israeli ranushumua futsafo nanfo nocon Ifo Diosina. Filisteofoan nantifi Israelifo rutunifo David futan a fu icafo nicai manocani fasi uainifo shafatan piqui tununifo. 
2SA.1.13	Chipo David nan pushco aqui Saulhuunoa chanini yoca isca —¿Min tsoan yoramun? —ishon yocaiton. —Uncai Israelima. Unfin Amalecitafiashu min mai ano icaquin, —ishon cumaiton.
2SA.1.14	—¿Ahuuscai ratutama nan nocon Ifo Diosin catoan niaifo inon min rutua? —ishon David yoini. 
2SA.1.15	Ascan David ahuun yora futsa cunashon yonoa isca huaquin, —Na pushco rutuhuun, —ishon yononi. Ascaiton nopun rutuni. 
2SA.1.16	Rutuataima David pushco Amalecita yoini isca huaquin, —Min chaca hua cuscahuunoa man min nai. Nan min tsainhuunshofin non mia rutuicai. Minfin noco tapimaquin isca hua, “Unfin nocon Ifo Diosin catoan mun rutua,” ishon min noco yoia. Ascan natian man min nairan, —ishon David yoini.
2SA.2.1	Ascan chipo David nocon Ifo Diosi yocani isca huaquin,
2SA.2.1	—¿Uhuun Ifon, un pushu rasi Judá mai ano caashquimun nanno ishquin? —ishon yocaiton.
2SA.2.1	—Ai. Nanno catahuun, —ishon nocon Ifo Diosin cumani.
2SA.2.1	—¿Rato pushu rasi ano un caimun? —ishon yocaiton.
2SA.2.1	—Hebrón ano catahuun, —ishon Ifo Diosin David cumani.
2SA.5.1	Ascan chipo nantifi Israeli mani futsafo anoashu Hebrón pushu rasi ano Davidqui fucashon yoinifo isca huaquin, —Nonfin min imiquin. Non min yorafo. 
2SA.5.2	Saúl noco niaifo iyopaonifiashon min nocon ranushumuafo iyoni noco numanon. Nocon Ifo Diosin mia yoini isca huaquin, “Min uhuun yora Israelifo cushushquin aton niaifo min iishquiain,” mia yoiniran, —ishon Israelifoan David yoinifo.
2SA.5.3	Asca huacatan nantifi Israeli niaifo patasharinoafo Hebrón ano Davidqui funifo. Ascan David ato futan nocon Ifo Diosi ointaifin nannorifosi yoinansharanifo. Ascaifoan David ahuun mapoqui shuni ocatan yoinifo, —Natian min nantifi Israelifo nocon niaiforan, —ishon yoinifo. 
2SA.5.4	Ascan David treinta fariaitian Israelifo aton niaifo iqui tauni. Aton niaifo cuarenta fariya ini. 
2SA.5.5	Tau huaquin siete fari non seis oshuri pushu rasi Hebrón ano niaifo ini. Ascan chipo pushu rasi Jerusalén ano nantifi Israeli icano yafi Judá icanoafori aton niaifo treinta tres fari David ini.
2SA.5.6	Ascan chipo David Israeli ranushumuafo iyoni pushu rasi ahuun anu Jerusalén anoshon Jebuseofo potanonfo. Ascan Jebuseofoan David yoini isca huaquin, —Min noco Jerusalén pushu rasi muran iquipacunacama. Fushofo non chatofoanri mia nituhuatirofo min nuno iquinonma, —ishon yoinifo. —David nocon pushu rasi muran iquitiromaran, —ishon shinannifo. 
2SA.5.7	Ascafiaino David ahuun ranushumuafoya Jerusalén pushu rasi muran iquini. Ahuun anu futsa Sión. Iquifainnaifoan Jebuseofo ato potani Israelifona inon. Chipo nan pushu rasi anu futsa tuqui huani Davidnaran ishon anunifo. 
2SA.5.8	Jerusalén iquiataima nan tsain chaca Jebuseofoan David fomani. Nicashon David ahuun ranushumuafo yoini isca huaquin, —Ato quini unu afain muran iquiyotacahuun nan Jebuseo fushofo non chatofo rutunon. Un ato fasi noicasmaicai, —ishon ato yoini. Asca tau huaquin yoiyomisi cuscan, —Fushofo non chatofo pushu muran iquitiromaran, —ishon cashucaquin yoimisifo. 
2SA.5.9	Ascan nan Jerusalén pushu rasi ano David iquini nanno ahuun pushu huaashquin. Anu futsa caquin pushu rasi Davidnaran ishon anunifo. Ascan nanno David cunu cuyacoin tarati huayacuni nan pushu rasi muran noicasmaifo iquinonfoma.
2SA.5.10	Ascan nocon Ifo Diosin David fu imisi ahuunshon futsafo iquiquin finacaimisi. A tsoan finontiroma ipaoni. 
2SA.5.11	Ascan ahuunoa nicaino Tirofo mai anoa aton niaifoan ahuun anu Hiram nocofunufo Davidqui nichishoni tsain shara yoinonfo. Nantianri yonomisifori nichishoni a futan pushu huashononfo. Ihui cosha ichapa fomafain ihui yonomisifo aqui nichifain toquiri uhuapacoin ahuun yonomisifori nichishoni David pushu uhuapa ashononfo. 
2SA.5.12	Ascan David oianno niaifo futsa shara huashoaiton oinquin tapini nocon Ifo Diosin yonoa cuscan nantifi manifoannafoan Israelihuunoa nicanifo. Futsafoan shinanfo Israeli caifofo mutsisipacoincun. David tapini nocon Ifo Diosin Israelifo noicoinquin aton niaifo imani.
2SA.5.13	Ascan David Hebrón anoashu Jerusalén ano shucuaitian ahuin ichapafo fini. Ascan furonanfacu non ainfacu ichapaya ipaoni. 
2SA.5.14	Ahuun furufo Jerusalén anoashu cainnifo aton anufo Samúa non Sobab non Natán non Salomón non 
2SA.5.15	Ibhar non Elisúa non Nefeg non Jafía non 
2SA.5.16	Elisama non Eliadá non Elifelet nanti ini.
2SA.5.17	Nocon Ifo Diosin David catoan Israelifo aton niaifo inon Filisteofoan nicaquin aton ranushumuafo ichanancashon David achinonfo. Ascafia David nicain Filisteofo fuaifono cununhuan cuyacoin muran tarati huayacunashu iquini. 
2SA.5.18	Ascan cununhuan cuyacoin muran David iquiano Filisteofoan chaimashta nococanashu machi rafu nushumancaya ahuun anu Refaim ano iquinifo. 
2SA.5.19	David ato oinquin nocon Ifo Diosi cufinquin isca huani,
2SA.5.19	—¿Uhuun Ifon, un natian uhuun ranushumuafo fu un Filisteofo icano un catiromun ato rutushquin? ¿Min noco nichimun min curushhuunshon non ato rutunon? —ishon David nocon Ifo Diosi cufiainton.
2SA.5.19	—Ai. Min atoqui catiro. Icocoin un mi fu cai min ato shuhuinon, —ishon nocon Ifo Diosin David cumani.
2SA.5.20	Ascan David ahuun ranushumuafo fu Baal-perasim mai ano cani Filisteofo rutui focani. Nococashon ato rutuni. Ascan David yoini, —¡Aicho! Ifo Diosin aca non Filisteofo rutuano faitahuanun samamashta nantifi tara caimatiro cuscan nocon Ifo Diosin nantifi a noicasmaifo ichoni nocohuunshon Diosin ato rutua. Ascan nuno nan mai non anutiro, “Baal-perasim, Onicoinnin tsainman Diosin atoqui nocoriscashon ato potaran,” —ishon yoinifo. 
2SA.5.21	Filisteofoan ato ahuara rami huacashon atohuunoa yoiquin isca huamisifo, —Nanfo nocon diosiran, —huamisifo. Ichocaquin nanfo potanifo. Ascan David ahuun ranushumuafoan Filisteofo aton dioscoinfoma fonifo.
2SA.5.22	Ascafia chipo afanan Filisteo ranushumuafo machi rafu nushumancaya Refaim ano nasonifo. 
2SA.5.23+2SA.5.24	Ascan afanan David nocon Ifo Diosi cufinquin isca huani, —Ifon, Filisteofo afanan nocoafo. ¿Un ahuusca huatiromun? —ishon yocaiton.
2SA.5.23+2SA.5.24	—A fusoafoquiri ato ointaifin cayamahuun. Ascatamarocon ato tarati huayacucashon ato cachorinoashu ihui bálsamofo ano yora cahuanai nicatsa nicai min ranushumuafo yoihuu Filisteofo rutushquin fotanonfo. Un mato tapimai ahuutian man atoqui nocotiro. Ascan ihui bálsamofo camaqui yora cahuanai nicatsacun man atoqui ichotiroquin. Ascan un mato ichomanai cuscan urifi mato fu cai, —ishon nocon Ifo Diosin David yoini.
2SA.5.25	Nocon Ifo Diosin yononi cuscan David yafi Israeli ranushumuafo anifo. Gabaón mai aria chaicoincunoa Gezer mai anoa Israeli ranushumuafoan Filisteo ranushumuafo rutunifo.
2SA.9.1	Ascan shafa futsa David ahuun nomuran shinanni isca huaquin, —Un Jonatán yoiyoni ahuun yorafo un shara huashquin. Ascan un natian un futsa yocain Saúl ahuun yorafo futsafo niamun un ato shara huanon, —ishon ahuun nomuran shinanni. 
2SA.9.2	Ascan David Saúl ahuun oinmati cuna yocashquin. Nococun yocaquin isca huani,
2SA.9.2	—¿Minmun Siba Saúl oinmati ipaoni? —ishon yocani. —Uhuun niaifon, unfin nanquin, —ishon Siba cumani.
2SA.9.3	Ascaiton David afanan yocaquin isca huani,
2SA.9.3	—¿Saúl ahuun yora futsafo niamun? Futsa niicun un nocon Ifo Diosihuunshon un shara huapai, —ishon David yoiaiton. —Ai, Fusti nia. Jonatán facu fusti man nia. Aacai mumama. Ahuun tau rafu chaca. Nipaiqui ranainran, —ishon yoiaiton.
2SA.9.4	—¿Ranimun? —ishon yocaiton. —Amielpan furun Maquir pushu ano ica. Nan pushu rasi Lodebar ano icaran, —ishon Siba cumani.
2SA.9.5	Nicatan David futsa nichini Maquir pushu ano Lodebar mai anoshon aqui ihuunon. 
2SA.9.6	Ascan Jonatán ahuun furu ahuun anu Mefi-boset. Saúl ahuun shota. Davidqui nocoi fasi ratucoin maiqui fuoshopacucahuani a ismashquin David ahuun niaifocun. Ascaiton David yoini, “Mefi-boset,” huaiton. —Unquian min oinmati, —ishon cumaiton. 
2SA.9.7	—Un mia shara huashquin ihuua. Ascan ratuyamahuu. Min upa nataima un yoiyoni “Min yorafo un ato shara huashquinran,” ishon un yoini. Ascan nantifi min shota Saúl ahuun mai ipaoni un mia inain mina inon. Ascan min u fu nuno uhuun pushu muran itiro. Shafatifi min nunoshon u futan pitiroran, —ishon David yoini.
2SA.9.8	Ascaiton nicaquin maiqui fuoshopacucahuatan Mefi-boset cumani, —Uncai ahuama. Un pashna naa cuscaran. ¿Ascan ahuuscai mian shara huaimun? —ishon yoini.
2SA.9.9	Asca huafiatan David Saúl oinmati ipaoni Siba yoini isca huaquin, —Un min niaifo ipaoni Saúl yafi ahuun yorafo un nantifi atona ato mai non nantifi ahuun ahuarafori un Saúl ahuun shota Mefi-boset inanshquin. 
2SA.9.10	Ascan min non min facufo non min oinmatifoyashon a mau huashocahuun ahuun yorafo pimasharashqui. Ascafia Mefi-boset nunoshon uhuun pushu anoshon shafatifi u futan piishquinran, —ishon David Siba yononi.
2SA.9.10	Siba ahuun furu ranan quince icaino ahuun oinmatifo veinte ipaoni. 
2SA.9.11	Ascan Siba David cumani isca huaquin,
2SA.9.11	—Ai, niaifon. Mian yoia cuscan un nantifi aashquinran, —ishon cumani.
2SA.9.11	Ascan a fu icain chain Mefi-boset David futan pini. Ahuun facu shinantsa a futan pini. 
2SA.9.12	Mefi-boset ahuun furonanfacu ahuun anu Micaía. Ascan Siba yorafo nantifi Mefi-boset ahuun oinmatifo ini. 
2SA.9.13	Ascan ahuun tau rafu chaca icaino Mefi-boset Maquir pushu anoashu David pushu Jerusalén pushu rasi ano shucuni shafatifi a futan pifain a fu iishquin.
2SA.11.1	Ascan oshu mayo iyamarai junio niaifofoan aton ranushumuafo futan mani futsafo rutui fomisifo. Nantianri David ranushumua niaifo Joab yafi Israel ranushumua futsafori nichini. Ascan Amonitafo rutufain aton pushu rasi uhuapa ahuun anu Rabá iquinifo a murannoafo ato ichoshquin Israelifona inon. Ascaifono David Jerusalén ano nituni.
2SA.11.2+2SA.11.3+2SA.11.4	Yatashtacoin David ahuun racati anoashu funicaini pushu fomancaya sapacoin camaqui cahuancacaini ainfo fasi sharashtacoin nashiaiton oinni. Na ainfo ahuun imishupucumisitian imi shatuano nocon Ifo Diosin Israeli yononi cuscan nashini. David oinshon ahuun oinmati nichini nan ainfohuunoa tapimanon. Ascaino ahuun oinmatinin ainfo icanoashu nasoshon yoini isca huaquin, —Na ainfo ahuun anu Betsabé Eliam facu. Ahuun funu Hitita ahuun anu Uríasran, —ishon yoiaiton David ahuun oinmati cumani isca huaquin, —Betsabé pushu ano catahuun ua ihuushoshquin, —ishon yononi. Ascano aqui nocoashu a fu oshani. Iyoconaino ahuun pushu ano nasoni.
2SA.11.5	Ascan imimisitian oshu finoanno Betsabé mua man facu nanua. Tapishon David tsain fomani isca huaquin, —Mun facu nanuaran, —ishon yoini. 
2SA.11.6	David tapini nanton facu nanumana. Ascacun ranushumua niaifo Joab cunu fomani isca huaquin, —Nan Hitita Urías ua nichishoriscahuun, —ishon yononi. Ascan Joab Urías David ari nichini. 
2SA.11.7	Nocoshon David yocani isca huaquin, —¿Niaifo Joab sharamun? ¿Ranushumua futsafori sharamun? ¿Nan Amonitafo aton ranushumuafo nocon caifoan ato shuhuiamun? —ishon David Urías yocani. 
2SA.11.8	Ascan ahuun tsain anaitishon David Urías yoini isca huaquin, —Natian min pushu ano catahuun tunuyoshquin, —ishon yoini.
2SA.11.8	Urías caiton chipo David tushu sharacoin fomani piisharanon. 
2SA.11.9	Ascafianocai Urías ahuun pushu ano canima. Niaifo David pushu unmainti ano ahuun oinmatifo osha ano arifi nanno oshani. 
2SA.11.10	Ascaino futsan Davidqui chanini, —Niaifon, Urías ahuun pushu ano yamu caama. Nanno oinmatifo osha arifi nanno osharan, —ishon yoini. Ascaino David Urías cunashon yoini,
2SA.11.10	—Min fasi chaicunoashu oa. ¿Ahuuscai min pushu muran min oshamamun? —ishon David yocaiton.
2SA.11.11	—Niaifon, Na casho muran Diospan tsain non Israelifo non Judápan ranushumuafo nan pano pushu muran icafo. Niaifo Joab yafi nocon ranushumua futsafori nanno fasi fununun icafo. ¿Ascan ahuuscai urus fusti natianri uhuun pushu muranshon pisharafain ayasharafain uhuun ahuin fu un icamun? —ishon Urías yoini.
2SA.11.12	Ascan David Urías yononi isca huaquin,
2SA.11.12	—Afanan na shafata nuno ihuu. Funamari un mia nichinon, —ishon yoini.
2SA.11.12	Ascan na shafa yafi iyoconaino Urías Jerusalén ano nituyoni. 
2SA.11.13	Asca huaino nan yata David afanan Urías cuna a futan pinon. Pimatan David shinanni, —Un fasi paumanon Urías ahuun pushu ano caashu ahuin fu oshanon, —ishon shinanni. Asca huafiano ahuun pushu ano catamarocon afanan David oinmatifo osha ano arifi nanno ato fu oshani.
2SA.11.14	Ascan iyoconaino David ranushumua niaifo Joab cunusho fomani. Nan cunu Urías inanni Joab foshotanon. 
2SA.11.15	Nan cunun yoini isca huaquin, —Fasi rutunain finacoiyainfoanno Urías nichihuun. Ascan min ranushumua futsafo yoihuun Urías icano nasoriscanon Urías arus fusti nanno nitunon Amonitafoan a rutunonfo, —ishon cununi.
2SA.11.16	Ascan David yononi cuscan Joab ani. Amonitafo ranushumua mutsisipacoinfo rutumitsaquin tapicoianfoanno Uríasqui nichini. 
2SA.11.17	Ascan pushu rasi Rabá mai anoshon Amonita ranushumuafoan ato nichini Joab ranushumuafo rutunon. Ascan Israeli ranushumua futsafo naino nantianri Urías arifi nani.
2SA.11.18	Ascan Israeli ranushumuafo non Amonita ranushumuafo rutunainfo cuscan Joab David nantifi tapimani. 
2SA.11.19	Ahuun ranushumua futsa nichiaton yoini isca huaquin, —Nantifi finoanfo cuscan niaifo David yoitacahuun. 
2SA.11.20	Ascan min anori yoiyaino sinaquiraca mia yocainraca isca huaquin, “¿Ahuuscai man pushu rasi chaimashta foamun? ¿Man tapiamamun nan pushu rasi cunu cuyacoin tarati huaafo? Nan cunu cuyacoincamaquinoashu man chaimashta nocoaiton mato piantirofo. 
2SA.11.21	¿Man shinanmamun nocon shuni Jerobaal facu Abimelec pushu rasi Tebes nocoshon ainfoan cunu cuya camaquishon toquiri uhuapacoin ahuun mapoqui potaquin man rutumanaran?” ishon mia yoiaiton min cumatiro isca huaquin, “Urías arifi man noco yorafo fu naaran,” —ishon yoihuu.
2SA.11.22	Ascan Joab nan ranushumua Davidqui nichini. Nocoshon Joab yoini cuscacoin Davidqui chanini.
2SA.11.23	Yoiquin isca huani, —Nocon noicasmaifoan ichapacoin nocoqui pushu rasi anoashu foafo noco rutushcaquin. Ascaifoan non ato afanan pushu rasi shoi caincaiti anoshon caimana. 
2SA.11.24	Nan pushu rasi cunu cuyacoin camaquishon aton ranushumuafoan noco piancafo. Ascaino nocon caifo fusti rasi naino Urías arifi man naaran, —ishon ranushumua David yoini.
2SA.11.25	Nicaquin David ranushumua yoini isca huaquin, —Min niaifo Joab ua yoishohuun isca huaquin, “Shinanchacayamahuun. Rutunainfoancai non tapitiroma ratomain naicai. Ascan afanan pushu rasi ano min ranushumuafo iyotahuun afanan amuranfo cuyoinonfo,” ishon nannori Joab yoihuun ahuun nomuranshon shinansharanon, —ishon David tsain fomamisi yoini.
2SA.11.26	Ascan Urías ahuin Betsabé ahuun funu naa nicain fasi uaini. 
2SA.11.27	Uaiquin unuano David futsa nichini ahuun pushu ano Betsabé ihuunon. Ascan ihuuano David fini ahuun ahuin inon. Chipo man furonanfacuya. Ascafia David aca cuscan nocon Ifo Diosin shinansharamanama. Fasi chaca hua.
2SA.12.1	Ascan nocon Ifo Diosin ahuun tsain yoimisi Natán Davidqui nichini yoiquin isca huanon,
2SA.12.1	—Niaifon, un mia ahuara yoipai. Pushu rasi futsa muran nocofunu rafu icafo. Futsa mafo ichapaya icaino futsa ahuuoma ini. 
2SA.12.2	Nocofunu mafo ichapaya chashoanfo non moifo ichapacoian. 
2SA.12.3	Ascan nocofunu ahuuoma chashoan facu ahuinshta fustiya. Nan chashoan facushta aya ahuun facufo aya icaifono yosia. Ahuun tushu piifain ahuun cucho ayafain nocofunun chishtoano osha. Ahuun facu cuscaracoin. 
2SA.12.4	Ascan shafa futsa nocofunu ahuara ichapayano nocofunu futsa ahuun pushu ano chaicunoashu nocoa. Nan nocofunu pimashquincai ahuun chashoanfo ichapayafiashoncai ahuuna futsa rutushopaitama nocofunu ahuuomana chashoanun facu ahuinshta fianshon rutushona nan nocofunu chaicunoashu oa pimashquin, —ishon Natán yoini.
2SA.12.5	Ascaiton nicain David nocofunu mafo ichapayaquin fasi aqui sinaquin yoini isca huaquin,
2SA.12.5	—Ascan nocon Ifo Diosi nicun non icoinra huatiro. Non icoinra huatirori na nocofunun mafo ichapaya futsa ahuuoma chaca huashu naa shara icuana. 
2SA.12.6	Nan chashoan facu fustishtayahuuncai ahuun ramapaima. Ascaiton nan ahuara ichapayaton ahuun rafanan chashoan facu ahuuoma inanquin rafu non rafuri huairan, —ishon David Natán yoiaiton.
2SA.12.7	Natán David cumani, —Minfin nan nocofunu ichapaya. Nonfin Israelifoquin. Nocon Ifo Diosin mia yoi isca huaquin, “Un mia catoan min caifo Israelifoan aton niaifo min inon. Saúl mia rutunonma un mia numamisi. 
2SA.12.8	Saúl pushu yafi ahuun ahuin ranan un mia inan. Israelifo non Judáfoan aton niaifo un mia imani. Nanfo ichapayamacun un mia paratamacoin inan cuana. 
2SA.12.9	¿Ascan ahuuscaquin uhuun tsain ahuamaran ishon min shinanmun? ¿Ahuuscai min chaca huamun? Min Amonitafohuunshon Urías rutufain ahuun ahuin min fiian min ahuin inon. 
2SA.12.10	Ascan min Urías nan Hitita ahuun ahuin min fian min ahuin inon. Ascacun nan min chaca huahuunshon min yorafoan shinantiro uhuun tsaincai atona ahuama. Nanscacun min yorafo afi ranan rutunanpacunacafo.
2SA.12.11+2SA.12.12	“Nan min chaca huahuunshon un yonoi min yoracoinfoan mia chaca huanon. Min ahuinfo un min yoracoin inain. Min chaca hua cuscan min fomanpai. Ascafia un shafacafin futsafoan ointaifin min ahuinfo min yoracoin fu iishquin,” ishon Diosin mia yoi, —Natán David yoini.
2SA.12.13	Nannori yoiaiton nicaquin David Natán yoini, —Unfin Diosqui chaca huaquin, —ishon yoiaiton.
2SA.12.13	Natán David cumani isca huaquin, —Nocon Ifo Diosin min chaca hua cuscan mia soashona. Mincai naima. 
2SA.12.14	Ascafia min chaca huahuunoa nocon Ifo Diosin nan noicasmaifoan shinantiro acai ahuamaran ishon yoifain ahuunoa tsain chaca huacani. Ascan min facu rama caian man nairan, —ishon Natán David yoini.
2SA.12.15	Ascan Natán ahuun pushu ano nasoaitian chipo Urías ahuin David fiiano ahuun facu nocon Ifo Diosin fasi isininmani. 
2SA.12.16	Ascaiton David nocon Ifo Diosi fasi cufini isca huaquin, —Ifon, uhuun facushta ua caya huashopun naanonma, —ishon cufinquin piqui tunufai yamutifi maitoca racashini. 
2SA.12.17	Israeli niaifo patasharinoafo ahuun pushu muran icafoan yoinifo isca huaquin, —Niaifon David, funihuu noco futan piishquin, —ishon yoifiaifono funipaitama ato futaricai piinima.
2SA.12.18	Ascan siete osha finoano facushta naani. David ahuun oinmatifo ratucaquin nan facu naacai David yoinifoma. Ascashu afi ranan yoinancani iscanifo, —Facu nataima David fasi shinancoian. Non yoiai cuscan noco nicapaiyama. Ascan natia ahuun facu man naa non yoiaino fasi shinanmitsai finacai. Shinanmitsacoinquiraca ahuara chaca huatiro, —icashu yoinannifo. 
2SA.12.19	Ascaifoan David ato oinni fashushu yoinainfoan oinquin ahuun nomuran shinanni man facu naa. Ascaifoan oinquin ato yocani,
2SA.12.19	—¿Uhuun facushta man naamun? —ishon ato yocaiton.
2SA.12.19	—Ai. Man naaran, —ishon yoinifo.
2SA.12.20	Nicain David funinacahuan nashicain shiran icain sahuuti futsa sahuufain Diosi fu tsainti pushu muran iquishon nocon Ifo Diosi cufifain ahuun Ifo Diosihuunoa yoisharani. Yoiquin anaititan ahuun pushu ano nasoni piishquin. 
2SA.12.21	Ascaiton oincaquin ahuun niaifo patasharinoafoan yocani, —Niaifon, min acai cuscacai non tapiama. Min facu nataima min piqui tunufain fasi min uaica. Ascan min facu naano min funishon min piaran, —ishon yoinifo.
2SA.12.22	David ato cumani isca huaquin, —Uhuun facu nataima un shinan, “Uhuun Ifo Diosin uhuun ramapaiquin facu ua nimashotiroraca,” ishon un piqui tunufain un uaica. 
2SA.12.23	Ascan natian man naa. ¿Ascan ahuuscai natian un piqui tunuimun? Un piqui tunuahuunshon uhuun facu caya huatiroma. Ratora shafata naashu un aqui nocotirofiacai aafin afanan uqui nasotiromaran, —ishon ato yoini.
2SA.12.24	Ascaino David ahuin Betsabé ahuun nomuran facu fasi shinainton David tsain shara yoini afanan omitsiscanonma. Afanan a fu oshashon facu nanumana. Furonanfacu caincun anuni Salomón. Nocon Ifo Diosin nan facuhuun noicoinni. 
2SA.12.25	Ascan nocon Ifo Diosin ahuun tsain yoimisi Natánhuunshon David yoini isca huaquin, —Ahuun anu futsa Jedidías ishquinran, —ishon yoini. Jedidías Israelifo tsainman nocon Ifo Diosin ahuun noiran, ishon anuni.
2SA.12.26	Ascan nantianri Joab futan Israeli ranushumuafoan Amonitafo aton pushu rasi Rabá ano iquinifo. Nanno Amonitafo aton niaifofo ipaonifo. Nantifi Amonitafo rutufain ato ichonifo. 
2SA.12.27	Ascan Joab tsain fomisifo Davidqui nichiano yoiquin isca huani, —Natian un Rabá muran iquishon non Amonitafo rutuquin finonshon Rabá icafoanno a aton unu non fiian. 
2SA.12.28	Natian ranushumua futsafo ichanan huahuu nuri funonfo. Ascan minfin min nocon ranushumuafo iyotiro Rabá mai ano iquinonfo nocona inon. Min asca huaino nantifi nocon caifo uhuunoa yoitamarocon yoishcani isca huaquin, “David Amonitafo finoncoincashon aton pushu rasi fiaran,” ishon mihuunoa yoisharanonfo, —ishon Joab David tsain fomani.
2SA.12.29	Ascano Joab yoia cuscan David ranushumua futsafo ichanan huano a fu Rabá ano fonifo nan iquiafotian Israelifona inon. 
2SA.12.30	Ascatan David Amonitafo niaifo ahuun maiti pucashon ahuuna inon maimani. Nan maiti orohuunshon oni huani. Toquiri cuscaran sharashta futsa futsatapafo nan maitihuun nuua ini. Ahuun ihuu treinta y cuatro kilos. Rabá mai anoshon David ahuara sharafo ichapa ahuun mai ano foni. 
2SA.12.31	Rabá icanoafo David yononi Israelifo aton yonomatifo inon. Nisatinin yonofain cuno mai poquitinin yonofain ruratinin yonofain ladrillo huamisiri ini. Nantifi Amonitafo aton pushu rasi icafoannoshon David ato nanscara yonomani. Ascan anaitiafono David yafi Israeli ranushumuafo Jerusalén ano nasonifo.
2SA.22.1	Ascan nocon Ifo Diosin David numani Saúl rutunonma. Ascatari nan noicasmaifoanri David rutupaifiainfoan Upa Diosin David numani. Ascacun David nocon Ifo Diosi fanainshoni isca huaqui,
2SA.22.2	—Uhuun Ifo Diosin min uhuun cushumisicoincun.
2SA.22.2	Un miqui ichotiro min ua cushunon.
2SA.22.2	Min uhuun numamisi
2SA.22.2	ahuara chacafoan ato oinmati un inonma.
2SA.22.3	Min uhuun Diosin min uhuun toquirininhuan cuscaran.
2SA.22.3	Toquiri uhuapacai tsoan shucatiroma.
2SA.22.3	Nanscarifi ai min u fu icanocai
2SA.22.3	tsoan mia shucatiroma
2SA.22.3	uqui nocoshon ua chaca huashquin.
2SA.22.3	Min uhuun cuno sapaqui pia iquitiroma cuscaran.
2SA.22.3	Ascan minhuunshon ua chaca huapaifiacaquicai
2SA.22.3	tsoan ua chaca huatiroma.
2SA.22.3	Min ua numai min curushhuunoashu un isharanon.
2SA.22.3	Cunu cuyacoin tarati huashu
2SA.22.3	tsoa pushu rasi muran iquitiroma
2SA.22.3	yorafo chaca huashquin.
2SA.22.3	Nanscarifi ai min uhuun cunu cuyacoin cuscaran.
2SA.22.3	Ascacun tsoan ua ahuusca huatiroma.
2SA.22.3	Min ua numamisi.
2SA.22.3	Yora pofufoan ua fasi chaca huaiton
2SA.22.3	min ua numa ua ahuusca huanonfoma.
2SA.22.4	Ifon, min fasi sharacoincun
2SA.22.4	un mihuunoa yoipacunaca.
2SA.22.4	Un mia cufiainton
2SA.22.4	min ua numamisi ua noicasmaifoan
2SA.22.4	ua ahuusca huanonfoma.
2SA.22.5	Unuhuan fuchoaino yora asatiro.
2SA.22.5	Nanscarifiaquin yora chacafoan ua namapai.
2SA.22.5	Un fasi ratucoin ua cuyopaiyaifoanno.
2SA.22.6	Ua noicasmaifoan shinanfo
2SA.22.6	ua samamashta mai huacani.
2SA.22.6	Un shinanni mun nai.
2SA.22.7	Ascan un omitsiscaquin
2SA.22.7	uhuun Ifo un cufini.
2SA.22.7	Uhuun Diosi un cufinquin isca huani,
2SA.22.7	“Uhuun Ifo Diosin ua numapun,” ishon un yoini.
2SA.22.7	Ascaiton nan icanoshon ua nicani.
2SA.22.8	Ascan nocon Ifo Diosin ua noicasmafoqui sinaino
2SA.22.8	mai yafi nai nayanaiyaini.
2SA.22.9	Ahuun ruchoconun coinmanhuan potai cafisca huani
2SA.22.9	ahuun ashfanpari uru manhuan potai cafisca huani.
2SA.22.9	Ascaino chii urumanhuain cafiscani.
2SA.22.10	Ascan nai murannoashu fupucumuacucahuanaino Diosin fotoni.
2SA.22.10	Coinmanhuan fisocoin rucu oaino amanaonri Diosin fotoni.
2SA.22.11	Ahuun oinmati mutsispacoin a fu nai muran ica
2SA.22.11	fototiro cuscan Diosin fotoni.
2SA.22.11	Puiya uhuapanunhuan fuun noyamatiro cuscan
2SA.22.11	Diosin fuuhuan muran fotoni.
2SA.22.12	Coin faquishihuan murannoashu fotoni.
2SA.22.13	Asca fotoaino fasi chashacointan
2SA.22.13	cana fasi piishini.
2SA.22.14	Ahuun oi turuica nicatsa.
2SA.22.14	Nocon Ifo Diosin tsoancai finontiroma
2SA.22.14	fasi oi ashcafinin nan ua noicasmaifo ato mustaimani.
2SA.22.15	Ahuun piiyan cuscara piiyacaino
2SA.22.15	ua noicasmaifo pashcananfainnifo.
2SA.22.15	Cana piishicaino ichofoannifo.
2SA.22.16	Ascano nocon Ifo Diosihuunoashu ashaintanaino
2SA.22.16	unuhuan nushmancayan maitsaoriscatani.
2SA.22.16	Nan mai oni huani cuscari
2SA.22.16	shafacafi nantifishon ointirofo.
2SA.22.17	Asca huashon afin icanoshon ua numani.
2SA.22.17	Un fasi omitsiscaquin un shinan
2SA.22.17	ua chacahuaifo cuscan un tunutiroma.
2SA.22.17	Un unu noacoin muran asai cafisca.
2SA.22.17	Un ascaiton nocon Ifo Diosin ua numani.
2SA.22.18	Ua noicasmaifo fasi curushcoinfofia
2SA.22.18	uncai ufiri numatiromafia
2SA.22.18	nocon Ifo Diosin ua numamisi.
2SA.22.19	Uficai un numatiroma.
2SA.22.19	Ahuara fasi chaca un finoainno
2SA.22.19	natian ua noicasmaifoan ua pacumapaicani.
2SA.22.19	Nantian nocon Ifo Diosin ua ahuun curush inan
2SA.22.19	uacai pacumatirofoma.
2SA.22.20	Nocon Ifo Diosin uhuun noicoin
2SA.22.20	uqui fasi unimai.
2SA.22.20	Ascan ua numa ua iyoanocai
2SA.22.20	ua noicasmafo uqui nocoshquima.
2SA.22.21+2SA.22.22+2SA.22.23+2SA.22.24+2SA.22.25	Nocon Ifo Diosin ua tapima cuscan un huamisi.
2SA.22.21+2SA.22.22+2SA.22.23+2SA.22.24+2SA.22.25	Uhuun Diosicai un chaca huamisima
2SA.22.21+2SA.22.22+2SA.22.23+2SA.22.24+2SA.22.25	nanscacucai ua potamisima.
2SA.22.21+2SA.22.22+2SA.22.23+2SA.22.24+2SA.22.25	Noco yononi cuscan un shinanfafaini.
2SA.22.21+2SA.22.22+2SA.22.23+2SA.22.24+2SA.22.25	Ahuun tsain cununi cuscan un potamisima.
2SA.22.21+2SA.22.22+2SA.22.23+2SA.22.24+2SA.22.25	Diosin ua oin un ahua chaca shinantama
2SA.22.21+2SA.22.22+2SA.22.23+2SA.22.24+2SA.22.25	un ahuun tsain tanacoian.
2SA.22.21+2SA.22.22+2SA.22.23+2SA.22.24+2SA.22.25	Nanscacun uhuun nomuran un ahua shinanchacama oinquin
2SA.22.21+2SA.22.22+2SA.22.23+2SA.22.24+2SA.22.25	nocon Ifo Diosin ua ahuara shara huashoshquin.
2SA.22.26	Nocon Ifo Diosin, mia tanasharamisifo
2SA.22.26	min atori cushusharashquin.
2SA.22.26	Nanscarifi ai tsoa nan min yoia cusca amisi
2SA.22.26	minrifi min ato yoiyomisi cuscan min huaashqui.
2SA.22.27	Tsoan ato nomuran shinansharafain chaca huamisima
2SA.22.27	nocon Ifo Diosin min ato oinmani
2SA.22.27	minri shinanshara fustifain min ahua chaca huamisima.
2SA.22.27	Ascafia tsoan chaca huamisifin
2SA.22.27	min ato ismaicain min main atohuunoa onancoinshon
2SA.22.27	min ato onaintimashquin.
2SA.22.28	Ascan tsoan ahuunoa fusti shinantama
2SA.22.28	futsafohuuri shinansharacoinquin
2SA.22.28	futsafo finonpaitamarocon
2SA.22.28	man tapia Diosi fasi yopacoinquin.
2SA.22.28	Nanscarafo min ato numashquin.
2SA.22.28	Ascan nan cacapaimisifoan nantifi finonpaimisifo.
2SA.22.28	Un tsoa futsa yopaimaran icashon shinanmisifo.
2SA.22.28	Ascarafofin min nantififain ointaifin
2SA.22.28	min ato ismashquin afocai ahuama.
2SA.22.29	Uhuun Ifon, min uhuun lampara cuscaran chashamashquin.
2SA.22.29	Icon, Ifon, faquish muranri mian chashamashoshqui.
2SA.22.30	Min curushhuunshon un ranushumua mani futsafo un cuyotiro.
2SA.22.30	Un minhuunoashu cunu cuyacoin ari inatiro.
2SA.22.31	Ascan Diosin ahuara shara fustisi huai.
2SA.22.31	Ifon, min yoiyomisi cuscan nantifi iconcoin.
2SA.22.31	Tsoan mia yoiquin isca huai,
2SA.22.31	“Ifon, ua cushusharapun,” ishon yoiaiton
2SA.22.31	nan cuno sapaqui pia iquitiroma cuscan huaquin
2SA.22.31	nocon Ifo Diosin ato cushushara.
2SA.22.31	Nan noicasmaifoancai ato ahuusca huatiroma.
2SA.22.32	Nocon Ifo fustifin Diosiquin.
2SA.22.32	Nan fustifin toquirininhuan cuscaraquin.
2SA.22.32	Tsoan Diosin shucatiroma noco cushunonma.
2SA.22.33	Diosifin cunu cuyacoin pushu rasi tarati hua cuscaraquin.
2SA.22.33	Ahuun curushhuunoashu noco noicasmaifocai nocoqui nocotiroma.
2SA.22.33	Diosihuunoashu non isharatiro
2SA.22.33	noco ahuusca huanonfoma.
2SA.22.34	Chasho casharatiro
2SA.22.34	machi cuya mamaqui nocosharashquin.
2SA.22.34	Nanscarifi ai un niyoano
2SA.22.34	ahuarafo ua nitu huapai
2SA.22.34	Diosin ahuun curushhuunshon ua mutsismashon
2SA.22.34	ua iyopaiyaiquiri pacutamarocon un nocosharatiro.
2SA.22.35	Ua noicasmacaquin ua chaca huapaiyaifoan
2SA.22.35	Diosin ua itisharahua nocofunun mutsisipa ahuun cuno piacati curushcain un piantiro.
2SA.22.35	Nanscarifi ai nocon Ifo Diosin ahuun curush ua inain
2SA.22.35	ua noicasmaifo un ato piancaiton
2SA.22.35	ua ahuusca huanonfoma.
2SA.22.36	Cuno sapa nituhuaticai aqui pia iquitiroma.
2SA.22.36	Nanscarifi ai mian numahuunoashu
2SA.22.36	yoshin chaca uhuun nomuran iquitiroma ua chaca huashquin.
2SA.22.36	Min ua ashomisihuunshon un futsafo finoncoian.
2SA.22.37	Min ua mau fai huashoan un pacunonma.
2SA.22.38	Ascano nan ua noicasmaifo un ato ichomana
2SA.22.38	ato rutuqui cuyoshquin.
2SA.22.38	Un ato cuyoataima un ato mufainquin unuama.
2SA.22.38	Ascashon un ato cuyocoinni.
2SA.22.39	Un ato cuyocoinshon ato shatuqui
2SA.22.39	futsa afanan funinonfoma.
2SA.22.39	Uhuun tau naman pacui futsuafo.
2SA.22.40	Mian mutsismana ua noicasmaifo ichoshquin.
2SA.22.40	Ua noicasmaifo min ato finoan
2SA.22.40	ua ahuusca huanonfoma un ato yononon.
2SA.22.41	Min ato umaquinoa ichoni.
2SA.22.41	Nan ua noicasmaifo nantifi un ato cuyoquin futsanon.
2SA.22.42	Ua noicasmaifo cunacani futsan ato numanon.
2SA.22.42	Ascafiaitocai tsoan ato numai oama.
2SA.22.42	Ascaino nocon Ifo Diosiri cunafiaifono
2SA.22.42	arificai ato cumanima.
2SA.22.43	Un ato cuyocoiano mai mapo ointsa inifo.
2SA.22.43	Yoran unmaintinoa mai mapo matsotiro cusca huaquin un ato potani.
2SA.22.44	Uhuun yorafoan uhuunoa tsain chaca huafiafo
2SA.22.44	min ua numa uhuunoa afanan ahua chaca yoinonfoma.
2SA.22.44	Mian cushuaino un mani futsafoan
2SA.22.44	un aton niaifo ica.
2SA.22.44	Un futsafo oinyamafiamisishaquin
2SA.22.44	un ato yonoa cuscan minhuunshon ua nicasharafo.
2SA.22.45	Futsafo uhuun caifoma ratucani uqui fuafo.
2SA.22.45	Uhuunoa nicai fucani
2SA.22.45	un ato yonoai cuscan samamashta aashcaquin.
2SA.22.46	Samamashta ratucani
2SA.22.46	aton cunu cuyacoin muran tarati huayacucanashu
2SA.22.46	ratucani taritariyanan uqui fuafo.
2SA.22.47	¡Ifo Diosin, minfin uhuun toquirininhuan cuscaran nipanaca!
2SA.22.47	Tsoan mia anoa shucatiroma.
2SA.22.47	Min ua cushupacunaca.
2SA.22.47	Uhuun Numamisi nocon Ifo Diosin nantifi finoncoian.
2SA.22.47	¡Nannori nantifi yoipacupainon!
2SA.22.48	Tsoan ua chaca huaifin min ato ua copishoniquin.
2SA.22.48	Min curushhuunshon un caifo futsafo finoan
2SA.22.48	uhuun yonomati inonfo.
2SA.22.49	Ua noicasmacaquin pofufoan
2SA.22.49	ua chaca huapaiyaifo
2SA.22.49	nocon Ifo Diosin min ua cushushara
2SA.22.49	ua ahuusca huanonfoma.
2SA.22.49	Uhuun Ifon, futsafoanri ua rutupaifiainfoan
2SA.22.49	mian numamisi ua rutunonfoma.
2SA.22.50	Uhuun Ifon mian shara huamisi.
2SA.22.50	Ascan un manifoti mihuunoa yoicai.
2SA.22.50	Un ato yoiquin isca huai,
2SA.22.50	“Uhuun Ifo Diosi fasi sharacoin
2SA.22.50	ahuamamishti huatiro.
2SA.22.50	Tsoan uhuun Ifo finontiromaran,” ishon minhuunoa un ato yoishquin.
2SA.22.50	Un mihuunoashu unimacain fanain sharashquin.
2SA.22.51	Upa Diosin nonfin min yora Israelifo.
2SA.22.51	Mian catonni uhuun caifoan un aton niaifo inon.
2SA.22.51	Ascano noco noicasmacaquin noco rutupaifiaifoan
2SA.22.51	min curushhuunshon un ato finoncoian.
2SA.22.51	Min ua catoan cuscan ua noiquin unupacunacama.
2SA.22.51	Ua non uhuun facufo non uhuun funafori
2SA.22.51	min noco noiai cuscacai unupacunacamaran, —ishon David yoini.
PSA.1.1	Yora chacafoan noco shinanmapaiyai cuscan non tanayamashu non unimatiro. Ascara yorafo fu rafufafainyamacahuun. Nanfo Diosin tsainqui cashu mutsama icaifo cuscan non ato fu ayamashu non fasi unimacointiro.
PSA.1.2	Ascan chaca huamisifoan acaifo cuscan non huatamarocon nocon Ifo Diosin yonoa cuscan non fasi fuchipaicoin. Non asca huaiton shafatisho non yamutishori Diospan tsainhuunoa non shinanfafaintiroquin.
PSA.1.3	Nanscarifi ai nan ihui unu chaima fana cuscaran non itiro. Unu chaima ihui fanashu ahuun fimi ichapaya itiro. Ascashu ahuun puiricai tsasipacunacama. Nanscarifi ai non nocon Ifo Diosi tana sharashu non isharacain non futsafori ato shara huashotiro. Nantifi non acai cuscan sharacoin iishquin.
PSA.1.4	Ascan nan chaca huamisifocai ascarafoma. Nanfofin nan ahuara chaca chispo cuscarafoquin. Fuuquin chishpofo nonyatiro afanan ano chishpofo inonma.
PSA.1.5	Ascacun nan Ifo Diosin yoiaitian ratofomain a fu ipatirofo iyamarai omitsiscapanacafo muran focanicai nan ahuun tsain nicacasmafofin Ifo Diosin ato yoiquin isca huaiquin, —Man nuno u fu itiromaran, —ishon ato yoishquin. Nan chaca huamisifocai Diospan yorafo fu itiroma.
PSA.1.6	Nocon Ifo Diosifin yonoa cuscan huamisifo oinfafainniquin ato cushusharashquin. Ascan nan ahuun tsain nicacasmamisifo omitsiscapanacafo muran focaniquin.
PSA.2.1	¿Ahuuscaimun manifoti Diosqui fasi sinacaniquin? Nanscarafofin ipaitsi ichanancaniquin Diosi chaca huapaishcaquin.
PSA.2.2	Manifoannati aton niaifofo non niaifo patasharinoafori ichanancani nocon Ifo Diosi yafi Furun Cristo potapaicani.
PSA.2.3	Ascashu yoinancaquin isca huacani, —¿Ahuuscashomun Ifo Diosi yafi nan catoan non potatiroquin? Ascan nocofin nan cadenanun munushumua cuscara huaaquin. Non aton cadena shatunon afanan non aton yonomati inonma noco afanan iquinonfoma, —icashu yoinannifo.
PSA.2.4	Nanfoan nanscara shinanfiaifoan nan nocon Ifo Diosin nai murannoashu atoqui shuchia. Ascashon nocon Ifoan ato yoiquin isca huai, —¡Cuu! Tsoacai ua ahuusca huatiromaran, —ishon Ifo Diosin ato yoia.
PSA.2.5	Ascaifoan nocon Ifo Diosin ato nicain samamashta atoqui sinaquin ato asca huaino fasi aqui ratucoincani.
PSA.2.6	Ascacun Ifo Diosin yoia, —Un niaifocoin catonni Jerusalén ano nantifi ato iquinon. Unfin Jerusalén catoanquin nanno iishquin. Nan un Jerusalén machi ano icainofin fasi sharaquin.
PSA.2.7	Ascacun nocon Ifo Diosin noco yonoa cuscan un mato yoi. Isca yoini, “Uhuun Ifon Diosin ua yoia isca huaquin, ‘Minfin uhuun facuquin. Na shafatarifin un min upaquin.
PSA.2.8	Ascacun ua yocahuun nantifi manifoti un mia inaincai mina inon. Nantifi maitio nan yorafo chai iyacunafori mina iishquin.
PSA.2.9	Minfin ato curushcain iiquishquicain. Ascan nan mai cuti non potaino samamashta moshi futsutiro. Nan cuti moshi futsuacai tsoashtan afanan ahuuscashon shara huatiroma. Nanscarifi aquin nan yoitimamisifo min ato onaintimanaitiancai tsoashta ato numatiromaran,’ ” —ishon Ifoan niaifo catonshon yoini.
PSA.2.10	Ascan niaifofoan un yoiai cuscan nicasharacahuun. Amaquiri shinanantamarocon cayacafi shinancahuun. Maifoti niaifo patasharinoafoan Ifon Diosi mato musu huai cuscan shinancahuun.
PSA.2.11+PSA.2.12	Nocon Ifo Diosi mato musu huaquin mato amapaiyai cuscan nicasharariscacahuun. Ascan ahuunoa man shinansharayamai man aqui ratui taritariqui. Diospan furumun mato yoiai cuscan acahuun matoqui sinanonma. Man yoitimaiton oinquin matoqui samamashta sinaquin. Man chacahuai cuscan man shaturiscayamaino man nai futsushquin.
PSA.2.11+PSA.2.12	Asca tsoa Diosi ari caino nanfin unimacain cushusharashquiquin.
PSA.16.1	Nocon Ifo Diosin, ua cushusharahuu. Un miqui oaqui ua mian cushusharanon un ahuara chaca finononma.
PSA.16.2	Unfin uhuun Ifo yoia isca huaquin, —Minfin uhuun Ifoquin. Min ua shinansharamayamainocai ahuara shara un shinantiromaran, —ishon un nocon Ifo Diosi yoini.
PSA.16.3	Nan mia icoinra huafoti nan mai anoafo un fasi ato fuchipaicoin. Un ato cuscaran ipai. Un atoqui unimai.
PSA.16.4	Tsoa dioscoinma fu ipaiyai nanfin fasi omitsiscai finashquiquin. Nanfoan aton dioscoinma nan rami huafo yoina rutushonafo cuscan uncai ato futan ashquima. Nan dioscoinfomahuunoacai un yoisharashquima. Uncai ato anufo yoipacunacama.
PSA.16.5	Ifon, un ashquiai cuscan min ua catonshona. Mian shara huashoa. Nantifi uhuuna min ua cushushomisi.
PSA.16.6	Min ua amamisi cuscan fasi sharacoin. Min ua inain cuscan mian fasi unimamashquin.
PSA.16.7	Uhuun Ifo Diosin ua tapimasharamisi. Nanscacun un mihuunoa yoi sharashquin. Yamuri uhuun nomuran min ua cayacafi tapimashquin.
PSA.16.8	Mun tapian uhuun Ifo ufu ipanaca. Ufuri rafupacunaca. Uacai potapacunacama. Ua cushushara. Ascacucai tsoan ua ahuusca huatiroma ua ratupaiquin.
PSA.16.9+PSA.16.10	Ascacufin uhuun nomuran un fasi unimacoin. Uhuun Ifoan ua cushuaino un fasi unimai. Uhuun Ifon, mincai namisifo muran min uhuun yoshin potaima. Nan yora sharacai min ahuun caya mai murannoa payocomaima. Ascan uhuun cayari min ua cushusharashomisi.
PSA.16.11	Ahuuscashumain un mi fu nipasharatiroquin minfin mian tapimanaquin. Un miqui nocoaitian mian unimamacoinshquin. Mian oinmamisi un niyocun ahuuscashumain un mi fu ipasharatiroquin. Un mi fu rafuaino min uqui fasi unimashquin. Minhuunnoashu un fasi unimai mi fu isharapacunaca.
PSA.19.1	Non nai aria oinquin non tapitiro fishifo non fari non oshuri noco tapimai Diosin fasi shara ahuamamishti huatiro. Nan oinquin non tapitiro nantofin nantifi onihua sharaniquin.
PSA.19.2	Shafatifi yafi yamutifiri nan nai murannoafoan noco Dioshuunoa tapimai.
PSA.19.3+PSA.19.4+PSA.19.5+PSA.19.6	Nan nai ariafo fari non oshu non fishifo tsaintiroyamafia atohuunoashu nantifi manifoti Dioshuunoa tapitirofo. Nan fari Diosin nai muran oni huani nanno ipanon. Fari oaino fasi punai chashacoin sharaquin. Shafatifi fari oaino cahuancui iquicaitiro. Fari cahuancai funamari afananri cahuancui. Shafatishon fari cahuancui. Fari nantishon cahuanscai maitio coshi finontiro. Atsanatiroma. Nan farihuunshon maifoti ahuun shana mutirofo. Rato maicai onutiroma ahuun shana munonma.
PSA.19.7	Nocon Ifo Diosin ahuun tsain nan noco yononi cuscan fasi shara. Noco yononi cuscan fustishtacai chacama. Ahuun tsainhuunshon non tapisharatiro noco nantifi cushusharafain oinmasharafain noco unimamaiton. Ahuun tsainmansi noco nimapacutiro.
PSA.19.8	Nocon Ifo Diosin tsain cayacaficoin. Non tanaiton nocon nomuran unimamasharatiro. Nocon Ifoan noco yononi cuscan shafacaficoin. Noco tapimanaino non isharatiro funopacushquima.
PSA.19.9	Non shinain isca huaquin, —Uhuun Ifo Diosin ua yononi cuscan ayamaifin un funo cuana. Ascan uhuun Ifo noiquin un tanasharairan, —ishon nannori shinainfin man isharapacutiroquin chaca huashquima. Nocon Ifo Diosin noco yononi cuscan shara fustisi. Nantifi cayacaficoin.
PSA.19.10	Oro fasi chicoin non fuchipaitiro. Ascafia nocon Ifoan yononi cuscan fasi shara finacaia. Nan oro fusti osiyama fasi chicoin. Ascafia Diosin tsainmanfin fasi oro finoncoianquin. Nanscarifi ai fona non mutiro fasi fata shara. Ascafia Diospan tsaincaifin fasi fata finoncaiaquin.
PSA.19.11	Tsoan Diosin yononi cuscan nicaquin tapitiro ahuara chaca huai fasi musu itiro. Ascan Diosin yononi cuscan nicasharaino noco fasi shara huatiro non funopacunonma.
PSA.19.12	Nocon nomuran non ahuara chaca shinaintocai tsoashtan tapitiroma. Futsafoancai un ahuara chaca hua cuscan tapiama. Ascafia uhuun Ifo Diosin minfin uhuunoa tapiaquin. Ascacun un chaca hua cuscan ua rau huapun.
PSA.19.13	Ifo Diosin, un ahuara chaca huapaiyai cuscan ua amatima huahuu un anonma. Ua cushuhuu nan chacafo un ifo huanonma. Nan fasi chacafo un ifo huayamaino un shara fusti itiro.
PSA.19.14	Uhuun Ifo minfin toquirininhuan cuscaraquin. Tsoancai mia shucatiroma. Ascan un mi fu rafuainocai tsoashtacai ua shucatiroma un mi fu rafunonma. Min ua numa un Upa Dios fu ipanon. Un yoia cuscan huafain uhuun nomuran un shinain cuscan min uqui unimapainon.
PSA.27.1	Uhuun Ifo Diosifin uhuun faro cuscaraquin. Uhuun chaca ua soashona un a fu nipanon. Uhuun Ifoanfin ua cushusharaquin un futsafoqui ratutiroma. Uhuun Ifoanfin ua numapacunacaquin. Uncai tsoaquin musutiroma.
PSA.27.2	Nan yora chacafo ua noicasmamisifoan uqui fucashon ua rutupaishquin. Ua noicasmacaquin ua pacumapaicani. Ascafia nan ua chaca muran pacumapaiyaifofin nanfocaifin chaca muran pacucaniquin.
PSA.27.3	Ascan ranushumuafori uqui fucashon ua tarati huayacunafo ua rutupaicani. Un muacai uhuun nomuran un musuima. Un icanoshon ranushumuafoan ua rutupaifiaifoannocai uhuun nomuran un muacai un musuima uhuun Ifoan ua cushusharano. Uhuun nomurancai un ratuima.
PSA.27.4	Un niyoashu uhuun Ifoan pushu muran un ipai a oinpacushquin. Nanfin fasi sharacoinquin. Un shafatifi uhuun Ifo oinpai ahuun pushu muranshon oinquin ahuunoa shinanfafainshquin. Nan fusti un uhuun Ifo yocain ua ashonon.
PSA.27.5	Un nanno a fu icano un chaca finonfiaiton uhuun Ifoan ua cushushara un ahuuscanonma. Nanno ua onushquin. Nanton ua toquirininhuan camaqui ua nichishquin ahua chaca uqui nocononma.
PSA.27.6	Un icanoshon ua noicasmamisifoan ua tarati huayacufiashucai uquicai tsoa nocotiroma. Un cuya fomancayashon un ato ointiro. Ascan Ifon Diosin pushu murannoa un inafo rutushquin un uhuun Ifo ismashquin. Un unimaquin oi ashcafinin aichoran un huashquin. Ascatari un Ifo fanainshocain aqui unimaquin un manushoshquin.
PSA.27.7	Uhuun Ifon, un mia cunaiton ua nicapun. Uhuun ramapaipun un mia cufiain cuscan ua cumapun.
PSA.27.8	Ifon, uhuun nomuranshon min ua tsain yoiai cuscan un nicain, —Uqui ohuu un mi fu tsainon, —ishon mian yoiaiton un mia cuma isca huaquin, —Ifon, un miqui cai mi fu tsainshquin, —ishon un mia cumai.
PSA.27.9	Ascan uqui onuyamahuu, Ifon. Unfin min oinmatiquin. Uqui sinaquin ua potayamahuu. Minfin mirus fusti ua ashosharamisiquin. Uhuun Diosin, minfin uhuun Numamisi fustiquin. —Un mi fu afanan ipaimaran, —ishon ua yoiyamahuu. Ua potayamapun.
PSA.27.10	Uhuun upa futan uhuun uhua ua potacun uhuun Ifoan ua ihuishquin un a fu inon.
PSA.27.11	Uhuun Ifon min amisi cuscan ua tapimahuu. Ua noicasmaifoan ua pacupaiquin ua manacaniquin. Min fain cayacafi ua iyohuu. Un min fain shara ano caiton ua tsoan ahuusca huanonma.
PSA.27.12	Uhuun Ifon, ua cushuhuu ua noicasmaifoan ua tsoan achinonfoma. Nanfoan uhuunoa chani yoiafo isca huaquin, —Nanton chaca huaran, —ishon yoifiafocai uncai ahua chaca huama. Uhuunoa fasi tsain curush yoiafo ua chaca huashcaquin.
PSA.27.13	Ua asca huafiafo mun tapian un niyoshon uhuun Ifoan ua asho sharai cuscan un oinshquin.
PSA.27.14	Ascacun nocon Ifo funacaquima manasharacahuun. Ahuun curushhuunoashu maton nomuran ratuyamacahuun. Nocon Ifo funaquima mana sharacahuun.
PSA.32.1	Tsoan ahuun chaca yoiaiton nocon Ifo Diosin samamashta rau huatiro. Nocon Ifo Diosin rau huanocai afanan ahuun chacahuunoa shinainma. Ascashu fasi unimacointiro.
PSA.32.2	Tsoan nocon Ifon chaca huashon ahuun chaca yoiaiton soashotiro. Ascan Diosicain afanan ahuun chacahuunoa shinanpacunacama. Nan ahuara chaca fomantamarocon ahuun nomuran icon fustisi shinain. Nanscara yorafin Diosin unimamaiquin.
PSA.32.3	Ascan un chaca huai cuscan yoiamai un puusimisima uhuun chaca fomain nan shaca fuai mutsai un muupaoni. Uhuun nomuran un omitsiscamisi icain shafatisho un pashapaipaoni.
PSA.32.4	Ascatari shafatifi non yamutifiri min ua onaintimamisi un chaca hua cuscan un afanan fomantama yoisharanon. Ascan non fari muran yonoaiton noco farin fasi tsacaino non atsanacointiro. Nanscarifi ai un ahuara chaca fomaino un fasi shaca fuai cafiscai.
PSA.32.5	Upa Diosin ipaitama un chaca hua cuscan mun mia yoia. Uncai afanan mia fomainma. Mun yoia isca huaquin, —Natian un chaca hua cuscan uhuun Ifo un yoiquin, —ishon un yoiaiton min uhuun chaca ua soashona. Minfin ua rau huaquin afanancai uhuun chacahuunoa min shinainma. Urifi uncai afanan uhuun chacahuunoa shinainma. Uhuuncai afanan chaca nuama.
PSA.32.6	Unu faitanhuan nocoriscaino yorafo machi cuya ano foriscatirofo unu atoqui nocononma. Ascashu tsoanshtacai asatiroma. Nanscarifi ai Ifo Diosin tanamisifoan chaca huashu miqui focashon mia yoiaifoan oinquin min ato chaca soashotiro. Ascan nan mia chaca huamisifo min ato onaintimaitiancai nan mia tanamisiforicai min ato onaintimaima.
PSA.32.7	Uhuun Ifon, un miqui catiro ua mian cushusharanon ua noicasmaifoan ua fuchinonfoma. Ahuara chaca ua finonfiaiton min ua cushushara ua tsoan ahuusca huanonma. Ahuara ahuuscarafiaino min ua cushua. Ascacun min yorafo fu non fanaincacainni man minmain ua numacufin.
PSA.32.8	Uhuun Ifo Diosin min ua yoia isca huaquin, —Min ahuara huai cuscan un mia tapimai min icoinsharanon. Un min nomuran yoi rato fainmain min caicain ahuara chaca huashquima. Unfin mia cushuaquin.
PSA.32.9	Caballo yafi burro cuscara iyamahuun. Nanfoancai ahua cayacafi shinansharatiroma. Non ato raquiran iyopaiqui non ahuun cuno anushumuti fichiqui yafi rusfi tuchishon non ninifoquin cayacafi shara non iyotiro. Non asca huayamainocai non ato iyopaiyaiquiri catiroma. Nanscacun burrofo cuscaran iyamahuun, —ishon nocon Ifo Diosin ua yoia.
PSA.32.10	Ascan tsoan Ifo Diosi chaca huamisishaquin fasi omitsiscashquiquin. Asca tsoan nocon Ifo icoinra huatan a fu icacainaifin atohuun noiquin unupacunacamaquin.
PSA.32.11	Asca nocon Ifo Diosin yoia cuscan man huamisifo aqui unimacahuun. Asca maton nomuran shinanchacatamarocon nocon Ifo Diosin yonoa cuscan huamisifoan aqui unimai fanainshofafaincahuun.
PSA.34.1	Uhuun nomuranshon un Ifo Dioshuunoa shinansharafafainquin un futsafori ahuunoa yoisharafafaini.
PSA.34.2	Un nocon Ifo fustihuunoa yoisharafafainmisi cuscan un futsafori ahuunoa yoisharai. Ascan man ratora futsan maton nomuran unimayamaquin nocon Ifoan noco shara huashomisi cuscan shinancahuun afanan unimashcaquin.
PSA.34.3	Non ichananon nocon Ifohuunoa yoisharashquin. Non yoiquin isca huanon, —Nocon Ifon Diosin fustitofin ahuamamishti huatiroquin. Nan fustitocai ahuashta chaca huamisima. Tsoa futsacai a cuscarama. Nan fusti fasi sharafinacoian, —ishon non yoinon.
PSA.34.4	Ascacun uhuun Ifo un cufian cuscan ua nicashara. Ua nicaquin uhuun ratufo ua potashoshquin. Ascainocai afanan ahuara chacafoqui un ratuima. Uhuun Ifon ua numa un afanan afoqui ratunonma.
PSA.34.5	Ascan tsoan Ifo Diosi cufinfafainnaifin nanfin ashosharaiquin. Nanfin unimamaino ahuun fuso fupishtacoin iiquiquin. Afanan rafipaitiroma ahuun fuso fupishtacoin fusti iquin.
PSA.34.6	Un fasi omitsiscaquin uhuun Ifo yopacoinquin un cufian. Un cufiain cuscan ua nicaquin uhuun nomuran ua fucash huamisi cuscan uhuun Ifoan ua numa un afanan omitsiscanonma. Ahuara chacafo uhuun nomurannoa nantifi uhuun Diosin ua numa.
PSA.34.7	Asca tsoan Ifohuunoa yoisharafafainmisifin naanquifin Ifo Diosin ahuun oinmati nai muran a fu icano aqui nichishquiquin nan cushusharanon.
PSA.34.8	Nocon Ifo Diosin fasi sharacoinquin tapicahuun. Tsoan nocon Ifo icoinra huacun nan cushusharafain fasi unimamashquin.
PSA.34.9	Man Diospan yorafoquin ahuunoa yoisharafafaincahuun chaca huashquinma. Man ascaitofin man yopai cuscan nantifi mato inainquin afanancai man ahua yopashquima.
PSA.34.10	Asca yora ahuara ichapaya chipo afanan ahuara ichapa aya itiroma. Ascashu chipo nanfo fonaintirofo. Asca tsoan Ifo Diosi icoinra huaashufin ahuara sharafocai afanan tsoa yopapacunacama.
PSA.34.11	Uhuun facufoan uqui fucahuun un mato tapimanon ahuuscashumain man Ifoqui musutiroquin chaca huashquima.
PSA.34.12+PSA.34.13	Chai nipapaiquin shara fustisi huafafaincahuun. Ahuara chaca huayamafain futsafo chani yoiyamacahuun. A yoia cuscan acoinpaicaquin.
PSA.34.14	Ahuara chaca potacahuun. Ascatan futsafo sharahuacahuun. Futsafo fu isharapaicain fochishmanantananyamacahuun.
PSA.34.15	Tsoan nocon Ifoan yonoa cuscan huamisifo ato cushusharamisi nan cufiainfo cuscan ato ashoshquin.
PSA.34.16	Ascan nan chaca huamisifo nocon Ifoan ato oincasmai. Ascashon ato cuyoshquin. Rato mai anoshocai tsoanshta atohuunoa afanan shinanshquinma.
PSA.34.17	Ahuun yorafoan cufiainfo cuscan Ifo Diosin nicaquin ato ashoi. Nanfoan ahuara chaca finoainfoan nantifi atohuunoa Ifo Diosin ato numai.
PSA.34.18	Futsan ahuara chaca finoain cuscan ahuun nomuran mui fasi omitsiscai. Ascaino Ifo Diosin ahuun ramapaicoin a fu rafui. Nanscara yorafin Ifon Diosin ato numashquiquin afanan tsoa omitsiscanonma
PSA.34.19	Nan ratora futsan Ifo Diosi yonoa cuscan huamisifofia nantori ahuara chaca ichapa finontiro. Ascafia Ifo Diosifin nantifi chaca finoan cuscan numaiquin.
PSA.34.20	Asca nocon Ifoan nan cushusharainocai ahuun shao fusticai tucuima.
PSA.34.21	Ascan nan chaca huamisifo atoqui ahuara chacacoin nocotiro omitsiscanonfo. Tsoan Diospan yorafo noicasmaiton nocon Ifoan ato onaintimaquin finacoin.
PSA.34.22	Ascan tsoa nocon Ifoan ahuun oinmatishon nan yoia cuscan aiton nanfin nocon Ifo Diosin numafain ahuun chaca soashoshquiquin a fu nipanon. Ascatari tsoan Ifo icoinra huacoinnaiton Ifo Diosin ahuunoacai ahuara chaca yoipacunacama.
PSA.37.1+PSA.37.2	Samamashta farin fasi tsasi huayacufoantiro. Charofori sharamishti foaica nanfori samamashta tsasiacucahuantiro. Nanscarifi ai nan chaca huamisifo niyocanashu ahuara ichapayafiafo nanfori samamashta nai futsushcani. Ascacun nan yoran chaca huahuunoa shinanchacayamacahuun. A chaca huamisifo aya cuscan fuchipaiyamacahuun.
PSA.37.3	Ascatamarocon nocon Ifo Diosi icoinra huafain futsafo shara huacahuun. Man ascaiton nocon Ifo Diosin mato cushusharai man isharanon.
PSA.37.4	Nocon Ifo Diosihuunoa fusti shinain aqui fasi unimacahuun. Man ascaiton maton nomuranshon man fuchipaiyai cuscan nocon Ifo Diosin mato inanshquin.
PSA.37.5	Nocon Ifo Diosi yoicahuun isca huaquin, —Uhuun Ifon, min ua amapaiyai cuscan ua tapimahuu, —ishon yoicahuun. Nocon Ifo Diosi icoinra huacahuun. Man ascaitofin mato shara huashoshquiquin.
PSA.37.6	Funamarishta shafaino nantifi oinsharatiro. Nanscarifi ai man Diosi tanashara cuscan nocon Ifo puashquin. Fari masafinin racano fasi chashacoincun shafacaficoin ointirofo. Nanscarifi ai man shara hua cuscan Ifon Diosin nantifi puashquin nantififain oinquin shara huanonfo.
PSA.37.7	Nocon Ifo Diosi ahuun ointaifin puusitama manacahuun. Funacaquinma. Ascan chaca huamisifoan ahuara chaca huaifo cuscan fuchipaiyamacahuun. Nanfo oinquin shinanchacayamacahuun. Nanfoanfin chaca fustisi shinancaniquin.
PSA.37.8+PSA.37.9	Nan chaca huamisifo samamashta nai cuyoshquin. Ascan atohuunoa shinanchacayamacahuun. Atohuunoa shinain sinayamacahuun. Ointi rochitima iyamacahuu. Futsafo aya cuscan nanfohuunoa shinanchacayamacahuun. Ascan mato nomuran man shinanchacaquifin man samamashta ahuara chaca huatiroquin. Asca ratoran futsan nocon Ifo icoinra huaashu aqui nocoaiton ahuara shara inainno a fu isharapacunaca.
PSA.37.10	Nan samamashta chaca huamisifofin afanan yamai. Ato funafiaquicai afanan tsoan ato fuchipacunacama.
PSA.37.11	Ascan ratora futsan afiri ahuunoa shinanmutama futsafohuunoa shinanqui ato sharahushoain. Nanscarafofin nocon Ifon Diosin ato inanpaiyai cuscan ato inanshquiquin a fu nipanonfo. Nanfofin fasi unimaiquin. Nanscarafofin ahuara chacafoan aton nomuran ato fucash huatiromaquin.
PSA.37.12	Ascan nan chaca huamisifoan Diosi tanamisifohuunoa shinanchacamisifo ahuuscashomain non ato chaca huamatiroquin. Tsoan ahua chaca huayamafiafo atoqui fasi sinacani.
PSA.37.13	Ascafia Ifon Diosin tapian chipo nan chaca huamisifo samamashta ato onaintimashquin. Nanscarafoquin Diosin atoqui shuchi.
PSA.37.14	Nan chaca huamisifoan yora ahuuomafo non ahuamafori ato nopu futan piafoyashon ato rutushcani. Ascano nan isharamisifori ato rutupaicani.
PSA.37.15	Ascafia nanfocaifin afiri aton nopun rutushquicaniquin. Ascaifoan futsafoan aton piacatifo ato tucumishtipacushquin.
PSA.37.16	Nan nocon Ifo Diosi tanamisifo fustitofin shara huamisiquin. Ahuara ichapayamafiashu unimamisi. Nan chaca huamisifofin ahuara ichapayaquin afocai ahuuomafo cuscarama. Afocai unimacointirofoma.
PSA.37.17	Nan chaca huamisifofin aton curushu ato samamashta shatushquiquin. Ascan nocon Ifoan nan ahuun yora sharafo cushupacunaca.
PSA.37.18	Nan ahua chaca huamisifoma Ifo Diosin shafatifi ato cushui. Ato ashoain cuscacai unupacunacama.
PSA.37.19	Ahuara chaca finontirofofiacai Ifo Diosin ahuun yorafo cushusharainocai nayoshquima. Futsafo tushuomafiano nocon Ifo Diosin ahuun yorafo ato pimashquin.
PSA.37.20	Ato asca huafiaino nan chaca huamisifo nai futsushquicani. Nan fasi fununun charo sharamishtifo foaifiashu farin tsacaino samamashta tsasi acucahuatiro. Fuuquin samamashta coin yamarisca huatatiro. Nanscarifi ai nan nocon Ifo noicasmamisifo naacani yamariscatashquicani.
PSA.37.21	Yora chaca huamisifoan futsa ahuara fiiyanyofiashocai afanan futsa nasomisifoma. Ascan nocon Ifoan ahuun yora sharafocai ascarafoma. Nanfoanfin futsafo ichapa inansharamisifoquin.
PSA.37.22	Tsoa nocon Ifo Diosin shara huai nanfofin nocon Ifoan inanpaiyai cuscan fiishquicaniquin. Ascashu a fu ipanacafo. Ascan nan ratorafo nocon Ifo Diosin ato tsain chaca huainofin nai futsushquicaniquin.
PSA.37.23	Asca ratora isharamisifin nocon Ifo Diosin fasi aqui unimaiquin. Ascashon nan tapimasharashquin ahuuscashumain isharatiroquin.
PSA.37.24	Nocon Ifoan noco mutsoanocai otisifiai non pacutiroma.
PSA.37.25	Un pushco iyopaonifiashu natian un anifoshtacoin. Ascan uncai oinmisima nocon Ifoan ahuun yorafo ato potaiton. Uncai aton facufo oinmisima futsafo tushu yocaifoan.
PSA.37.26	Diospan ahuun yora sharafoan ahuara ichapa ato inanfain futsafoanri ato ahuara yocaiton samamashta inanyotirofo. Ascaiton oinquin nocon Ifoan aton facufo shara huashoshquin.
PSA.37.27	Ascan futsafoan mato chaca huamapaiyaino atomaquinoashu foriscatacahuun chaca huashquima. Chaca huatamarocon futsafo shara huashohuun. Ifo Diosihuunoashu man ascaitofin ahuun mai ari man a fu isharapacunacaquin.
PSA.37.28	Nan futsafo shara huamisifofin nocon Ifo Diosin atohuun noicoinquin. Nan ato yoia cusca huamisifocun ato potashquima. Ascashon ato cushupacunaca. Ascan chaca huamisifocai nocon Ifo Diosin aton cushuima. Nanfofin aton facufoya cuyoshquicaniquin.
PSA.37.29	Nan Diosin tanaquin shara huamisifofin ahuun mai ato inainquin a fu ipanonfo.
PSA.37.30	Nan Diosi tanaquin shara huamisifoan futsafo yoiquin cayacafi shara yoimisi. Ascashon ahuara shara cayacafi fusti yoicoinmisifo.
PSA.37.31	Tsoan ahuun nomuran nocon Ifo Diospan tsain shara shinansharamisishaquin ahuun fain caicai tsoashta funopacunacama.
PSA.37.32	Nan yora chacafoan nocon Ifo Diosin tanamisifo cushucashon ato rutupaishquicani.
PSA.37.33	Ascafia nocon Ifoan ahuun yorafo cushuainocai nan yora chacafoan ato chaca huapaiyaifo cuscacai atirofoma. Aton niaifofo ano ato iyofiaifoanno nocon Ifo Diosifin ahuun yorafo cushuiquin. Ascashocai atohuunoa yoitiroma isca huaquin, —Manfin chaca huamisiquin, —ishoncai yoitiroma.
PSA.37.34	Ascacun funayamacahuun. Funacaquimarocon nocon Ifo Diosin asharaitian manasharacahuun. Nanton mato amapaiyai cuscan fusti huacahuun. Man ascaiton matohuunoa yoisharafain ahuunari mato inain a fu man ipanon. Ascan nan chaca huamisifo cuyoaitian man ato oinshquin.
PSA.37.35	Mun oinmisi nocofunu chacacoin futsafohuun ramapaimisima. Ahua futsacai yopatama. Nan ihui uhuapa mutsispa cuscaran. Nanscarifi ai niyoashu curushcoin ipaoni.
PSA.37.36	Ascafiashu samamashta man naani. Afanan natian yamai. Nan funafiaquicai tsoan fuchitiroma.
PSA.37.37	Ascan yora cayacafi shara fusti imisifohuunoa shinancahuun. Nanfofin futsafo fu isharamisiquin. Tsoacai fucash huamisifoma. Ascashu fasi isharapacunacafo.
PSA.37.38	Asca chaca huamisifocai ascarafoma. Nocon Ifon Diosin ato namaquin cuyoshquin. Nanfo isharatama chipo omitsiscashcani.
PSA.37.39	Nocon Ifo Diosin ahuun yorafo numashquin a fu nipasharanonfo. Ahuara chaca finonfiacani nocon Ifo Dios ari fotirofo ato cushusharanon.
PSA.37.40	Nocon Ifo Diosin ahuun yorafo asho sharafain ato numashquin chaca huamisifoan ato ahuusca huanonfoma. Nanfofin Diosin ato cushusharaino a fu isharapacunacafoquin.
PSA.40.1	Un funaquima nocon Ifo mana ua ashonon. Un cunaiton ua nicafain ua oian.
PSA.40.2	Uhuun nomuran un fasi omitsiscaquin mua nan quininhuan micha muran iquia mutsa un mua. Ascaiton nocon Ifo Diosin ua nan quini murannoa tsucai cafisca huatan ua toquirininhuan camaqui niima un afanan pacunonma.
PSA.40.3	Ascashon nocon Ifo Diosin ua fanainti funa shara tapimana uhuun Ifo Dioshuunoashu un fanainsharanon. Nocon Ifoan ua shara huashoa cuscan yora ichapafoan nicacani arifi nocon Ifo afanan chaca huapaitama nan icoinra huashcani.
PSA.40.4	Tsoan nocon Ifo icoinra huashu fasi unimashquin. Ascashucai a cacapaimisifo fu ipaima. Nan dioscoinfoma nan rami huafo cufimisifo furicai ipaima. Nocon Ifo Diosi fustifin icoinra huaiquin.
PSA.40.5	Uhuun Ifo Diosin, min ahuamamishti huatiro cuscan tsoan ascara oinyomisima min noco ismamisi cuscan huafain min noco ahuarafo ichapafo ashoshquiai cuscacai tsoanshta tanan huatiroma. Nanfohuunoa un mato yoipaifiaquicai un mato fasi chaicoincun yoiquin nocotiroma.
PSA.40.6	Upa Diosin, non inafo rutushon coatan hua rafanan noco chaca min soashoni. Ascafiacai ascara min fuchipaima. Non ahuara futsafori non mia inanpaifiaiton acai min fuchipaima. Natian mun tapia min noco nicamapai min noco yoiai cuscan non aiton.
PSA.40.7+PSA.40.8	Ascan nocon Ifoan yoini isca huaquin, —Uhuun Upa Diosin, un mia ariashu nuno mai ano fotoa min ua amapaiyai cuscan huashquin. Uhuun nomuranshon min tsain shara un nanua. Nannori uhuunoa min tsain cununiran, —ishon nocon Ifoan yoini.
PSA.40.9	Nan mia icoinra huafo ichanan huashon un min tsain shara ato yoia. Ifon, man min tapian uncai oi nomamisima un nantishotapiquin un ato yoimisi.
PSA.40.10	Uhuun nomuranshocai urus fusti min tsain shara un nanuama. Mun ato yoimisi nan min yoiyomisi cuscan min huaiton. Minfin mirus fusti nocon chaca soashotiro non mi fu ipasharanon. Nan min yora ichapafoya ichanaintian un ato yoimisi min nocohuun noifain min tsain icocoincun.
PSA.40.11	Ascan, uhuun Ifon, ua shinanhuun. Uhuun ramapaihuu. Min uhuun noiquin nan min icon yoimisi cuscan ua cushusharapun.
PSA.40.12	Ascan ahuara ichapa chacacoinfo uqui nocoa. Nan chacafocai tsoan tanan huatiroma. Un mia chaca hua cuscaricai un tanan huatiroma. Afohuunoa un shinain uhuun nomuran un omitsiscai uhuun ointi man nishma cuana.
PSA.40.13	Ascan uhuun Ifon ua shinanhuun. Ua fuchipaiquin ua ashorisca huahuu. Ifon, Ua numapun.
PSA.40.14	Futsafoan ua rutupaimisifo cuscan nanfo rafipainonfo. Nan chaca huafo cuscan aton nomuran ato shinanmahuu. Ua chaca huapaifain ua rutupaicaniquin. Ascacun ato onaintimafain ua numahuu.
PSA.40.15	Ua noicasmacaquin yoiafo, —¡Aichofain! Natiafin na nocofunun omitsiscaiquin, —ishon uhuunoa yoiafo. Ascafia ato shinanmahuu afoancaifin fasi chaca huamisishaquin rafipaitirofoquin.
PSA.40.16	Ascan mi fu rafumisifo minhuunoashu unimacain aton nomuran roama roama sharanonfo. Minfin nocon chaca soashonaquin non mi fu nipanon. Nan tapicoincashonfin mia noicoincaniquin. Ascan oi ashcafinin isca huaquin yoipacupainonfo, —Nocon Ifo Diosin, min nantifi finoncoian. Tsoa futsacai mia cuscara sharamaran, —ishon yoipacupainonfo.
PSA.40.17	Uhuun Ifon, uncai ahuama. Un mia fasi yopai. Ua shinanpun. Min ua ashosharafain min ua numamisi. Upa Diosin ua manamaquima. Oriscahuun ua numashquin.
PSA.42.1	Chasho nomicoin ashashaitiro shushanqui nocoriscapai ayashquin. Nanscarifi ai uhuun Upa Diosin un fasi mia yopai mi fu ipashquin.
PSA.42.2	Uhuun nomuran un mia fasi shinain. Un fasi nomicoin nan unu yopai cuscari un fasi mia yopacoin min ua ashoai cuscan min ua shinanmasharanon. ¿Uhuun Upa Diosin ahuutian un miqui catiromun mi fu iishquin?
PSA.42.3	Shafatisho yafi yamutishon un uaimisi. Ascan ua noicasmacaquin ua cashu mutsama huacaquin yoiafo isca huaquin, —¿Min Diosi ranimun? —ishon ua yoimisifo.
PSA.42.4	Non iyopaoni cuscan afohuunoa un shinain uhuun nomuran un fasi isincoin. Ipaonifo yora ichapa Diosi pushu ano un ato iyopaoni. Caashu nantifi non unimai. Oi ashcafinin non fanainpaoni. —¡Aicho, uhuun Ifo Diosin! Min noco shara huamisiran, —icashu non unimayanan non fanainni.
PSA.42.5+PSA.42.6	¿Ascan uhuun Ifon ahuuscaimun natian un unimatama uhuun nomuran un fasi omitsiscai un puusicamaquin? Natianfin un uhuun Diosihuunoa shinaincain afanan ua unimamanon. Nanfin uhuun Numamisi icain uhuun Diosiquin. Ascan natian un afanan ahuunoa yoisharai. Natian uhuun nomuran un unimaima. Ascafia Diosin ua sharahuashomisi cuscan un afanan afohuunoa shinain unimashquin. Nan unu Jordán rufoquiri machi Hermón non machi futsa Misar ano un cahuacacainai cuscan Upa Diosin ua iyosharafoanfafainmisi.
PSA.42.7	Unuhuan fuchomanhuan furannaino noco tsoa ihuiyamaino non asantiro. Nanscarifi ai un natian omitsiscaiton mian numataima. Min ua ahuara chacafo fuma cuscan nicaquicai un afanan tunutiroma. Nan afohuunoashu un asain cafiscai.
PSA.42.8	Ascafia shafatifi min ua noicoinquin ua ismafafaini. Yamutifiri min ua unimamai un fanainon. Nantianri un mia cufin min ua nimasharamisicun.
PSA.42.9	Uhuun Diosin, minfin toquirininhuan cuscaran mutsisipacoinquin tsoancai mia shucatiroma. Ascan un mia yocain isca huaquin, —¿Ahuuscai mian ointiaquimamun? Ua noicasmamisifoan ua omitsiscamaifoanno uhuun nomuran un fasi shinancoian. ¿Ahuuscaquin mian numamamun un afanan omitsiscanonma?
PSA.42.10	Ua noicasmacaquin ua cashu mutsama huaifoanno un mua nan uhuun ointi chachia mutsa un mua. Shafatisho ua yocafo isca huaquin, “¿Min Diosi ranimun?” —ishon ua cashu mutsama huamisifo.
PSA.42.11	¿Ahuuscaimun natian un unimaimaquin uhuun nomuran un fasi omitsiscai puusiquima? Natian un Dioshuunoa shinain ua afanan unimamanon. Nanfin uhuun Numamisi icain uhuun Diosiquin. Ascan un afanan ahuunoa yoisharai. Natiancai uhuun nomuran un unimaima. Ascafia Diosin ua shara huashomisi cuscan un shinain afanan ahuunoashu unimashquin.
PSA.46.1	Diosin no fu ishon noco cushushara. Ahuun curushu noco inain. Ahuara chaca non finoainnofin nan noco fu imisiquin noco ashoshquin.
PSA.46.2+PSA.46.3	Ascacu noncai shinanchacatama ratuima. Ahuara chaca ifiaino mai curushcain nayanaiyaicaino machifo tsucuinifoantan unuhuan muran pacu yamarai unuhuanri fuchomanhuain fasi achacoin icaino machifori nayanaiyaifiainocai non ratuima Diosimain noco fu icun. Nanfohuunoa shinancahuun.
PSA.46.4	Ascan unu yamainocai non nitiroma. Ascan nan ununfin non isharatiroquin. Nanscarifiai Jerusalén pushu rasi ano Diosin icano ahuun yorafori nannoashu unimacointirofo. Diosinhuunoashu isharatirofo. Nantofin nantifi finoncoianquin.
PSA.46.5	Diosin Jerusalén icanoshocai tsoan ato ahuusca huatiroma. Ahuara chaca finononma shafaino Diosin ato cushui.
PSA.46.6	Asca mani futsafo mucaifoanno mani futsafori cuyoshquicani. Diosin curushcain ato yoiaino maifoti anoafo tsoacai pusiquima.
PSA.46.7	Diosin ahuamamishti huafain ahuun curushhuunshon nantifi finoncoian. Nanfin noco fu icaquin. Jacob ahuun Diosin nocon cushumisi. Nanfohuunoa shinancahuun.
PSA.46.8	Diosin acai cuscan oinyopon. Nantofin mai chacana huatiroquin afanan ahuarafo ano inonfoma.
PSA.46.9	Maifoti rutunainfoan Diosin ato unumatiro afanan rutunanonfoma. Nantofin aton piacatifo tucufain ashifori ato tucumishtipacushquiquin. Taramutifori cooi futsushquin afanan ahuun rutunanonfoma.
PSA.46.10	Ascano nocon Ifo Diosin yoiquin isca huai, —¡Puusiyamacahuun! Unfin Diosiquin ua tapicahuun. Nantifi manifotiton uhuunoa yoishquicani unmain Diosicoincunfin. Unfin nantifi finoncoianquin, —ishon Diosin yoini.
PSA.46.11	Ascacun afanan shinancahuun. Diosin ahuamamishti huafain ahuun curushhuunshon nantifi finoncoian. Nanfin noco fu icaquin. Jacob ahuun Diosin nocon cushumisi.
PSA.51.1	Uhuun Diosin, minfin noco noipacunacaquin. Min nocohuun noiquin unupacunacama. Ascacun uhuun ramapaihuu. Min fasi nocohuun ramapai. Ascan un mia chaca huamisi cuscan ua soashohuun.
PSA.51.2	Un fasi chaca huacoina cuscan nantifi ua chocafain ua turuahuu.
PSA.51.3	Un chaca hua cuscan mun tapian. Nanfohuunoa un shinanfafaini uhuun nomuran un omitsiscai.
PSA.51.4	Un mia fusti chaca huaiton min oiancai min ua yonoa cuscan un huama. Ascaiton min uhuunoa yoia cuscan nantifishon tapishquicani icocoincun. Icon un mia chaca huamisi.
PSA.51.5	Un facushtashu cain taunitian un chaca inacahuana. Icon uhuun uhuan ua nanuano un chaca tauni.
PSA.51.6	Uhuun Ifon, non icon fusti yoifain cayacafi fusti non shinainton oinquifin nanscarafin min fasi fuchipaicoinquin. Un icon yoifain icon shinainton min uhuun nomuran ua ahuara cayacafi tapimatiro.
PSA.51.7	Uhuun chaca ua soashohuun un afanan mia cuscaran sharacoin inon. Ua nashimai cafisca huahuu uhuun nomuran un afanan choshta itama un yoa furoamua ointsa oshopa cuscara shara inon.
PSA.51.8	Uhuun Ifon, min uhuun chaca soashonano un afanan unimacointiro. Uhuun chacahuunshon uhuun nomuran min ua omitsiscamamisi. Natian afanan ua unimamahuu.
PSA.51.9	Un chaca hua cuscan afanan nan chacahuunoa shinanyamahuu. Un mia chaca hua cuscan nantifi ua soashohuun.
PSA.51.10	Upa Diosin, uhuun nomuran ua afanan funa shara huashohuun un afanan ahuashta chaca shinanonma. Uhuun nomuran afanan ua funa cuscaran imahuu mian yoiai cuscan un ariscanon.
PSA.51.11	Mimaquishon ua potayamafain min Yoshin Shara umaquinoa nichiyamapun.
PSA.51.12	Nan un mia icoinra huaquin tau huainifoannaitian un fasi unimacoinni. Ua afanan nansca huaquin unimamahuu. Uhuun nomuran ua shinanmahuu min ua yoiai cuscan un anon.
PSA.51.13	Min ua asca huainofin min tsain nicacasmafo un yoisharatiroquin mia tanasharanonfo. Ascashon aton chaca shatufain miqui nasononfo.
PSA.51.14	Uhuun Diosin, un futsa rutumana cuscan ua rau huahuu. Minfin uhuun numamisiquin. Min uhuun chaca ua soashonano unimacain un futsafo fanainshonon min shara fustisi ahua chaca mi fu itiromaran, ishon un ato tapimanon.
PSA.51.15	Uhuun Ifon, ua shinanmasharahuu un mihuunoa yoisharanon.
PSA.51.16	Non mia tanaquin shara huatama non mia ina rutushonaitocain min fuchipaima. Min ascara fuchipaiyaiton un mia asho cuana.
PSA.51.17	Shinanquicain afanan non mia asca huapaima. A non chaca huamisifohuunoa shinain nocon nomuran non isincointiro. Ascacun nocon chaca non shatupaicoin miqui nasoshquin. Upa Diosin, non ascaitofin min fasi fuchipaicoinquin.
PSA.51.18	Ascan min fuchipaiyai cuscan Sión pushu rasi anoafo ato cushusharahuu isharanonfo. Nan Sión ahuun anu futsafin Jerusalén. Ahuun cunu cuyacoin pushu huanrasi tarati huayacunafoanno curushu shara huahuu afanan noco noicasmaifo iquinonfoma.
PSA.51.19	Min noco yonoa cuscan huaquin nocon chaca non shatuano min nocoqui unimashquin. Ascashon non mia ina mumacoin rutushofain coashon toquirifo putsamuinia anoshori afanan moi funu un mia rutushonaino min nocoqui unimashquin.
PSA.57.1	Uhuun Diosin un miqui oa min ua cushunon. Ascacun uhuun ramapaihuu, ua shinanpun. Natian ahuarafoan ua omitsisca huamapai. Nan tacara facumishti ahuan putaon muran onutiro ato cushuquin. Nanscarifiai un miqui oa min ua cushusharanon.
PSA.57.2	Min nantifi finoncoian. Ascan un mia cunai mian nicanon. Mian amapaiyai cuscan min ua huamatiro.
PSA.57.3	Min nai muran ishon ua numamisi. Ua noicasmacaquin mufaintan ua chaca huashcani. Ascafia min ua noiquicai uhuunoa min ointiaquimamisima. Min ua numamisi.
PSA.57.4	Nan yora chaca masharo cuscarafoan ua chaca huapaicani. Masharonun ato shutafo cunocoinshon yora piquin cuyotiro. Nanscarifi ai nan chacafoan ua tarati huayacuna ua omitsisca huamashcaquin. Uqui tsain chaca huacaquin uhuunoa yoiaifono uhuun nomuran ua isinmapaicani.
PSA.57.5	Min nantifi nai murannoa finoncoian. Nanfoan mihuunoa yoiquin isca huapainonfo, —Min fustifin min nocon Ifosharacoinquin, —ishon yoipainonfo. Nantifi mai anoafoanri min ahuamamishti atiro oinquin nantififain mihuunoa yoicaquin isca huapainonfo, —Nocon Ifo Diosin fustifin fasi sharaquin. Nanton ahuamamishti huatiroran, —ishon yoisharapacupainonfo.
PSA.57.6	Ua noicasmacaquin ua trampa muran pacupai cafisca huacani. Ascaquin ua fasi uhuun nomuran omitsiscamacani. Fai nushmancayan poquimua muran un pacua shinantsa anon. Ascafiacai un a muran pacuamarocon nanfocaifin nan shoi muran pacui shinantsa aafoquin.
PSA.57.7+PSA.57.8	Uhuun Diosin, uhuun nomuran un mia icoinra huacoinna. Ascan un unimacoinni mihuunoa fanainshoni. Un funanmarishta manutifo mihuunshon manui. Nansca huai un moitiro.
PSA.57.9	Uhuun Ifon, un futsafo muranshon mihuunoa yoisharai. Un yorafo murannoashu mihuunoa un fanainquinsharai.
PSA.57.10	Futsafoan noco noitirofia mincaifin nocohuun noiquin finacaiaquin. Min noco yoimisi cuscan min noco ashomisicoin. Mincai noco ointiaquimamisima.
PSA.57.11	Min nantifi nai murannoa finoncoian. Nanfoan mihuunoa yoiquin isca huapainonfo, —Min fustifin min nocon Ifo sharacoinquin, —ishon yoipainonfo. Nantifi mai anoafoanri min ahuamamishti atiro oinquin nantififain mihuunoa yoicaquin isca huapainonfo, —Nocon Ifo Diosin fustifin fasi sharaquin. Nanton ahuamamishti huatiroran, —ishon yoisharapacupainonfo.
PSA.62.1	Diosin fustiton uhuun nomuran ua shinanmasharatiro ahuara chacapan ua shinanchacamanonma. Arus fusti ua numatiro.
PSA.62.2	Arus fusti uhuun toquirininhuan cuscaran. Diosin u fu rafuaino tsoancai ua shucatiroma ua pacumashquin. Uafin tarati huayacunaquin nan noicasmaifo non ahuara chaca uqui nocononfoma. Ahuarafoancai Diosmaquinoa ua potatiroma.
PSA.62.3+PSA.62.4	¿Ahuutiamun man ua chaca huaquin shatuicain? ¿Nantififain man ua pacumapaimun? Man manfin ua pota cuanaquin un afanan niaifo inonma. Un niaifo icano ua potapaicani. Unimacain man uhuunoa fasi chani yoiafo. Uhuun ointaifi ua shara huafiaquin maton nomuran uqui shinanchacafiaquin.
PSA.62.5	Ufiri un yoimua isca huaquin, —Diosi fustihuunoa shinansharahuu. Arus fusti ua shinansharamatiro.
PSA.62.6	Arus fusti uhuun toquirininhuan cuscaran. Diosin u fu rafuaino tsoancai ua shucatiroma ua pacumashquin. Uafin tarati huayacunaquin nan noicasmaifo non ahuara chaca uqui nocononfoma. Ahuarafoancai Diosmaquinoa ua potatiroma.
PSA.62.7	Diosi fustitofin ua numaquin. Arus fusti futsafo shinanmatiro uhuunoa shinansharanonfo. Arus fusti uhuun toquirininhuan curushcoin cuscara. Un aqui catiro ua cushusharanon ua noicasmafo uqui nocononfomaran, —ishon ufiri yoimua.
PSA.62.8	Uhuun yorafoan, nocon Ifo Diosi nantishotapiquin icoinra huafafaincahuun. Nocon Ifoan nocon cushumisi. Ascan maton nomuran man shinain cuscan nocon Ifon nantifi yoicahuun.
PSA.62.9	Niaifocoinfo non yora ahuamafo nocon Ifo Diosin ato oin nanscara rafu. Nan rafu ahuun ointaifin ahuama. Balanzanun ato tanan huai cafisca huai aton ihuucai ayama.
PSA.62.10	Ato pui fianquin futsafo parayamacahuu. Ascashu ahuara ichapaya ipaiyamacahuun. Futsana onuashu cacapaimisi iyamacahuu. Man ahuara ichapayafiashon isca huaquin shinanyamacahuu, —Uhuun puihuunoashu un isharatiroran, —ishon anori shinanyamacahuu.
PSA.62.11+PSA.62.12	Diosin tsain rafu yoia cuscan mun nicamisi. Diosin min curushhuunshon ahuamamishti min huatiro. Nocon Ifon min nantifi noicoin. Tsoan mia ashosharamisi min ato inansharashquin.
PSA.63.1	Upa Diosin minfin uhuun Diosiquin. Un mi fu rafupaicoin. Tsoa nomicoin unu yopatiro. Nanscarifi ai unfin nan nomiyai cuscaraquin uhuun nomuran un mia yopacoin. Un mua uhuun nomuran un mutocoin. Atsanacoin cafiscai mia funai.
PSA.63.2	Un mia ichananti pushu murannoa oin cafisca huamisi. Min ahuamamishti huatiro mun oian. Nannoshori mun mia oinmisi min fasi sharacoin.
PSA.63.3	Min ua noiyamainocai un nipaima. Un nisharapaifiai min ua noicoinquin nan sharafinacaia. Ascan mun tapian min nocohuun noi. Ascan un minhuunoa yoiquin shara huai.
PSA.63.4	Un niyoshon nantishotapiquin un futsafo minhuunoa yoiquin shara huai. Uhuun poyan rafu un mushan huainifoanshquin mia cufinquin.
PSA.63.5	Yoran tushu sharacapa pii mayacointan unimatiro. Nanscarifi ai un min tsain uhuun nomuran nanuashu un fasi unimatiro. Ascan un minhuunoa shinansharai fanainquin.
PSA.63.6	Uhuun oshati camaquishon un mihuunoa shinanshifafainni.
PSA.63.7	Min ua shara huamisi. Ascan min ua cushuaino un minhuunoashu fanainmisi.
PSA.63.8	Un mi fu rafumisi. Min poyan mumihuurinoaton ua cushui un pacunonma.
PSA.63.9	Futsafoan ua rutupaifiacani nanfofin chii uru muran focaniquin nanno ipashquin.
PSA.63.10	Futsafoan ashin ato rutuano cotocotofoan aton nami picani.
PSA.63.11	Ascafia unfin maton niaifoquin un Diosihuunoashu unimashquin. Tsoan Diosi icoinran huai yoitiro isca huaquin, —Nocon Ifo Diosin fasi sharacoinran, —ishon yoishquin. Ascan nan chanimisifo ato tsain shatumashquin afanan ahua yoinonfoma. Ascashu afanan pusinonfoma.
PSA.73.1	Uhuun caifo Israelifoan aton nomuranshon tsoan shinanchacayamaiton Upa Diosin ato shara huamisi.
PSA.73.2	Asca un fasi amaquiri shinan un funo cuana. Nan mahua cuya ariashu pacui cafisca un aaquin.
PSA.73.3	Asca mun oian nan curafiapaimisifoan fasi chaca huamisifofiashu pui ichapayafo. Ahuacai tsoa yopaima. Nanscara ato oin urifi un ato cuscara ipaipaoni.
PSA.73.4	Ascashon un oian nanfoancai ahua chaca finonmisifoma. Tsoacai isinin iyomisima mutsisipacoinfo.
PSA.73.5	Futsafo omitsiscai cuscacai nanfoan mumisima.
PSA.73.6	Yoran tuhuuti sahuua nantifishon ointirofo. Nanscarifi ai yorafoan nantifiton ointirofo nanfo fasi cacapaimisifo. Tsoanshtahuuncai ramapaitirofoma. Futsafo omitsiscamafiaquicai atohuunoa tsoan shinanfoma.
PSA.73.7	Asca aton nomuran mutoafo chaca huapaiyai cuscan tsoa unumisima. Nanfofin curafiapaimisifoquin. Chaca fustisi shinanfafaicani.
PSA.73.8	Asca nanfoan futsafohuunoa chaca yoimisifo. —Mincai ahua tapiama. Tsainyamahuu. Un mia yoiai cuscan min ua nicayamaiton un mia asca huatiroran, —ishon nan cacapaimisifoan tsain curushcoin yoimisifo.
PSA.73.9	Dioshuunoari tsain chaca yoimisifo. Manifoti foanfafaincani, —Nonfin nantifi finoncoianquin, —ishon yoimisifo.
PSA.73.10	Ascaifoan futsafoan ato icoinra huashon ato nicapaicani. —Na yorafoan fasi tapicoianran, —ishon atohuunoa shinanfo nan cacapaimisifohuunoa nanscara yoiafo.
PSA.73.11	—Non amisi cuscacai Diosin tapiama. Noco oinmaran, —ishon nan cacapaimisifoan yoiafo.
PSA.73.12	Nan chaca huamisifofin nanscarafoquin. Nanfoancai ahua chaca finoncanima. Fasi ahuara ichapa fifiacashon ahuara chaca uqui nocomisi. Unfin funamaritifin omitsiscaicain.
PSA.73.13	Ascan unracafin ipaitsicoin shinansharamisiquin. Unfin cayacafin Diosi tanasharamisiquin.
PSA.73.14	Shafatishon ahuara chaca uqui nocomisi. Unfin funamaritifin omitsiscaicain.
PSA.73.15	Upa Diosin, un amaquiri shinain cuscan un min yorafo shinanmanaino un atori amaquiri shinanma cuana.
PSA.73.16	Ascan un fasi shinanquin isca hua, —¿Ahuuscaimun na yora chacafo omitsiscatama tsoa ahua yopaimaquin? —ishon un nannori un shinan. Ascashon un fasi tapipaicoin.
PSA.73.17	Upa Diosin, nannori un shinain mi fu tsainti pushu muran un iquia mia cufishquin. Ascan nannoshon un mia cufiaiton min ua tapimana nan yora chacafomain ahuun unutani ahuu cuscara iishquicain.
PSA.73.18	Asca min yonoa cuscan nanfo machi tunanmanri micha mayocoin tusirimu caini pacui cafiscai. Nanscarifaiyai nan yora chacafo naashu omitsispacunacafo muran pacuafo tsoancai afanan ato funitiroma.
PSA.73.19	Ascacun fasi ratucoincani samamashta omitsiscapanacafo muran pacuashu afanancai anoashu tsoa raqui fopanacafoma.
PSA.73.20	Natian man isharai cuscacai man chai ipanacama. Non namaino yamariscatatiro. Non moishon non oiancai non nama cuscara afanan non ointiroma. Nanscarifi ai nan chacafo isharamisifiashu yamariscatatiro. Ascan nan Upa Diosin omitsiscamisifo ano min ato potaino afanan tsoa nipanacama. Tsoashtacai afanan ato oinnacama.
PSA.73.21	Urificai un tapiyopaonima un fasi amaquiri shinanchacapaoni. Nan yora chacafo niyoashu isharamisi cuscahuunoa un shinain uhuun nomuran ihuucoin mufain uhuun nomuran mocacoin mutsa un muuni.
PSA.73.22	Ascan nan chaca huamisifohuunoa ahuun unutaqui un shinantaima urifi fasi amaquiri chaca shinanni. Ascano nocon Ifo Diosin min uhuunoa shinanraca un yoina ahuara tapiama cuscaran ishon min uhuunoa shinan.
PSA.73.23	Un anori shinanfiaifin unfin min yoraquin. Mincai ua potamisima. Minfin ua mutsoaquin un pacunonma,
PSA.73.24	Minfin uhuun nomuran mian tapimanaquin un ishquiai cuscan. Chipo min icano ua iyoshquin un mi fu ipanon.
PSA.73.25	Min nai muran icano urifi un miqui nocopai mi fu ipashquin. Uncai tsoa futsa yopaima. Un mia fuchipaiyai cusca uncai ahua futsa nuno mai anoshon un fuchipaima.
PSA.73.26	Asca un isininqui uhuun nomuran un mua uncai chai nitiroma. Ascafia Upa Diosin minfin uhuun ointi muran ua mutsismashotiroquin. Ascashu natian min u fu ipanaca.
PSA.73.27	Ascashon mia tsoan potashufin omitsiscapashquin. Mia nicacasmaifoan min ato onaintimai omitsiscapanonfo.
PSA.73.28	Asca uncai ato cuscarama. Unfin Diosi fu rafupacunacaquin. Nanscarafin fasi sharaquin. Upa Diosifin nantifi iquinanquin. Un aqui caiton ua cushusharai. Unfin nantifi yorafo yoiquin isca huaiquin, —Nocon Ifo Diosifin ahuara sharafo huafafainiquin, —ishon un ato yoishquin.
PSA.86.1	Uhuun Ifo Diosin, uncai ahuama, un mia fasi yopacoin. Ascan ua nicafain ua cumapun.
PSA.86.2	Un mia fusti Ifo huai. Ascan ua cushuhuu. Minfin uhuun Diosinquin. Un mia fusti icoinra huai. Ascan ua numapun.
PSA.86.3	Shafatishon un mia cufiain cuscan uhuun ramapaihuun.
PSA.86.4	Uhuun Ifon, uhuun nomuranshon un mia cufin. Ua unimamahuun.
PSA.86.5	Un mia chacahua cuscan mian rauhua. Min fasi shara. Tsoan mia cufiain min fasi atohuun noiquin.
PSA.86.6	Uhuun Ifo, un mia cufian cuscan ua nicapun. Uhuun ramapaihuu.
PSA.86.7	Ahuara chaca finonquin un mia cufin min ua numanon. Un mia cufiaintian min ua cumashquin.
PSA.86.8	Futsafoan aafin dioscoinma rami huaafo. Nanfocai mia cuscarama. Min ahuamamishti atiro cuscan nanfoancai atiroma.
PSA.86.9+PSA.86.10	Tsoa futsacai mia cuscarama. Min ahuamamishti huatiro. Minfin yorafo ashotiro cuscan fasi sharacoin. Mirus fustifin Min Diosiquin. Min nantifi yora manifoti ato oni huani. Ascan nanfo miqui futirofo mia cufinshcaquin. Mihuunoa nantifi yoisharashcaquin.
PSA.86.11	Uhuun Ifon, min ua amapaiyai cuscan ua tapimahuu. Min ua tapimapaiyai cuscan ua tapimahuu. Minfin icon yoimisi fustiquin. Nanfin un tanaicai. Ua cayacafi shinanmahuu un ointi rafuya inonma. Mia fustifin un tanasharaiquin.
PSA.86.12	Uhuun nomuran un mia fusti shinainno un unimatiro mihuunoa yoi sharashquin. Un nantifi yorafo mihuunoa yoisharapacunaca afoanrifi mihuunoa shinansharanonfo.
PSA.86.13	Min ua fasi noicoin. Ascan mirus fusti min ua numa. Ascan yora chacafo faquish muran foaifo cuscan un canonma.
PSA.86.14	Uhuun Diosin, nan cacapaimisifoan ua chaca huapai uqui fuafo. Nan yorafocai tsoashtahuun ramapaimisima. Natianfin ua rutupaicaniquin. Nanfoancai mihuunoa shinanmisifoma.
PSA.86.15	Ascafia mincai ato cuscarama. Minfin yorafohuun ramapaicoinquin. Min ato shara huamisi. Mincai funa sinamisima. Nantishotapiquin nocohuun noicoin. Min yoiain cuscan huamisi. Mincai noco potamisima.
PSA.86.16	Uhuun Ifon, natian ua shinanhuun. Uhuun ramapaipun. Unfin min oinmatiquin. Min curushu ua inanhuun.
PSA.86.17	Ua ismahuu min ua shara huashoi cuscan. Min ua shara huai cuscan uhuun nomuran min ua shinanmasharaino nan ua noicasmaifoan oincaquin tapitirofo un min facu icaino ua chaca huafain miarifi chaca huacani. Rafipaitirofo.
PSA.91.1	Ifo Diosin nantifi finoncoian. Nanton ahuamamishti huatiro. Ascan ratora futsa a fu rafuaiton cushusharai ahuun nomuran shinanmasharai ahuara chacafoancai a ratutiroma.
PSA.91.2	Un Ifo Diosihuunoa yoi isca huaquin, —Ifo Diosi uhuun Numamisi. Ua cushuanocai ahuara chacafo uqui nocotiroma. Uacai ahuusca huatiroma. Uhuun Ifo Diosi un icoinra huairan, —ishon un yoishquin.
PSA.91.3	Futsafoan cunu muran noco pacumapai cafisca huai. Ascafia nocon Ifo Diosin nocon Numamisi non aton cunu muran pacunonma. Ascan pau curushcoinin noco namatirofia nocon Ifoan noco cushuaino nan pau curushcoinfiashon noco namaima.
PSA.91.4	Tacaranun ahuun facufo ahuun putao nonanmanri cushua cuscan nocori nocon Ifoan cushua ahua chaca nocoqui nocononma. Non afu rafuashucai non ahuara chacaquin ratuima. Nococai raqui potayamafain noco cushua ahuara chacacai nocoqui nocotiroma noco chaca huamashquin.
PSA.91.5+PSA.91.6	Ascan Ifo Diosin no fu rafuano yamu ahuara musucoinin noco ratumapai. Ascafiacai noco ahuaton ratumatiroma. Shafatari noco pianpaiyaifoanno nonricai ratutiroma. Faquish yafi ahuara chacacoin nan pau isincoinfoya ahuara futsa musucoinfoan noco ratumapaifiai nanfoquiricai non ratuima. Fari masafinin racano yorafo pau curushcoin fuchitirofiai nocon Ifo no fu icaino non ratutiroma.
PSA.91.7	Ascan man icano mil yora nayamarai diez mil nafiatirocun ratuyamacahuun. Nocon Ifoan noco cushuanocai ahuara chaca nocoqui nocotiroma.
PSA.91.8	Icon ahuara chacacai nocoqui nocotiroma. Asca nan ahuara chaca huamisifo nocon Ifoan ato onaitimaiton non ointiro.
PSA.91.9+PSA.91.10	Nocon Diosicai tsoan finontiroma. Nantofin nantifi finoanquin. Man a fu rafuaino mato cushusharainocai maton pushu ano ahuara chaca nocotiroma.
PSA.91.11	Nocon Ifo Diosin ahuun oinmatifo nan a fu nai muran icafo matoqui nichishquin mato cushunon. Man raquira futsa caiton mato cushushquin.
PSA.91.12	Ascan man toquiriqui otisicaini man pacupaiyaiton nocon Ifo Diosin mato mutsoinifoantiro man pacunonma.
PSA.91.13	Ascatari man masharoqui nocofiacai mato ahuusca huatiroma. Rono paupari man puamafiaitocai mato nasaima. Masharo uhuapari matoqui nocofiaquicai mato ahuusca huaima.
PSA.91.14	Nocon Ifo Diosin yoiquin isca huani, —Nan ua noicoinyainfin un numatiroquin. Nanton yoimisi cuscan Diosin uhuun numamisiran ishon yoimisicun un numafain un cushushquin.
PSA.91.15	Ua cunaiton un cumashquin. Ahuara chaca finoaintian un a fu iishquin. Un numafain un ahuunoa yoiquinshara huashquin.
PSA.91.16	Un chai nimapacui isharanon. Ascatan un numashquin u fu nipanon, —ishon nocon Ifo Diosin yoini.
PSA.100.1	Nantifi yora maifotifoan unimaquin oi ashcafinin Diosihuunoa yoisharacahuun.
PSA.100.2	Unimayanan nocon Ifo cufifain ahuunoa yoisharacahuun. Aqui fucashon ahuunoa unimaquin fanainshocahuun.
PSA.100.3	Nocon Ifofin Diosi fustiquin. Ascacun tapicahuun. Nanton noco onihuani. Ascan nonfin ahuunnacoinfoquin. Nonfin ahuun yoraquin. Ascan nonfin ahuun chashoanfo fasi funununshon piaifo cuscaraquin. Ascacun noco cushua.
PSA.100.4+PSA.100.5	Nocon Ifo fasi sharacoin. Nocohuun noiquin unupacunacama. Nocon shunifo niyoashu ipaonifo cuscan natian nan niyoafori chipo icaifori ato Ifo Diosin yoiyoni cuscan noco ashomisi. Ascacun ahuun tsainti pushu caincaiti ano iqui fucahuun. Iquishon aicho Ifon min ua shara huamisiran ishon nocon Ifo Diosi yoicahuun. Nan icano iquicahuun. Iquishon ahuunoa yoisharacahuun. Mato shara hua cuscan aichoran huafain yoiquin isca huacahuun, —Ifo Diosin, min fasi sharacoinran, —ishon yoicahuun.
PSA.103.1	Uhuun nomuranshon un shinan isca huaquin, —Nocon Ifo Diosihuunoa yoisharahuu, —icashu un yoimua. Uhuun nomuranshon un yoia nan nocon Ifo Diosi fusti sharacoin. Tsoa futsacai a cuscarama.
PSA.103.2	Uhuun nomuranshon un shinan isca huaquin, —Nocon Ifo Diosihuunoa yoisharahuun. Nanton nantifi ua shara huashoan cuscan ointiaquimayamahuun, —ishon uhuun nomuranshon un shinan.
PSA.103.3	Un chaca hua cuscan nantifi Diosin ua rau hua afanan afohuunoa shinanonma. Un pau futsa futsatapafo fuchia cuscan nantifi Diosin ua caya huamisi.
PSA.103.4	Un omitsiscapanacafo muran cacuana nanton ua numa. Nan u fu ishon ua noitan uhuun ramapaimisi.
PSA.103.5	Nanton ua fasi ahuara ichapa sharafo ashomisi. Tutucai cuyacoin noyai atsanamisima. Nanscarifi aquin nocon Ifo Diosin ua afanan pushco cuscaran shara ima un atsananonma.
PSA.103.6	Yora futsafoan chaca huaquin omitsiscamatirofo. Ascan nocon Ifo Diosicai ascarama. Nantofin noco cayacafi ashosharamisiquin.
PSA.103.7	Nocon Ifo Diosin imisi cuscan Moisés tapimapaoni. Ascan ato asho sharamisi cuscan nan Israelifo tapimani.
PSA.103.8	Nocon Ifo Diosin nocohuun ramapaicain noco shara huashomisi. Nancai nocoqui funa sinaima. Nocohuun noicai unupacunacama.
PSA.103.9	Non chaca huai cuscacai noco yoipacunacama. Nocoquicai sinapacunacama.
PSA.103.10	Non chaca huai cuscan noco onaintimapaiquin noco onaintimatiro. Ascafiacai noco asca huapaimisima.
PSA.103.11	Noncai nai muran cuyacoin non finontiroma. Nanscarifi aquin non Ifo Diosihuunoa shinansharai nocohuun noiai cusca fasi shara finacaia.
PSA.103.12	Fari oaiquiri chashainacahuatiro. Ascatan iquipacutiro. Afanancai noconantirofoma. Nanscarifi ai nocon chaca noco soashonano afanan nocon chaca no fu ipanacama.
PSA.103.13	Apan ahuun facuhuun ramapaiquin shinansharatiro cuscan. Nanscarifi ai tsoan Ifo Dioshuunoa yoisharamisifin nocon Ifon Diosiri atohuun ramapaiquin.
PSA.103.14	Nan nocon Ifo Diosifin tapiaquin noco maihuunoa onihuani cuscan. Ascashu nocohuun ramapai.
PSA.103.15	Nonfin nan fasi yafi charo cuscaraquin. Nanfo samamashta tsasitiro. Nanscarifi ai norifi non samamashta natiro.
PSA.103.16	Fasi yafi charo tsasicun fuu foanquin yamarisca huatatiro. Nanscarifi ai non nai yamariscatatiro.
PSA.103.17+PSA.103.18	Asca tsoan nocon Ifohuunoa shinansharamisifin atohuuncai noiquin unupacunacama. Aton facufo yafi aton funafori ato yoiyoni cuscan huafain ato yononi cuscari huaifoan ato numashquin nanfo a fu nipanonfo.
PSA.103.19	Nocon Ifon Diosin nai muran icaton nantifi iquina. Nannoshon nantifi nai muran icafo non mai ano icafori nantofin aton niaifocoinshon ato yonoaquin.
PSA.103.20	Manfin Diospan oinmatifoquin man a fu nai muran imisi manfin mutsisipacoinquin. Mato yoimisi cuscan man amisi. Maton Ifohuunoa yoisharacahuun.
PSA.103.21	Nan man a fu nai muran icafoti manrifi ahuun oinmatifo. Mato yoia cuscan man amisi. Marifi ahuunoa yoisharacahuun.
PSA.103.22	Nantifi nocon Ifo Diosin oni huafoti ahuunoa yoisharacahuun. Unrifi un ahuunoa yoisharaiquin.
PSA.107.1	Nan Ifo Diosifin sharaquin. Nanton nocohuun noipacunaca. Ascacun yoicahuun isca huaquin, —¡Aicho, Ifon! Min noco shara huafafainiran, —ishon yoicahuun.
PSA.107.2	¿Mato noicasmacaquin mato chaca huaifoan Ifo Diosin mato numamun? Mato numa cuscari futsafori yoicahuun.
PSA.107.3	Asca yora futsafo aton mai anoashu mai futsa pashcanain futsunifo. Ascaifoan nocon Ifo Diosin afanan nannosi ato ichanan huani. Nan fari oaiquirinoa ato ihuufain fari iquiaiquirinoa ihuufain fari oai istafarinoa ihuufain fari cai istafarinoa ihuufain nansca huashon atoti ichanan huani.
PSA.107.4	Ato ichanan huataima atirifi tsoa istaipama anoashu foanfafaincani funonifo. Tsoancai pushu rasi fuchinima ano ishcaquin.
PSA.107.5	Nanscashu nanfo fonainyanan nomicani naaquin rashquinifo.
PSA.107.6	Ascashon nocon Ifo Diosi cunanifo isca huaquin, —Ifon, man non omitsiscai naicai. Noco numapun, —ishon cunanifo. Ascaiton ato numani afanan omitsiscanonfoma.
PSA.107.7	Ascashon cayacafi pushu rasi ano nocon Ifo Diosin ato iyoni nannoashu isharanonfo.
PSA.107.8	Man mato numaqui nocon Ifohuunoa yoiquin isca huacahuun, —¡Aicho, Ifon! Min fasi nocohuun noiquin unupacunacama. Min noco sharahuafafainmisiran, —ishon yoicahuun.
PSA.107.9	Tsoa nomicoiaiton nocon Ifoan ato nomi shatuin afanan tsoa nominonma. Fonaincaifoanri ato ahuara shara inain piicani mayan sharanonfo.
PSA.107.10+PSA.107.11+PSA.107.12	Atirififoan nocon Ifon Diosin ato yoiai cuscan nicacasmacaquin ahuun tsain potanifo. Ahuun tsain ahuamaran ishon shinanpaonifo. Ascashu nan faquish muran ica shinantsain aton nomuran tsoan muusharanifoma. Nan cunopan munushumuashu cunu murannoashu omitsiscai cafisca muunifo. Nan nocon Ifon Diosin ato curushcai omitsiscamaino nan pacui cafiscanifo. Tsoashtacain afanan funimanima.
PSA.107.13	Nanscara muucaquin nocon Ifo Diosi cunanifo isca huaquin, —Ifon, non fasi omitsiscaicain. Noco shinanfain noco numapun, —ishon yoiaifoan Ifo Diosin ato numani. Ato asca huaino afanancai tsoa omitsiscanifoma.
PSA.107.14+PSA.107.15+PSA.107.16	Nan nocon Ifo Diosin ato faquish murannoa caimana cafisca huano aton ointi ihuucoin mufiafo afanan ato ointi ihuu muyamafain nan cunopan munushumua cuscaran muyamafain nan cunu murannoashu omitsiscai cafiscai afanan tsoan munifoma. Nanscara muuaifoan nocon Ifo Diosin ato numani. Nan cunu muran icafocun nocon Ifon Diosin cunu caincaiti ahuun anu bronce arasaqui futsani. Caincaiti futsa cuno ahuun anu hierrori arasaqui futsani ato caimashquin.
PSA.107.14+PSA.107.15+PSA.107.16	Ascacun nocon Ifohuunoa yoiqui isca huacahuun, —¡Aicho, Ifon! Mincai nocohuun noicoinquin unupacunacama. Min noco sharahuafafainmisiran, —ishon yoicahuun.
PSA.107.17	Futsafoancai nocon Ifo Diosi shinantama nicacasmashon afanan cayacafi shinantiroma. Nanscashu aton chacahuunoashu omitsiscapaonifo aton nicayosmapan.
PSA.107.18	Ascashu afanan imis cuscan piipai sharatama naaqui rashquinifo.
PSA.107.19	Nanscai omitsiscacaquin nocon Ifo Diosi cunanifo isca huaquin, —Nocon Ifon, man non nai omitsiscaicain. Nocon numapun, —ishon cunanifo. Cunaquin asca huaifoan ato numani afanan omitsiscanonfoma.
PSA.107.20	Nocon Ifo Diosifin ahuun tsainmansi ato caya huaniquin. Man naaqui rashquiaifoan ato numani omitsiscanonfoma.
PSA.107.21	Asca huatan nocon Ifo Dioshuunoa yoiqui isca huacahuun, —¡Aicho, Ifon! Min nocohuun fasi noiquin unupacunacama. Min noco shara huafafainmisiran, —ishon yoicahuun.
PSA.107.22	Inafo rutucashon nocon Ifo Diosin mato sharahua cuscari marifin ismacahuun, —¡Aicho, Ifon! Min noco fasi shara huamisiran, —ishon yoisharacahuun. Asca huafain nocon Ifoan mato fasi shara huashoa cuscan unimayanan fanaincahuun.
PSA.107.23	Ascan atirififoan unuhuan mai yamai ano aton shashohuanun pocufainifo ahuarafo inanmitsai focani ahuun rafanan pui fiishcaquin.
PSA.107.24	Focaquin unuhuan oianfo nocon Ifo Diosin oni huani cuscan fasi ununhuan noacoin oinnifo. A muran ahuara futsa futsatapafo sharacapacoinfo Diosin onihuani cuscan oinnifo.
PSA.107.25	Ascaifoanno nocon Ifoan ahuun tsainmansi fuuhuan huaquin unu fuchomanhuan huani.
PSA.107.26	Ascan ununhuan fuchomanhuaino shashohuan nonoinacahuatan naman pacucahuancacaini. Ascaino shashohuan murannoafo fasi ratucoinifo.
PSA.107.27	Ascaino yorafo nan pauin cafiscai ocurafunoashu cushcacunfaincani pacu cuanifo. Tsoancai tapinima ahuuscashumain asatirofomaquin.
PSA.107.28+PSA.107.29	Ascashu omitsiscacaquin nocon Ifo Diosin cunanifo isca huaquin, —Ifon, man non asain futsuicai. Nocon numapun, —ishon oiashcafinin cunaquin yoinifo. Asca huaifoan nocon Ifo Diosin ahuun tsainmansi fuu nishma huafain fuchomanhuanfiain afanancai furo inima nan ununhuan pusiquima racani.
PSA.107.30	Ascan nan shashohuan muranshon oianfo ununhuan pusiquima racani cusumun fopaiyaifoan nocon Ifo Diosin ato iyoni. Ascaino fasi unimanifo.
PSA.107.31	Ascacun Ifohuunoa yoiqui isca huacahuun, —¡Aicho, Ifon! Min fasi nocohuun noiquin unupacunacama. Min noco shara huafafainmisiran, —ishon yoicahuun.
PSA.107.32	Yorafoya niaifofo ichanaintian nocon Ifo Diosihuunoa yoi sharacahuun isca huaquin, —Nocon Ifo Diosin fasi sharacoinran. Tsoancai Diosi finontiroma. Nantofin ahuamamishti huatiroquin, —ishon nocon Ifo Dioshuunoa yoisharacahuun.
PSA.107.33+PSA.107.34	Nan yora chacafo icano nocon Ifo Diosin unu nutsofain mai mutocoin huatiro. Pozo cuscaran mai poquimua murannoari nutsomatiro mai muto inon. Fana ahuun fimi ichapayari Diosin fiananan huatiro mai saoya osiano afanan fimi foaisharatiroma,
PSA.107.35	Asca huashon nan mai chaca afanan Diosin fiananan huaquin shara huatiro unu afaino afanan mai muto inonma.
PSA.107.36	Nocon Ifo Diosin nan fonaincaifo iyotiro nanno inonfo. Pushu rasi huanifo a muran isharanonfo.
PSA.107.37	Nan mai shara ano mau huatan aton fimifori fanacani. Ascashon chipo aton yonofo foaisharacun chitutirofo.
PSA.107.38	Nocon Ifo Diosin ato shara huafafainni aton facu ichapa cainon. Nocon Ifo Diosin yonoa cuscan aton moifori ichapa cainon.
PSA.107.39	Nocon Ifo Diosin ato asca huafiaino aton niaifofoan ato chaca huaino yorafo omitsiscai aton nomuran afanan shinansharacoincanima. Ascaifoannori afanan aton yono ichapama yorafori ichapama ifafaincani.
PSA.107.40	Ascan nocon Ifo Diosin yononi cuscan aton caifo niaifofohuunoa shinanchacanifo. —Nocon niaifofocai ahuamaran, —ishon yoicani. Ascaino Dioshuunshon niaifofo tsoa istaipama ano ato nichini nannoashu foanfafainnonfo.
PSA.107.41	Ascafiaifoan nocon Ifo Diosin yora ahuuomafo omitsiscaifoan ato numai. Ascashon nan chashoan facu ichapa caintiro cuscai nanforifi aton facufo ichapa caincaniquin.
PSA.107.42	Nan isharamisifoan oincani fasi unimaifoan. Ascan nan chaca huamisifocai tsoa puusiquima.
PSA.107.43	Ascan nan ratora shinansharamisiton un yoimisi cuscan maton nomuran nanusharacahuun nocon Ifo Diosin nocohuun fasi noiai cuscan shinancahuun.
PSA.119.1	Nan nocon Ifo Diosin ato yonoa cuscan huafain tsoan chaca huamisimafin fasi unimashquicaniquin.
PSA.119.2	Ascan tsoan nan nocon Ifoan ahuun tsain yoia cuscan amisifin ahuun nomuran nocon Ifon onanpaifain a fu rafucain fasi unimashquiquin.
PSA.119.3	Nanscarafoancai ahua chaca huamisifoma. Ascacun Ifoan ato iyopayiaiquiri fotirofo.
PSA.119.4	Uhuun Ifon, min noco yononi cuscan non mia nicasharanon.
PSA.119.5	Un fasi min tsain tanasharapai. Uncai shinanquin futsa futsa huapaima. Mia fusti un tanasharapai.
PSA.119.6	Un ascara shinaincai un rafipaima. Min ua yonoa cuscan fusti un shinain.
PSA.119.7	Min noco yononi cuscan fasi shara. Ascacun un nanfo tapishon uhuun nomuran un shinansharai minhuunoa yoiquin shara huashquin.
PSA.119.8	Min ua yononi cuscan un aicai. Ua potayamapun.
PSA.119.9	¿Ahuuscashomain pushcopan ahuun nomuran shinansharatiroquin ahua chaca huashquima? Min tsain yoia cuscan tanacoianshu pushco isharatiro.
PSA.119.10	Uhuun Ifon, uhuun nomuranshon un mia fasi funai mi fu rafushquin. Ascacun ua cushupun min tsain un potanonma.
PSA.119.11	Uhuun nomuranshon min tsain shara un nanua mia chaca huashquima.
PSA.119.18	Ua cayacafi shinanmasharahuun min tsain shara un fasi tapisharanon.
PSA.119.89	Ifon, min tsainfin ipanacaquin. Nan nai muran mi fu icafoan yoimisifo cuscan min tsaincai fianananpacunacama.
PSA.119.97	Uhuun Ifon, min tsainfin un fasi noicoincain. Shafatisho min tsainhuunoasi un shinanfafaini.
PSA.119.98	Min noco yononi cuscan min ua yoifafainni un nanscacoin huanon. Ascan nan min tsainhuunshon un tapia cuscacai ua noicasmaifoan tsoan tapiama.
PSA.119.103	Un mua min tsain fata cuscara shara. Nan fona fata sharafia min tsaincaifin fasi fata sharacoin un muicai.
PSA.119.105	Min tsainfin nan uhuun lampara cuscaraquin. Nanhuunshon faquishi muran un oinsharatiro min fai tanasharashquin.
PSA.119.130	Ascan futsan min tsain tapisharashon futsafori tapima sharatiro ahuuscashumain non isharatiroquin. Tapisharamafoanri min tsain nicacaquin tapisharatirofo.
PSA.119.131	Un fasi min tsain shara fuchipaicoin. Nan chashoanun nomicoinquin unu ayapai ashashaitiro cuscan nanscarifi ai min ua yonopaiyai cuscan un fasi nanscara shara un tapipai.
PSA.119.132	Asca tsoan mia noicoiaifin min ahuun ramapaicai. Uhuunoari shinantan uhuun ramapaipun.
PSA.119.133	Min tsainman ua iyosharahuu un mia tanasharanon chaca uhuun ifo inonma.
PSA.119.163	Nan chanifofin un noicasmacoin. Uncai nan chanifohuunoa nicapaima. Ascan min tsain fustifin un fasi noicoinquin.
PSA.119.165	Asca tsoan min tsain noiaifin nantofin ahuun nomuranshon chacafohuunoa shinainmaquin. Nanscara yoracai ahuara chacapan ato pacumatiroma.
PSA.119.176	Nan chashoan funotiro cuscan urifi mun funoa. Uhuun Ifon, ua funapun un afanan mi fu inon. Min ua yonoa cuscan un ointiaquimamaquin.
PSA.121.1+PSA.121.2	Un machifo oinquin un shinan isca huaquin, —¿Na machifoanmun ua ashotiroquin? —ishon un shinan. Ma. Ascan na machifoancai ua ashotiroma. Nan nocon Ifon Diosi fustitofin ua ashotiroquin. Nantofin nantifi onihuaniquin. Machifo yafi mai anoafoti nantifi nai murannoafori oni huani.
PSA.121.3	Nocon Ifo Diosin noco cushushara non oroshcomui cafiscai non pacunonma. Nanton noco cushusharai nancai oshapacunacama.
PSA.121.4	Icon nocon Ifo Diosin ahuun yorafo nan Israelifo cushufafaini. Nancai atsanayamacain oshamisima.
PSA.121.5	Nocon Ifon Diosifin noco cushuaquin. Nanfin no fu niaquin. Noco farin tsacanonma noco mata huashoshara.
PSA.121.6	Ascan nan nocon Ifoan noco cushuaino noco farin shafatan ahuusca huanonma. Yamuri oshun chashashon noco chaca huanonma.
PSA.121.7	Nocon Ifon Diosin noco cushuainocai nocoqui ahua chaca nocotiroma. Non niyocun noco cushusharatiro.
PSA.121.8	Ascan non caitori nocon Ifo Diosin noco cushufain non oaitonri noco cushui. Natianri noco cushuquin unupacunacama.
PSA.124.1+PSA.124.2+PSA.124.3	Ascan man Diosi ahuun yorafoquin yoiquin isca huacahuun, —Nocon Ifo Diosin fu non iyamaino nan noco noicasmamisifoan nocoqui sinacaquin noco rutuqui cuyo cuanafo, —nannori Israelifo yoitiro.
PSA.124.4+PSA.124.5	Faitahuanun pushu paonhuacaino unu muran pushu pacutiro afanancai tsoan nan pushu fuchitiroma. Nansca huaquin pushufo maoquin futsatiro. Nanscarifi ai nocon Ifo Diosi noco fu rafuyamaino noco noicasmamisifoan sinacaquin nocon mai anoshon noco potaquin futsa cuanafo.
PSA.124.6	Ascacun nocon Ifo Diosin ato nitumana nocoqui nocononfoma. Ascacun non nocon Ifo yoiquin isca huai, —Aicho, nocon Ifo Diosin, min noco numa noco noicasmaifoan noco ahuusca huanonfoma, —ishon non nocon Ifo yoinon.
PSA.124.7	Puiya trampa muran iquiashu caicaintiro cuscan norifi non samamashta carisca noco noicasmamisifoan noco ahuusca huanonma. Nan trampa cuscaran chacanaino non ichoa.
PSA.124.8	Nan nocon ahuara huashomisifin nocon Ifoquin. Nanton nantifi nai murannoa non mai anoafori onihuani.
PSA.127.1	Nocon Ifo Diosin pushu oni huayamaino pushu yonomisifo ipaitsi yonotirofo. Nocon Ifo Diosin pushu rasi cushuyamaino pushu cushumisifori ipaitsi cushutirofo.
PSA.127.2	Nocon Ifo Diosin nocohuun noi. Ascacun iscara shinanyamacahuun, —Unfin nan shafaino moi. Ascashu un yonoi nan faquishiaitian un unutiro. Un ascara yonoyamaino un non uhuun ahuin non uhuun facufoan ahua piyamai fonin natiroran, —ishon anori shinanyamacahuun. Nocon Ifoan noco noiquin noco tunumaquin noco shara huai non osha sharanon.
PSA.127.3	Nocon Ifo Diosifin noco facufo inanquin noco shara huashquin.
PSA.127.4	Nocofunun noicasmacaquin chaca huaifoan ahuun piacati futan ahuun pian afiri numatiro. Nanscarifi ai pushcoaiton ahuun apa cushusharatiro ahuara chaca finononma.
PSA.127.5	Ratora futsa facu ichapaya unimatiro. Nan noicasmaifoan niaifo yoitiro nan apa chaca huaifoan. Asca huafiaifono facu pushcofoan nan apa ahuara chaca shara huashotiro ahua chaca finononma.
PSA.130.1	Uhuun Ifo Diosin, uhuun nomuran un fasi omitsiscai. Uhuun nomuranshocai un shara muima. Ascacun uhuun Ifon un mia cufin.
PSA.130.2	Uhuun Ifon, un mia cufiain cuscan ua nicapun. Ua nicain uhuun ramapaihuu.
PSA.130.3	Uhuun Ifon, non mia chaca hua cuscan min nantifi nocoqui cunuano non funo cuana. Mincai noco nica cuanama.
PSA.130.4	Ascafia mincai ascarama. Min noco rau huai non mia chaca hua cusca afanan min shinainma. Ascan non mihuunoa shinansharacoin. Tsoa futsa mia cuscarama. ¡Aicho, Ifon!
PSA.130.5	Ifon, un mia manai. Min ua amapaiyai cusca min ua tapimanon. Mun tapian min tsain cayacaficoin. Min noco yoimisi cusca un icoinra huatiro.
PSA.130.6	Pushu rasi cushumisifoan shafa manamisifo afanan shafanon. Unfin fasi finacaiaquin uhuun Ifo un manai ua shara huashonon.
PSA.130.7	Nocon Ifo Diosin nocohuun fasi noi. Noco noiai cusca unupacunacama. Ascan Diospan yora Israelifoan nocon Ifo icoinra huacahuun. Nonfin chaca huamisiquin. Ascafia nocon Ifoan noco numa afanan nocohuunoa chaca shinainma. Ascaino non Upa Diosi fu ipatiroquin.
PSA.130.8	Nan fustifin nocon Numamisiquin. Israelifo nan ahuun yorafo ato numa aqui chaca huamisi cuscan nantifi aton chaca soashona afanan ascara chacafo shinanonma.
PSA.131.1	Uhuun Ifon, uncai cacapaimisima. Uhuun nomuranshoncai un shinanquin isca huaima, —Futsafocai ua cuscara sharama. Unfin ato finoncoianquin, —ishoncai un shinainma. Diosin fustitofin nantifi tapicoianquin. Ahuarafo nocon Ifo fustiton tapia cuscacai afohuunoacai un shinainma.
PSA.131.2	Ascara shinantamarocon nan facun shoma shatuashu ahua fu icashu unimatiro. Nanscarifi ai urifi uhuun nomuranshon un Ifo icoinra huacoinni. Uncai ahua chaca shinainma un unimai. Nan facushta ahua fu icashu unimatiro cuscan urifi Ifo Dios fu un icaino uhuun nomuran fucashtama un unimacoinni.
PSA.131.3	Israelifoan manfin Diospan ahuun yorafoquin. Ascan natian Ifon icoinra huaquin unupacuyamacahuun.
PSA.133.1	Diospan yorafoan nannorisi shinancani fasi unimasharatirofo.
PSA.133.2	Nan Israelifohuunshon nocon Ifo Diosi cufinmisifin Aarónquin. Nan Aarónfin shuni ahuun inin sharacoin ahuun mapoqui ocaino ahuun cushnihuun afapacutan ahuun sahuuti cupananqui afapacuni. Nan shuni ahuun inin sharacoin aqui ocani nan ismashquin nan Aarónfin Diosinacoin iniquin. Nanscarifi ai Diospan Yoshin Sharahuunoashufin non Diospan yoraquin. Non Diosi tanasharashu non unimatanainquin.
PSA.133.3	Nan machi ahuun anu Hermón ano nifipan muchana huai. Nannoshori machi futsa ahuun anu Sión muchana huaquin shara huai ahuarafo muto inonfoma. Nanscarifi ai Diospan Yoshin Sharahuunshon ahuun yorafo noinantanancanashu aton nomuran mutotirofoma. Ascaifoan nocon Ifoan ato shara huashoshquin.
PSA.139.1	Uhuun Ifo Diosin, man min ua onancoian. Uhuun nomuran un shinain cuscan man min tapian. Min uhuunoa nantifi tapicoian.
PSA.139.2	Un tsaocain nicun man min tapian. Uhuun shinanpan un shinantaima man min tapian.
PSA.139.3	Un acataima man min uhuunoa tapian. Min ua tapimatiro ranishomain un tunuyotiroquin. Shafatisho yafi yamutishori un acai cuscan man min tapian.
PSA.139.4	Un ahuara yoiataima man min tapian ahuamain un yoicain.
PSA.139.5	Minfin ua rucu cashoicaicain. Ascatafin min ucachori caicain. Ascashofin mian manmaincain uhuunoa yoisharashquin.
PSA.139.6	Nan min ahuarafo huai cuscacai un tapitiroma. Ahuara sharafo min onain cuscacai uncai onantiroma.
PSA.139.7	Uncai raqui onutiroma min Yoshin Sharapan ua fuchinonma. Ascataricai uncai raqui ichotiroma min u fu inonma.
PSA.139.8	Un nai muran caino minrifi min nanno ica. Nan yora namisifo icano un caino mirifi min nannori ica.
PSA.139.9+PSA.139.10	Nan fari oaiquirinoashu un chai cayamarai fari iquipacuaiquiri un icaino nannoshori min ua mutsoi ua iyoshquin. Min curushuhuunshonfin ua mian mutsoinifoannaquin un pacunonma.
PSA.139.11+PSA.139.12	Un yoiquin isca hua, —Faquishiainocai shafa itiroma. Ascan un faquish muran onucuraca Diosin ua fuchitiromaran, —ishon un shinan. Ascafia min ua ointiro. Faquish yafi shafa nanscara rafu min ointiro. Yamu min chashai ointsa. Faquishiri mina shafa ointsa.
PSA.139.13	Uhuun uhuan ahuun shaqui murannoa min ua nantifi uhuun cayafoya min oni huani.
PSA.139.14	Ascacun un mia aicho huai mian oni huaquin shara huani. Tsoan futsacai min acai cuscan atiroma. Nanfin mun tapicoianquin.
PSA.139.15	Uhuun uhuan shaqui muran faquishfiano un yosiaiton min nantifi oinni.
PSA.139.16	Un caiantaima min ua onanni. Ascan inonpacoai cuscan shafatifi un acai cusca min libro muran min cunuyoni.
PSA.139.17	Upa Diosin, min uhuunoa shinain cuscan fasi shara. Min shinanpan min shinanquin shara huai. Uhuunoacai min shinanshara cuscan tsoashta nanfo tanan huatiroma.
PSA.139.18	Urificai un ato tanan huatiroma. Mainfin ahuun furomishticai tsoan tanan huatiroma. Nanscarifi ai uhuunoa min shinanpan min shinansharai cuscacai un tanan huatiroma. Un moiainori min u fu ica.
PSA.139.19	Upa Diosin min nan yora chacafo cuyoa shara icuana. ¡Yora chacafoan man futsafo rutumisiquin umaquinoashu fotacahuun!
PSA.139.20	Uhuun Ifo Diosin, nan chacafoan miqui tsain chaca huafo. Nan mia chaca huamisifoan min anuhuunoa yoiquin tsain chaca huamisifo. Mihuunoa ipaitsi yoiafo.
PSA.139.21	Ratora futsan mia noicasmai urifi un ato noicasmatiro. Ratotoran mia chaca huamisi nanfori un ato oincasmatiro.
PSA.139.22	Mia noicasmaifoan un atohuunoa shinanchacamisi. Ascacun urifi un copiquiri ato noicasmamisi.
PSA.139.23	Upa Diosin, uhuun nomuran ua onanhuun. Un shinanquin shara huayamaraquimain un shinanquin chaca huaiquin ua tapimahuun.
PSA.139.24	Ascan un ahuara chaca huacun min oinquin ua tapimahuu un afanan ahua chaca huanonma. Nan min ua amapaiyai cuscan ua tapimahuu. Uhuun Ifo Diosin, nan min ua iyopaiyaiquiri ua iyohuu.
PSA.145.1	Uhuun Diosin min uhuun niaifocoin. Minfin uhuun Ifoquin un mihuunoa yoiquin shara huapacunaca.
PSA.145.2	Shafatifi un mihuunoa yoisharashquin. Un nantifin yoipacunaca isca huaquin, —Minfin, nocon Ifoquin. Tsoa futsacai mia cuscarama. Minfin fasi sharacoinquin.
PSA.145.3	Minfin nantifi finoncoianquin. Ascan nantifi yorafoan mihuunoa yoisharatiro. Min nantifi finoain cuscan tsoa futsancai tapicointiroma.
PSA.145.4	Nantifi yorafoan aton funafo mihuunoa yoisharashquicani. Yoitirofo min acai cuscan fasi shara. Yoicaquiri min ahuamamishti acai cuscan aton funafo yoishquicani tapinonfo.
PSA.145.5	Ratoran niaifo isharamisi. Ascan mincaifin nantifi finoncoianquin. Ahuara chacacai mi fu itiroma. Mincaifin fasi sharacoinquin. Min chashai cuscan tsoan futsacai ascara oinyomisima. Nannori aton funafo nantifi yoipacunacafo. Urifi uhuun nomuran min fasi shara huamisi cuscan un shinanshquin.
PSA.145.6	Asca nanfoan aton funafo yoishquicani isca huaquin, “Nocon Ifo Diosin ahuun curushhuunshon ahuamamishti noco ismamisiran,” ishon ato yoishquicani. Urifi nan min amisi cuscan nantifi yoishquin. “Nocon Ifo Diosin fasi sharacoin noco ashomisi cuscan tsoan ascara oinyomisima cuscaran,” ishon un ato yoishquin.
PSA.145.7	Min fasi sharacoin min noco ashofafainai cuscan nantifi yorafo yoinonancani. Minhuunoa shara fusti shinancani unimacani fanainfafaincani, —ishon non yoipacunon.
PSA.145.8	Nocon Ifo Diosin noco shara huashomisi. Nocohuun ramapaicain nocoquicai funa sinamisima. Fasi nocohuun noicoin.
PSA.145.9	Nocon Ifo Diosin nantifi yorafo ato shara huamisi. Nan fustitofin ato oni huaniquin. Atohuun ramapaiquin.
PSA.145.10	Nocon Ifo Diosin, min nantifi onihuani cuscan mihuunoa yoi sharashquicani. Min yorafoanri futsafo mihuunoa yoisharashquicani.
PSA.145.11	Min nantifi iquina cuscan tsoan futsancai ascara oinyomisima fasi sharacoin yoifain min curushhuunoari yoishquicani.
PSA.145.12	Ascan minhuunoa nannori yoiaifoan nantifiton tapitirofo min ahuamamishti huamisi cuscan min nantifi iquinan. Tsoa futsancai ascara oinyomisima fasi sharacoin.
PSA.145.13	Nocon Ifo Diosin minfin nantifi yorafo iquipacuquin unupacunacama. Nantishotapiquin min yorafo min aton Ifo iquicai min unupacunacama. Min noco yoiyomisi cuscan nanscara min huamisi. Nantifi min oni huafoti min atohuun noicoin.
PSA.145.14	Ratora futsan ahuun nomuran isin mui nan ahuara ihuu papiashu cacotio cuscan afanan tunuyamacai pacutiro. Nocon Ifo Diosifin nanscarafo afanan ato funimatiroquin afanan chaca shinannonfoma.
PSA.145.15	Nantifi yorafoan mihuunoa shinain nan yopaifo cuscan min ato inain. Tushu yopaifo cuscari min ato inain.
PSA.145.16	Nan niyoafoti fuchipaiyaifo cuscan min ato inanshquin unimanonfo.
PSA.145.17	Nocon Ifo Diosin nantifi acai cuscan cayacafi shara. Nantifi nan oni huani cuscan huaquin noicoin.
PSA.145.18	Tsoan Diosi iconcoin cufiaiton naanfin a fu ipanacaquin.
PSA.145.19	Ratora futsan nocon Ifohuunoa yoisharamisicun naanfin fuchipaiyai cuscan ato inainquin. Nanfofin ato nicafain ato numashquiquin.
PSA.145.20	Ratora futsan nocon Ifo noicoianfin nantofin ato cushuiquin. Asca nan chaca huamisifo nocon Ifo Diosihuun noiyamafin ato namaquin cuyoshquiquin.
PSA.145.21	Ascan unfin nocon Ifohuunoa yoiquin shara huaiquin. Nantifi yora manifoti anoafo nocon Ifo Diosihuunoa nantishotapiquin yoisharapacupainonfo.
DAN.1.1	Ascan taui Joacim fari rafu non fusti Judáfoan aton niaifo ini. Ascan nantian Babiloniafo aton niaifo ahuun anu Nabucodonosor. Ahuun ranushumuafo fu Jerusalén ano noconi Judá ato finoantian aton oinmati iishquin. 
DAN.1.2	Ascan nocon Ifo Diosin yononi cuscan Nabucodonosor niaifo. Judá finoanno aton niaifo Joacim achinifo. Jerusalén anoshon Babilonia mai ano iyonifo. Nantianri Diospan tsainti pushu murannoa ahuara sharafo fuchishon nanfori Nabucodonosor Jerusalén anoshon Babilonia ano fonifo. Nannoshon Babiloniafoan ahuara rami huashon, “Noco diosiran,” ishon yoinifo. Ascashon pushu muran tsaonnifo. Nan muranri ahuara sharafo huanifo.
DAN.1.3+DAN.1.4	Ascan Nabucodonosor niaifoan ahuun oinmati nan niaifo patasharinoaton ahuun anu Aspenaz yononi Israeli niaifofoan aton pushcofo mutsisipa sharafo non fuso sharayafoan ahuara futsa futsatapafo tapisharafain futsan yoiai cuscan samamashta tapicointiro. Nanscarafo ato catonon Israeli mai anoshon ahuun pushu ano ato ihuunon. Nabucodonosor niaifo pushu muran nantifi ahuun yonomisifo Aspenaz aton niaifo. Ascan Aspenaz Israeli pushcofo tapimani. Babilonia tsain non aton yorafoan cunua cuscan Israeli pushcofo tapimashquin. 
DAN.1.5	Ascan Nabucodonosor niaifo yononi ahuun tushucoin non ahuun ayati nan fimi uva unu ato ayamanon. Fari rafunon fusti Aspenaz ato shafatifi yosifafainni. Ascan yosiqui anaititan Nabucodonosor niaifo ahuun oinmatifo iishcaquin.
DAN.1.6	Ascan Judá mai anoshon pushcofo Babilonia ano ihuunifo. Pushcofoan aton anu Daniel non Ananías non Misael non Azarías Judá mai anoshon Babilonia anoafoan ato iyonifo. 
DAN.1.7	Ascashon niaifo Aspenaz ato anu futsa Babilonia tsainman tuqui huani. Daniel anu futsaqui Beltsasar huani. Ananías anu futsaqui Sadrac huani. Misael anu futsaqui Mesac huani. Azarías anu futsaqui Abed-nego huani. 
DAN.1.8	Ascano Daniel shinanni isca huaquin, —Uncai niaifo ahuun tushu piyamafain ahuun ayati un ayaima. Un ascaran piatofin ua chaca huatiroquin, —ishon ahuun nomuran shinanni. Ascaiton Daniel Aspenaz niaifo yocani isca huaquin, —Niaifon Aspenaz, un mia yocapai. Un niaifo Nabucodonosor ahuun tushu un pipaima. Tau huaquin afin rami hua, “Uhuun diosiran,” ishon tushu inan. Nanscaran tushu un picun ua chaca huamatiro. ¿Ascacun un futsa cuscaran pitiromun? —ishon Daniel niaifo Aspenaz yocani. 
DAN.1.9	Ascan nocon Ifo Diosin yonoa cuscan Aspenaz niaifo Danielhuunoa shinansharai ahuun ramapaini. 
DAN.1.10	Ascaiton cumani isca huaquin,
DAN.1.10	—Unfin niaifo Nabucodonosorqui musuicain. Nantomain ua yonocun min non pushco futsafoanri ahuun tushu pifain ahuun ayati man ayanon. Ascan min ahuun tushu piyamatan ahuun ayati ayashuma mincain atirifi pushcofo cuscara iquima. Minfin iramanashtacoin iishquicain. Ascan mia niaifoan mia iramana oinquin minhuunshon ua tushtushquicaniran, —ishon yoini.
DAN.1.11	Daniel nannori nicain yora cushumisi futsa ano cani. Nan cushumisi niaifoan yonoa cuscan Daniel non Ananías non Misael non Azarías aton tushu inanfafainon. Ascaiton Daniel yoini,
DAN.1.12	—Mucu rafuti oshatan noco fanafo fusti pimatan noco unu fusti ayamahuu tapishquin nonmain iramanayamarain non shoasharaiquin. 
DAN.1.13	Ascan mucu rafuti osha anaitiano min ointiro ratomain mutsisipa sharaquin. Un non uhuun caifo futsafo iyamarai nan niaifoan ahuun tushu pimisifomain mutsisipaqui. Ascan min yoitiro nonmain nocon tushu pitiro iyamarai non afanan nocon tushu pitiromaquin, —ishon Daniel yoini.
DAN.1.14	Nannori nicatan nan cushumisiton Daniel yoini, —Shara. Mian yocai cuscan man atiro. Osha mucu rafuti piifain man unu fusti ayatiroran, —ishon yoini. 
DAN.1.15	Ascan nan mucu rafuti osha finoanno Daniel futan a fu rafuafo rafu non fusti pushco fasi sharacoin ini. Nan Daniel futan piafo fasi mutsisipacoinfo. Ascan nan niaifoan ahuun tushu piafocai nan Daniel futan piafo cuscarafoma tsoacai mutsisipama. 
DAN.1.16	Ascaiton oinquin niaifoan ahuun tushu cushumisiton Daniel fu rafuafo ato pimatama. Nan fanafo fusti ato pimani. Nan niaifoan ahuun ayati nan fimi uva unuri ayamatama unu fusti ato ayamani.
DAN.1.17	Ascan nan pushco rafu non rafuriton nocon Ifo Diosihuunshon Babilonia ahuun tsain fasi tapisharanifo. Cunufo yafi ahuara futsafohuunoari tapisharanifo. Daniel arifi nan Dioshuunoa ahuara futsafo nama cuscan tapini. Ahuara futsa cuscarafori nan nama cuscan fasi tapisharacoinni.
DAN.1.18	Asca niaifo patasharinoa Aspenaz fari rafu non fusti Daniel fu rafuafo ato tapimani. Fari rafu non fusti ato yosiquin anaititan nan niaifo nantifi finoncoian ahuun anu Nabucodonosor ano ato iyoni. 
DAN.1.19	Ascan nan niaifo Nabucodonosor ahuarafo ato fu tsainpacuni. Ascan nan niaifoan ato fu tsainquin tapini rato pushco futsacai Daniel futan Ananías non Misael non Azarías afoan tapiafo cuscacai tsoan futsan tapinima. Ascan nan rafu non rafuriton nan niaifo Nabucodonosor yonoshonifo. 
DAN.1.20	Nan niaifoan ahuara ichapa futsa futsatapafo ato yocaiton nan rafu non rafuriton fasi cayacafi shara cumanifo. Nanfoan cumasharai cuscacai tsoa futsan ahuun mai anoshon ascara cumaquin shara huatiroma. Nan Daniel non nan rafu non fusti pushcopan tapiafo cuscan tsoan futsacai tapinima. Ascan nan shointiafoanricai inonpacoai cuscan yoimisifori tapinifoma. 
DAN.1.21	Ascan nan Nabucodonosor niaifo ahuun unutani icaino nocofunun Ciro fari fusti niaifo ini. Ascan Danielfin nan niaifo rafutan aton pushu ano ato yonoshoniquin.
DAN.2.1	Ascan Nabucodonosor Babilonia mai ano fari rafu niaifo ini. Yamu futsa namashon fasi shinanpaini. Nan nama cuscan shinain oshanima. 
DAN.2.2	Ascan nan tsoa futsan atiroma cuscan huamisifo cunatan shointiafo cunafain inonpacoai cuscan yoimisifori cunafain fishifo oincaquin ahuarafo chipo iishquiai cuscan yoimisifo nanfo niaifo Nabucodonosor ato cunani. Ascatari ato cunani ahuunoari ato yocashquin ahuamain namaquin. Nanfo nanno ahuun ointaifin niafo ini. 
DAN.2.3	Ascashon ato yoini isca huaquin, —Uhuun namapan ua yoipaiyai cuscacai un tapiama. Uhuun nomuranshon ua fasi fucash huai. Uhuun namahuunoa ua tapimacahuun, —ishon ato yoini.
DAN.2.4	Ascan fishifo oianfo ahuara chipo iishquiai cusca yoimisifoan yoini isca huaquin, —Niaifon, min nipapainon. Min nama cuscan noco yoihuu min namapa mia yoipaiyai cuscan non mia tapimanon, —ishon yoinifo.
DAN.2.5	Nicaquin niaifo Nabucodonosor ato yoini isca huaquin, —Un mato icon yoi. Un nama cuscan huafain ua yoipaiyai cuscan man ua tapimayamaiton un mato ato rutumashquin mato nopun shatumishti mishti huanonfo. Maton pushufo paon icano nanno mispofo manishquin. 
DAN.2.6	Ascan un namai cuscan huafain ua cayacaficoin tapimacahuun. Uhuun namapan ua tapimapaiyai cuscan man ua tapimanaiton un mato ahuara ichapa cashman inanfain matohuunoari futsafo un yoiquin shara huashquin. Ascan un namai cuscan ua yoicahuun, —ishon ato yoini.
DAN.2.7	Ascaiton cumanifo, —Niaifon, min nama cuscan noco tapimahuu. Ascan non nicaquin min namapan min noco yoiaiton non mia tapimatiroran, —ishon yoinifo.
DAN.2.8	Ascaiton niaifoan ato cumani, —¡Ma! Manfin ua fomanpaicain. Man man tapia un nama cuscan man ua yoiyamaiton un mato yoia cuscan un mato huaashquin. Man shinain cuscan mun tapian. Uhuun namahuunoa man ua funa cumatiroma. Ascan man ua manamapai un mato rutumanonma. 
DAN.2.9	Ascan man ua yoiyamaino manfin nantifi nai futsushquiquin. Ascashon man uhuunoa shinain unmain chipo shinan futsatiroquin mato ato rutumashquima. Ascan manfin ua paranpaicain. Un nama cuscan ua tapimacahuun. Man ua yoiaiton un tapitiro uhuun namapan ua tapimapaiyai cuscan nannori man ua tapimatiroran, —ishon niaifo Nabucodonosor ato yoiaiton.
DAN.2.10	Nanscaiton nicacaquin nan fishifo oinquin ahuara chipo iishquiai cuscan tapimisifoan cumanifo isca huaquin, —Niaifon, tsoashtacai min nama cuscan mia tapimatiroma. Ascatari niaifo futsafo fasi curushcoinfiashocai min noco yononi cuscan futsafo yonomisima. Aton yorafoan tsoa futsan atiroma cuscan huamisifo yocayamafain aton shointiafo yocayamafain aton yorafoan fishifo oiainfo ahuara chipo iishquiai cuscan yoimisifo rato niaifoancai anori tsoan yocamisima. 
DAN.2.11	Niaifon, min noco yocain cuscacai rato yora futsan mia tapimatiroma. Nan diosiforan huafo fustiton mia tapimatiro. Ascafia afocai yorafo muran icafomaran, —ishon yoiaifoan.
DAN.2.12	Nicain niaifo fasi sinacoinquin yononi isca huaquin, —Tsoa futsan atiroma cuscan huamisifo non shointiafo non inonpacoai yoimisifo non fishifo oincashon ahuara chipo iishquiai cuscan yoimisifori nantifi ato rutucahuun, —ishon niaifoan ahuun oinmatifo yononi. 
DAN.2.13	Ascan niaifoan yononi cuscan nocofunufo nichini nantifi tapicoianfo ichanan huani ato rutushcaquin. Ascano Daniel yafi a fu rafuafo funanifo atori rutushcaquin.
DAN.2.14	Ascan niaifoan Nabucodonosor ahuun ranushumuafo aton niaifo ahuun anu Arioc nichini nantifi Babilonia anoafo nan tapimisifo rutunonfo. Ascano Daniel aqui cashon tsain cayacafi shara yoini isca huaquin, 
DAN.2.15	—¿Niaifon Arioc, ahuuscai niaifo Nabucodonosor fasi curushcain yonoamun nantifi tapicoianfo rutunonfo? —ishon yocaiton. Arioc shafacaficoin tapimani.
DAN.2.16	Nannori yoiaiton nicain Daniel niaifo Nabucodonosor ano cashon yoini isca huaquin, —Niaifon, ua ichapama manayopun min nama cuscan un mia tapimanon, —ishon yoini. 
DAN.2.17	Ascaino Daniel ahuun pushu ano nasoni afu rafuafo Ananías non Misael non Azarías non afo tapimashquin. 
DAN.2.18	Ato yoiquin isca huani, —Nocon Ifo Diosi nai muran ica cufincahuun nocohuun ramapainon niaifoan nama cuscan Upa Diosin noco tapimashquin noncai Babilonia anoa tapicoianfo fu naimaran, —ishon Daniel afu rafuafo yoini. 
DAN.2.19	Ascan cufiainfoan nan yamu niaifoan namaita cuscan nocon Ifo Diosin nan namahuunoa Daniel tapimani. Asca Daniel fasi unimacoinnaiton nocon Ifo Diosi nai muranshon yoisharani isca huaquin,
DAN.2.20	—Aicho, nocon Ifo Diosin, minhuunoa yoiquin shara huapacupainonfo.
DAN.2.20	Mirus fustifin min nantifi tapicoinfain
DAN.2.20	min curushhuunshon ahuamamishti min huatiro.
DAN.2.21	Nan mai ano iishqui ai cuscan min fiananan huai.
DAN.2.21	Faritifi faritian itiro.
DAN.2.21	Oipacutian oipacutiro.
DAN.2.21	Matsitianri matsitiro.
DAN.2.21	Nanscarifi ai min niaifo fiananan huatiro futsa arifi niaifo inon.
DAN.2.21	Minhuunoashu futsafori niaifo iqui.
DAN.2.21	Ascatari min futsafo potatiro afanan niaifo inonma.
DAN.2.21	Nan yora shinansharaifo min ato tapima sharafain
DAN.2.21	ahuarafohuunoa tapisharamisifo min ato paratama tapimani.
DAN.2.22	Tsoan ahuarafohuunoa nicayomisima min ato tapimatiro.
DAN.2.22	Ahuara shafacafima tapiafoma cuscan min tapian.
DAN.2.22	Min icanocai ahuara faquishma.
DAN.2.22	Nantifi shafacafi sharacoin.
DAN.2.22	Minfin nantifi tapisharacoianquin.
DAN.2.23	Nocon Ifo Diosin minfin uhuun shunifoan aton Diosiquin.
DAN.2.23	Un mia aicho huai.
DAN.2.23	Minfin sharacoin fustiquin.
DAN.2.23	Min ua tapimasharatan min curush ua inan.
DAN.2.23	Non yocan cuscan min ua tapimana.
DAN.2.23	Niaifoan nama cuscan mian tapimanaran,
DAN.2.23	—ishon Daniel nocon Ifo Diosi cufini.
DAN.2.24	Cufintan nan Daniel niaifo Arioc ano cani. Nanton niaifo Nabucodonosor Arioc yononi nantifi Babilonia mai anoafo tapicoianfo rutunonfo. Ascan Daniel yoini isca huaquin, —Niaifo Arioc, Babilonia anoa tapiafo ato rutuyamahuu. Ua niaifo Nabucodonosor ano iyoicahuu. Un natian nama cuscahuunoa un yoinon, —ishon Daniel yoiaiton.
DAN.2.25	Nicaquin Arioc niaifo ano Daniel iyoquin yoini isca huaquin, —Niaifon, mun nocofunun fuchia Judá mai anoa non ihuuniton min nama cuscan mia tapimatiroran, —ishon yoini. 
DAN.2.26	Nicaquin niaifoan Daniel (nan ahuun anu futsa Beltsasar) yoini, —¿Iconmun un nama cuscan mian yoitiromun? ¿Nan un nama cusca huafain mian tapimatiromun? —ishon yocaiton.
DAN.2.27	—Niaifon, rato tapisharatocai mia yoitiroma. Tsoamain shohuintiaquin ahuunoacai tsoan mia tapimatiroma. Tsoa futsan atiroma cusca huamisifo mia tapimatiroma. Nan inonpacoai cuscan yoimisifohuunoari mia tapimatiroma. 
DAN.2.28	Ascafia Diosin nai muran icaton yorafoan ahua tapiama cuscan ato tapimatiro. Niaifon Nabucodonosor, nan Diosin mia isma ahuara ishqui ai cuscan. Min nama min oian cuscan natian un mia tapimai. 
DAN.2.29	Min namapan oian cuscan chipo iishquin. Ascacun nocon Ifo Diosin ahuarafo tapiafoma cuscan ato tapimatiro. Natian ahuara chipo iishqui ai cuscan mia tapimashquin. 
DAN.2.30	Niaifon, min nama cusca huafain un tapicoianma. Uhuunoacai mia tapimaima. Diosifin mia tapimapaiyai cuscan ua tapimanaquin min nomuran min shinain cuscan un mia tapimanon.
DAN.2.31	Uhuun niaifon, min namaquin oian yora ointsa faca facaitsa fasi uhuapacoin cuyamasoa mutsisipacoin min oian. Nan yora oin ratucointirofo. 
DAN.2.32	Ahuun mapo oro sharashtacoin icaino ahuun shochiqui yafi ahuun poyan rafuqui cuno ahuun anu plata icaino ahuun shaqui yafi ahuun quishi rafuqui cuno ahuun anu bronce icaino 
DAN.2.33	Ahuun fitash rafuqui cuno hierro icaino ahuun tau rafuquiri hierro yafi mai mapo osia. 
DAN.2.34	Ascan min oian machi anoashu toquirininhuan tsucua. Tsoa nocofunun acama. Ascan nan toquiri tau rafu hierro yafi mai mapo osia pacui moshi futsua. 
DAN.2.35	Ascan nan yora ointsa uhuapacoin pacuashu mania hierro non mai mapo osia non cuno bronce non cuno plata non orori moshi futsua. Nan ahuara shacafo fuutan noyantiro. Nanscarifi ai nan yora ointsa fuuhuanun yamarisca huatana. Ascashu toquirininhuan yora ointsaqui pacutanaino fianananriscatana. Ascatan machi uhuapacoin iriscatani. Ascatan nan machiri manifoti pacuqui man ato fupoa.
DAN.2.36	Niaifon, nanscarafin min namaquin huaaquin. Natian min nama cuscan un mia yoi min tapinon. 
DAN.2.37	Niaifon, minfin futsafoan ato niaifocoinquin. Diosin nai muran icaton mia yonoa min ato iquinon. Mia ashoa cuscan min mutsisipacoinquin. Diosin mia yonoa cuscan tsoan mia finontiroma. Nantififain Diosihuunoa yoishquicani min niaifo sharacoin. 
DAN.2.38	Nan Diosin mia yonoa cuscan min nan manifoannafo nantifi min ato iquinshquin. Yoinafo non puiyafo non manifotiton aton niaifo min iishquin. Nan nocofunu min oianfin mapoqui oro cuscaraquin. Minfin nan mapoqui oro cuscaraquin.
DAN.2.39	Niaifon, nan min niaifo unuaitian futsari niaifo icacai mia cuscaran mutsisipa iishquima. Nanrifi niaifo unuaino futsari niaifo iishquin. Nan nocofunu cuyamasoan min oianfin ahuun shaqui broncequin. Nan broncehuunoa Upa Diosin mia niaifo futsahuunoa tapimapai. Nanfin manifotiton aton niaifo iquiquin. 
DAN.2.40	Nanrifi niaifo unutanaino mai futsa icafo fasi mutsispacoinfo iishquicani. Hierro cuscara curushcoin. Nanscarifi ai nanfori fasi curushcoin iishquicani. Hierro curushcoinfiacun ahuarafoan tsacacaquin tucumishtishquin. Nanscarifi aquin na yora futsafoan icafo futsa chaca huaquin futsashcani. Ascashon nanfoansi ato manifoti iquishcani.
DAN.2.41	Niaifon min namapan min oian cuscan na nocofunu cuyamasoa uhuapacoin ahuun tau hierro yafi mai mapo osia. Ascan nan ahuun tauhuunoa non tapitiro na caifo futsafo pashcanan huaiton. 
DAN.2.42	Atirifi hierro cuscaran mutsisipacoin iishquicani. Atirifi curush iyamaino pachimishti iishquicani mai mapo cuscaran. 
DAN.2.43	Ascan hierro yafi mai mapocai ositiroma. Nanscarifi ai mani futsafocai aforanan ositiroma. Atirifi curushyamaino atirifi curushcoin ositirofoma. Pashcanantirofo.
DAN.2.44	Ascan nan niaifofo mani futsafo fu icaitian Diosin nan nai muran icaton ahuun yorafo ichanan huai. Nanfin ato niaifo iishquin. Tsoancai Diosin yafi ahuun yorafo potayamafain cuyopacunacama. Diosin ahuun yorafo futan nantifi niaifo futsafo ato shatumashqui afanan tsoa nipanonfoma. Ascanfia Diosin yafi ahuun yorafocai unupacunacama. Diosifin nantifiton niaifo ipanacaquin. Nantofi manifoti iquinaquin. 
DAN.2.45	Nanfohuunoa nama cuscan min oian toquirininhuan nan machi anoashu tsucucai pacua nan nocofunu ointsa camaqui hierro non bronce non mai mapo non cuno ahuun anu plata non cuno oro nanfo pacuaino tucumishtimishtishquin. Niaifon, nan Diosin ahuamamishti huatiro. Nanton mia oinmana ahuara chipo iishqui ai cuscan. Min nama icon mia tapimanai cuscan min icoinra huatiroran, —ishon Daniel niaifo Nabucodonosor yoiaiton.
DAN.2.46	Nicain niaifo Nabucodonosor Daniel naman maiqui fuopacucahuani, —Minfin fasi sharacoinquin, —ishon yoini. Ascan ahuun yorafo yononi ahuara sharafo aton diosfo inan cuscari inin sharacoinri Daniel inanshcani. 
DAN.2.47	Ascashon niaifo Nabucodonosor Daniel yoini isca huaquin,
DAN.2.47	—Icon, maton Diosin nantifi dios futsafo finoncoian. Nanfin nantifi niaifofoan aton Ifoquin. Uhuun namapan mian tapimana cuscan min yora ahuara tapiamafo Diosin ato tapimatiroran, —ishon Nabucodonosor yoini.
DAN.2.48	Asca huatan niaifoan Daniel catonni ahuun yorafoan aton niaifocoin inon. Ahuara sharacapacoin Daniel cashman inanni. Niaifoan yoini isca huaquin, —Daniel, min Babilonia mai anoafo aton niaifo min iishquin. Nan tapisharafori min aton niaifo iishquinran, —ishon niaifo Nabucodonosor yoini.
DAN.2.49	Ascan Daniel Nabucodonosor niaifo yocaquin isca huani, —¿Niaifon, u fu rafua Sadrac non Mesac non Abed-nego min yonotiromun nanfoan Babilonia anoafo aton niaifo patasharinoafo inonfo? —ishon yocaiton. —Ai. Min ua yocain cuscan un ato niaifo huairan, —ishon Nabucodonosor niaifoan cumani. Ascaino Daniel Nabucodonosor niaifo pushu muran nituni.
DAN.3.1	Ascan chipo niaifo Nabucodonosor nocofunufo yonoa nocofunu ointsa oro rami huani. Ahuun cuya treinta metros icaino ahuun putao rafu non fusti metro. Nan nocofunu ointsa rami huashon mai mispa ahuun anu Dura ano nimani. Nannocai nii fustishta inima. 
DAN.3.2	Asca huatan Nabucodonosor nantifi niaifo patasharinoafo tsain fomani nan nocofunu ointsa cuyacoin rami huacashon Dura mai ano nimani oin funonfo ahuunoa ato yoinon. 
DAN.3.3	Ascan Nabucodonosor yononi cuscan nantifi niaifo patasharinoafoan nocofunu ointsa rami huafoan ahuun ointaifin funifo.
DAN.3.4	Ascan niaifo Nabucodonosor yononi cuscan futsan oi ashcafinin yoini isca huaquin, —Nan manifoti anoashu fuafoan nan caifo futsa futsatapafo non tsain futsa futsatapafoan niaifon Nabucodonosor noco yononi cuscan nicasharacahuun. 
DAN.3.5	Nocon niaifo Nabucodonosor futsafo yonoa nocofunu ointsa cuyamasoa orohuunoa rami huanon. Ascan man manutifo trompeta non shainti non cítara non lira non salterio non gaita nan manutifo nicacani nan nocofunu ointsa ahuun ointaifin maiqui fuoi futsushon cufincahuun ahuunoa yoisharashquin. 
DAN.3.6	Ratora futsan maiqui fuopacucahuan a cufincuma chii urumanhuan muran potashquinran, —ishon oi ashcafinin yoini.
DAN.3.7	Ascan nan manutifo nicacani nantifi manifoti yafi tsain futsa futsatapayafoanri maiqui fuopacufoancani nan nocofunu ointsa oroya cufifain ahuunoa yoisharashcaquin.
DAN.3.8	Ascashon fishifo oincaquin tapitirofo ahuara chipo iishquiai cuscan yoimisifoan niaifo Nabucodonosor ano funifo judiofo (aton anu futsari Israelifo) atohuunoa tsain chaca huanifo. 
DAN.3.9	Yoiquin isca huanifo, —Niaifon, min nipapacupainon. 
DAN.3.10	Min nantifi noco yonoaiton manifotiton manutifo nicacani nan min nocofunu ointsa oroya min rami hua ahuun ointaifin maiqui fuoshoi futsucani a cufinshcaquin. 
DAN.3.11	Min yononiri isca huaquin. “Nan nocofunu ointsaton ahuun ointaifin tsoan maiqui fuoshon cufianma naanfin chii urumanhuan muran potashquinran,” ishon min noco yonoa. 
DAN.3.12	Asca nan Judiofo min catonni Babilonia anoa niaifo patasharinoafo inonfo mia nicacasmatan min diosifori shinanpaicanima. Ascan nan min nocofunu cuya masoa oro rami huaricai tsoan maiqui fuoshopacucahuanpaimaran, —icashu niaifoqui chaninifo.
DAN.3.13	Ascaifoan ato nicain niaifo Nabucodonosor fasi sinacoinni. Futsa nichini Sadrac non Mesac non Abed-nego aqui ihuunifo. Ascaino ahuun ointaifin niafo. 
DAN.3.14	Ato yocani isca huaquin,
DAN.3.14	—¿Sadrac, Mesac, Abed-nego, iconmun man uhuun diosfo ashoyamafain un nocofunu ointsa oro rami huashon un mai mispa ano nima man fuoshoi futsuama cufishquin? 
DAN.3.15	Un afanan mato yoi fusti. Nan nocofunu ointsa cuyamasoa un oro rami huahuunoa man manutifo nicaquin ahuun ointaifin man maiqui fuoshopacucahuantiro. Man ascashonaino shara itiro. Mato ahuusca huaima. Ascan un yonoa cuscan afanan man ayamaiton un samamashta mato chii urumanhuan muran mato potamashquin. Un mato asca huaiton rato diosi futsacai mato numatiroma un mato namanonmaran, —ishon niaifoan yoiaiton.
DAN.3.16	Ascaiton cumacaquin isca huanifo, —Niaifo Nabucodonosor, noncai nocohuunoa ahuara mia yoima min noco numanon. 
DAN.3.17	Noco chii urumanhuan muran potacun nocon Diosin nan non ashomisi cuscan noco numatiro. Niaifon, min niaifofiacun min noco asca huapaiyai cuscan nocon Diosin noco numashquin. 
DAN.3.18	Ascan noco Diosin noco numaiyamainocai non min diosfo noipacunacama. Niaifon, nan nocofunu oro ointsa min ramihua non ahuun ointaifi maiqui fuoshonpacunacama cufishquin. Ascacun non mia cayacafi yoi min icoinra huanon, —ishon yoinifo.
DAN.3.19	Asca huaifoan ato nicai niaifo Nabucodonosor fasi sinacoinni ahuun tamo rafu fasi oshi oshi ianan futsafo yononi nan chii urumanhuan fasi shana finacointiro cuscan. 
DAN.3.20	Ascashon niaifoan ahuun yora mutsisipacoinfo yononi Sadrac non Mesac non Abed-nego curushcain ato munushushon ato chii urumanhuan muran potashquin. 
DAN.3.21	Asca huashon nan niaifoan sahuua cuscarayari chii urunmanhuan muran ato potanifo. 
DAN.3.22	Asca niaifoan fasi sinacoinquin chii urumanhuan shanacoin nan potamisifo muran chaimashtashon ato potaino chii uruaiton atori chiin fitanaino nan rafuri coashu naani. 
DAN.3.23	Ascaino Sadrac non Mesac non Abed-nego munushushon chii urumanhuan muran potanifo.
DAN.3.24	Ascan huaifoanno Nabucodonosor chii urumanhuan murannoa oin. Samamashta funinacahuan ahuun oinmatifo yoini isca huaquin, —¿Non nocofunu rafu non fusti munushumua chii urumanhuan muran potamun? —ishon yocaiton.
DAN.3.24	—Ai, niaifon, min noco yocai cuscan non rafu non fusti chii urumanhuan muran potaran, —ishon cumanifo.
DAN.3.25	—¡Oincapon! Un nocofunu rafu non rafuri munushumushoma un oin chii muran cahuanaiton. Afocai ahuuscafoma. Fusti diospan facu ointsa icaran, —ishon Nabucodonosor yoini.
DAN.3.26	Ascaiton Nabucodonosor chii urumanhuan chaimashta caiton oi ashcafinin cunani isca huaquin,
DAN.3.26	—Sadrac, Mesac, Abed-nego, Diosicai tsoan finontiroma, man ahuun oinmatifoquin. Uqui fucahuun, —ishon ato yoiaiton chii urumanhuan murannoashu aqui fuafo. 
DAN.3.27	Ascan nanno niaifo patasharinoafo ato tarati huayacunaifoan oinnifo Sadrac non Mesac non Abed-nego non afocai ahuuscanifoma. Muma sharacoin inifo. Tsoacai coonima. Aton fooricai coonima. Aton sahuutiforicai coonima. Tsoancai aton nutati cooinsi shututiroma ini.
DAN.3.28	Ascaifoan oinquin niaifo Nabucodonosor yoini isca huaquin, —¡Aicho! Sadrac non Mesac non Abed-nego aton Diosi fasi sharacoin. Ahuun oinmati a fu nai muran icaton nichia ahuun oinmati rafu non fusti nunoa numanon. Un yonoa cuscan huatamarocon aton Diosi icoinra huacashon man shinanfo isca huaquin, “Non natirofiashu non Dios fusti icoinra huaino noco yoiai cuscan aashquin. Noncai diosiran huafo icoinran huaima noco yoiaifo cuscan non aima. Noncai nanfo cufinmaran,” ishon yoinifo.
DAN.3.29	Ascan un isca huaquin yonoi, “Nan ratoran caifo futsa tsain futsayashu Diosiquin tsain chaca huaifin un aton caya pashcaquin futsaicain naanonfo. Aton pushuri non paon huaquin futsano nanno mani futsushqui. Sadrac non Mesac non Abed-nego aton Diosin ato numa cusca rato diosi futsacai asca huatiromaran,” —ishon niaifo Nabucodonosor yoini.
DAN.3.30	Ascashon niaifo Nabucodonosor yoini, —Natian Sadrac non Mesac non Abed-nego afo nocon mai Babilonia anoa niaifocoin ishquicaniran, —ishon Nabucodonosor yoini.
DAN.4.1	Ascan niaifo Nabucodonosor mani futsafo non caifo futsafo tsain futsa futsatapayafo mai futsanoafo aton ahuun tsain fomani isca huaquin, —Unfin maton niaifoquin Nabucodonosor un mato cunu fomai man tapinon. ¡Man isharapainon! 
DAN.4.2	Diosin nantifi finoncoian. Ua ahuamamishti ashoshara cuscan tsoan oinyomisima cuscaran ua ashoa un mato tapimashquin. 
DAN.4.3	Nantofin tsoan atiroma cuscaran shara huafain tsoan oinyomisima cuscaran ahuun curushhuunshon atiroquin. Nancai niaifo iquin unupacunacama. Manifoti faritifi ato iquinpacunaca.
DAN.4.4	Unquian Nabucodonosor un niaifoatian un pushu muran isharacoinpaoni. Uncai ahua yopapaonima. Natian un unimacoinni. 
DAN.4.5	Ascafia yamu futsa uhuun namapan ua ratucoinni. Uhuun oshati anoshon un namaquin oian cuscan ua ratucoiaino un fasi ratui tari tari ini. 
DAN.4.6	Ascacun nantifi nocofunufo mapo sharaya un cuna un nama cusca ua tapimanonfo. 
DAN.4.7	Rato futsafoan atiroma cuscan huamisifo uqui fuafo shointiafo uqui fuaifono fishifo oincashon ahuara chipo iishquiai cuscan yoimisifori uqui fuafono inon pacoai cuscan yoimisifori uqui fuafo. Un nama cuscan un ato yoifiaitocai ua tapimapaifiaquicai tsoan ua tapimatiroma. 
DAN.4.8	Daniel ipaitama uqui oshon un nama cuscan ua tapimani. (Daniel ahuun anu futsa Beltsasar. Nannori uhuun diosi ahuun anu. Diosfo shara aton yoshin Daniel ahuun nomuran nanua. Ascacun anu tuqui huani Beltsasar.)
DAN.4.9	Mun yoini isca huaquin, “Beltsasar, tsoan futsa atiroma cuscan huamisifofia min nantifi ato finoncoian. Mun tapia diosfo shara aton yoshin min nomuran ica. Tsoan ahuara futsahuunoa tapiafoma cuscan minfin tapitiroquin ua yoishquin. Ascan un nama cuscan ua tapimahuu. 
DAN.4.10	Uhuun oshati camaqui racashon un isca huaquin nama:
DAN.4.10	“Mun oian mai nushmancayan ihui uhuapacoin nia ini. 
DAN.4.11	Nan ihui cuyacoin foaicashu mutsisipacoin icain nai ari nocoqui rashquia ointsa un oian maifoti anoshon ointirofo.
DAN.4.12	“Ahuun puifo shonan sharamishti icain ahuun fimi ichapacoin nantifi manifotiton pinifo. Yoinafoan ahuun poyan naman fuofafaincashon fari otanifo. Puiyafoanri ahuu poyanfohuun naa huaaqui futsanifo.
DAN.4.13	“Ascan un racanoshon uhuun namapan un oian nai muran Dios icanoshon ahuun oinmati sharahuunshon ua tsain fuma. 
DAN.4.14	Nanton oi ashcafinin yoini isca huaquin,
DAN.4.14	“ ‘Nan ihui rurahuu. Ahuun poyanfo poshtufain focu focu ahuun. Ahuun pui nantifi niricaino ahuun fimifori arasiqui futsaino yoinafori naman fuofafainafo ato ichofain puiyafo ihui poyanhuun noyamahuu. 
DAN.4.15	Ascan ahuun foro rurayamafain ahuun tapori shatuyamahuu. Nan rafuqui cadena hierro yafi bronce osiaton nushua ahuun foro naman fasifoan tarati huayacuni. Ascacun afanan cushuyamahuu. Nai muranshon niifipan muchana huaiquin. Nan yoinafo ica cuscan chacafo foaicafo muran ishquiquin.
DAN.4.16	“ ‘Nanno ishon nan nocofunun ahuun nomuranshon shinan futsani afanan yorafoan shinain cuscan shinantama nan yoinafoan shinain cuscan siete fari nanscara shinanshquin.
DAN.4.17	“ ‘Nannori Diosin tsain fomisi sharafoan yoiaifo cuscan nanscaracoin iishquin. Ascaiton nicacaquin manifotiton tapitirofo Ifo Diosin nantifi finonshon manifoti ato iquinin. Nan fustitofin tsoa niaifo imapaiquin imatiroquin. Diosin nocofunu ahuamari niaifo imapaiquin imatiroran,’ ishon ua yoia.
DAN.4.18	“Unfin, Nabucodonosorquin, nan Babilonia ano icafoan aton niaifofin unquin. Uhuun namapafin un nanscara oianquin. Uhuun caifo fusti rasiton tapisharafo cuscan un nama cuscacai tsoan ua tapimatiroma. Nan tapi sharaton ua yoitiroyamafia Beltsasar minfin ua tapimatiroquin. Diosin sharapan ahuun Yoshin min nomuran icano min ua tapimatiroran,” —ishon niaifo Nabucodonosor Daniel yoini.
DAN.4.19	Nan Daniel ahuun anu futsa Beltsasar niaifoan nama cusca shinainno fasi mustairitan ratucoinquin niaifoan yoini isca huaquin, —Beltsasar, uhuun namapan ua yoia cuscahuunoa ratuquima ua tapimahuu, —ishon yoiaiton cumaquin isca huani.
DAN.4.19	—¡Ohuashta, niaifo! Min nama cusca mihuunoa yoitamarocon mia noicasmaifohuunoa min yoia shara icuana. 
DAN.4.20	Nan min ihui uhuapacoin oian mutsisipacoin cuyacoinmasoa nai ari nococuana. 
DAN.4.21	Ahuun puifo sharashtacoin icaino ahuun fimi ichapacoin nantifiton ahuun fimi pitirofo. Ahuun pui oti muranshon yoinafoan tunuaifoanno puiyafoan ahuun ponyafohuun naa huatiro. 
DAN.4.22	Niaifon, minfin na ihui cuscaraquin. Min nantifi finoncoian. Rato niaifo futsacai mia cuscarama. Min nantifi manifoti min ato iquina. Min nantifi finoan cuscan nai muran icafoanri ointirofo. Min icano yafi chaicunoafo mani futsafoanrifi min aton niaifoquin.
DAN.4.23	Niaifon, min oian Diosin tsain fomisi fustiton ahua chaca huamisima nai murannoashu fotoshon yoiquin isca hua, “Na ihui rurahuu chapopacuashu cuyonon. Ascan ahuun foro muyamafain ahuun tapori muyamacahuun. Fasi fununun foaicano ahuun tapoqui cuno hierro yafi broncehuunoa foro nushacahuun. Ahuun tapo nanno mai muran iquiquin. Ascaino nai muranshon nifipan fasi niaifo muchana huaiquin. Yoinafo chifi ica cuscari anon. Siete fari nanscasi ai.”
DAN.4.24	Niaifon, min namapan un mia tapimana cuscan nannoricoin. Ifo Diosi nantifi finoncoinshon nan yonoa cuscan ashquin, 
DAN.4.25	Mia yorafomaquishon cainmanano min yoinafo fu iyoshquin. Moifoan fasi piaifo cuscan mirifi min ato futan siete fari fasi piishquin. Nai muranshon nifipan mia muchana huashquin.
DAN.4.25	Ascan sieite fari finoanno min yoishquin isca huaquin, “Nan Ifo Diosin nai muran icaton nantifi finoncoian. Nantifi manifoti ato iquina. Manifoti anoafo ratora futsa Ifo Diosin ato murannoa niaifo imapaiquin nan imashquin.” 
DAN.4.26	Nan min namapan min oian cuscan ihui ahuun foro yafi ahuun tapofo nituan cuscan. Nanhuunshon Diosin mia tapimapai min yoiquin isca huanon, “Ifo Diosin nai muran icaton nantifi manifoti ato iquinaran,” ishon min yoiafin afanan min niaifocoin iishquicain. Manifoti min ato iquishquin. 
DAN.4.27	Niaifon, un mia yoiai cuscan ua nicasharapun. Min chaca huamisi cusca shatuhuu. Nantifi yorafo shara huatan omitsiscaifo atohuun ramapaihuu. Min asca huaquifin min namapan yoia cuscan huayamaraquin Diosicai mia shatumashquima min niaifo inon, —ishon Daniel niaifo yoini.
DAN.4.28	Ascan nan niaifo Nabucodonosor namani cuscan nanscacoin aani. 
DAN.4.29	Fari fusti finoanno Babilonia ano niaifo Nabucodonosor ahuun pushu fomancaya sapa camaquishon cahuaquin. 
DAN.4.30	Fomancayashon pushu rasi oinquin yoini isca huaquin, —¡Aicho! Unfin nan pushu rasi Babilonia anoa acaquin nanno niaifo inon. Unfin uhuun curushhuunshon acaquin nuno ishquin. Nantifiton oincaquifin tapitirofoquin unmain ahuamamishti huatirocun, —ishon yoini.
DAN.4.31	Nannori yoitapaiyaino samamashta nai murannoa tsain nicaquin isca huani, —Niaifon Nabucodonosor, ua nicasharahuu. Min afanan nunoa niaifoma. Mincai afanan nunoa tsoa yonotiroma. 
DAN.4.32	Yorafoan min pushu muranshon mia nichicani afanan yorafo fu itamarocon min fasi fununun cai yoinafo icano. Nan moifoan fasi pitiro cuscan min nansca huai. Siete fari finontan min yoishquin isca huaquin, “Ifo Diosin nantifi finoncoian. Nantofin nantifi manifoti ato iquinanquin. Nantofin ratoran yora niaifo imapaiquin imatiroquin,” ishon min yoicairan, —ishon nai murannoa Nabucodonosor oi nicani.
DAN.4.33	Ascaino nan Nabucodonosorhuunoa yoini cuscan ariscatani. Ahuun yorafo muranshon potani. Nan moipan fasi pimisi cuscan arifi fasi pini. Chifi icano nifin aqui icaino fasi muchacoin ini. Ascatari ahuun foo chainipacoin ini. Ahuun mutsisiri nan tutupan mutsisi cuscaran chaicoin ini.
DAN.4.34	Ascan siete fari finontanaino Nabucodonosor yoini isca huaquin, —Unfin Nabucodonosor un Diosi icari nai muran foisicai un afanan niso itamarocon cayacafi un afanan shinanni. Un Diosi cufini isca huaquin, “Diosin min fasi nantifi finoncoian. Min fasi sharacoin nipanaca. Tsoa futsacai mia cuscarama,” ishon un cufini.
DAN.4.34	Nan Diosifin nantifi yorafo iquipacunacaquin. Nan manifotiton aton niaifo faritifi ipanaca.
DAN.4.35	Nantofin nantifi yorafo finoncoianquin. Nan manifoticai ahuuna ahuama. Nantifi nai murannoafo a fu icafo non mai ano icafori Ifo Diosin ato amapaiyai cuscan atiroquin.
DAN.4.35	Nanto apaiyai cuscancai tsoan ahua shatumatiroma. Tsoancai yoitiroma isca huaquin, “¿Ahuuscai min asca huaimun?” ishoncai tsoan yoitiroma.
DAN.4.36	Ascan un afanan niso inonma Diosin ua afanan cayacafi shinanmariscatana. Nantianri ua afanan niaifo imani. Uhuunoa yoisharafain nantifi sharacapacoin inanfain un manifoti afanan ato iquina. Uhuun oinmatifo nan niaifo patasharinoafo ua tsain cayacafi shinanmacani uqui afanan fuaifono un ato niaifo ica. Un niaifoshon nantifi finoncoinpaoni cuscan natian mimacai huaquin un nantifi ato finoncoinshon ato iquina.
DAN.4.37	Ascan uquian Nabucodonosor un Ifo Diosihuunoa yoisharai. Nanfin nai muran icaquin niaifoquin. Nantifi nanton aca cuscan cayacafi shara huafain yorafori ashomisi cuscan cayacafi shara huamisi. Ascacun nantifi ahuunoa ifo huacahuun. Tsoa futsacai a cuscara sharama. Nantofin nantifi finoncoianquin. Ratomain cacapaimisishon yoiquin isca huaicain, “Unfin sharaquin. Un apaiyai cuscan fusti huatiroquin,” ishon yoiaiton Ifo Diosin na cuscara unumatiro afanan min ahuamaran ishon tapimatiroran, —niaifo Nabucodonosor yoini.
DAN.5.1	Ascan Nabucodonosor ahuun funa niaifo nanno ica ini. Ahuun anu Belsasar. Nanton fusi huashquin niaifo patasharinoafo ato cunani aqui funonfo. Mil yorafo funifo monoi fucani. Nan niaifoan ato futan pau vino ayani.
DAN.5.2	Ascan ahuun shuni Nabucodonosor Jerusalén mai ano Diospan tsainti pushu murannoa cucho ichapa fiini. Atirifi oro icain atirifiri cuno ahuun anu plata facafacaitsa fiini. Ascan nan niaifoan Belsasar ahuun oinmatifo yononi nan cuchofo fushononfo a fu
DAN.5.3	Ascan ahuun oinmatifoan nan cucho orofo funifo. Ascan niaifo Belsasar non niaifo patasharinoafo non niaifoan ahuun ahuinfoanri nan cuchofoan ayanifo. 
DAN.5.4	Ayacaquin yoinifo isca huaquin, —Nocon diosfofin fasi sharaquin. Nocon diosfo non rami hua oro rami huafain platahuunoa rami huafain cuno broncehuunoa rami huafain cunu hierrohuunoa rami huafain ihuihuunoa rami huafain toquirihuunoa dios futsafo non rami huani. Nanfofin nantifi fasi sharaquin, —ishon yoinifo.
DAN.5.5	Nan yoiaifono samamashta pushu cunuqui yoran ahuun mucu mutoti fustiton cununi. Ahuun cayacai ano inima. Niaifoan ahuun pushu muranshon faro otani nan chaimashon mutotinin cunuquin cununi. Ascaiton niaifoan oinni. 
DAN.5.6	Oianshu ahuun fuso samamashta ratucoin pashiacucahuani fasi tari tariquin afanan nitama tsaopacucahuani. 
DAN.5.7	Ascatan ahuun shointiafo cunafain fishifo oincashon ahuara chipo iishquiai cuscan yoimisifo cunafain inonpacoai cuscan yoimisifori ato cunani. Niaifoan ato yoini isca huaquin, —Ratora futsan na cunu oinshon ua tapimanafin un ato sahuuti shonan shara nan niaifona cuscara inanfain tuhuuti oro inanfain un huaicai nanfin niaifo patasharinoa itiroquin. Ascan nonfin nan niaifo nocofunu patasharinoa fusti non finontiroquin, —ishon niaifoan tapimisifo yoini.
DAN.5.8	Yoitan nantifi tapimisifo cunu muran iquinifo nan mutotinin cunua cuscan oinshcaquin. Ascafiacai tsoan niaifo tapimatiro inima. 
DAN.5.9	Nanscara nicai niaifo Belsasar fasi ratui finacoinni. Ahuun fuso fasi pashiacucahuani. Niaifo patasharinoafoanricai tsoan tapinifoma. 
DAN.5.10	Ascan niaifo fasi ratucoinni ahuun shanon chifishon nicain fusiaifo muran iquishon yoini isca huaquin,
DAN.5.10	—Niaifon, min nipapainon. Ratui pashiacucahuayamahuu. 
DAN.5.11	Minfin nunoa nocofunun niaifoquin. Ascan nunoa nocofunu futsan diosi sharafo aton yoshin ahuun nomuran a fu rafua. Min shuni Nabucodonosor niyoshon nan nocofunu futsan fuchiniton. Nantofin fasi tapisharacoianquin. Ahuara tsoan tapiama cuscaran diosfoan tapia cuscan nantorifi tapini. Ascan nan min shuni niaifon na nocofunu catonni nan tsoan futsa atiroma cuscan huamisifo yafi shointiafo yafi fishi oincaquin ahuara chipo iishquiai cuscan yoimisifo yafi inonpacoai yoimisifori nan nocofunun aton niaifo ipaoni. 
DAN.5.12	Nan nocofunun ahuun anu Daniel. Ascan min shuni niaifo Nabucodonosor anu futsa tuqui huani Beltsasaran ishon anuni. Nantifi yorafoan oinni nan nocofunun fasi ahuara tapicoian ahuun mapo fasi shara. Ahuun nomuranshori tapini. Ahuarafohuunoa tapifain futsan shinain cuscan tapifain futsan nama cuscan tapifain futsa yoimisi cuscan futsafoan tapiyamaino nantofin tapisharacoian iniquin. Ahuara tapitimani cuscarafohuunoari nan nocofunun fustiton tapini. Ascan nan Daniel cunahuu nan cunuqui cunua cuscan mia tapimanon, —ishon niaifoan ahuun shanon yoini.
DAN.5.13	Ascano futsan Daniel niaifoqui ihuuni yocaquin isca huanon,
DAN.5.13	—¿Minmun Daniel, uhuun shuni niaifoan Nabucodonosor min mai Judá anoshon mia ihuunimun? 
DAN.5.14	Mun nica diosfoan aton yoshin min nomuran min nanua. Ascashon min fasi tapian. Ahuarafo finoain cuscan min tapifain futsafoan shinain cuscan min tapifain ahuara futsafohuunoa min tapicoianran ua hua. 
DAN.5.15	Uhuun yorafoan tapiqui shara huafoan nan shointiafoanricai mutotinin cunuqui cunua cuscan ua tapimatirofoma raquirimain cunuaquin.
DAN.5.16	Mun nica min ahuara futsafoan tapiamafo cuscan min ato tapimatiro. Ahuara curush tapiyamaifo cuscan min ato tapimatiro. Ascan na cunua cuscan mian tapimanaiton un mia niaifoan sahuuti shonan un mia sahuumafain tuhuuti oro mia sahuumafain mia niaifocoin imashquin. Un non nocofunu futsa mia finoncoin. Uhuun caifofo non uhuun mai anoa yora futsafoan ato niaifo min iquiran, —ishon niaifo Belsasar yoini.
DAN.5.17	Ascaiton Daniel niaifo cumani isca huaquin,
DAN.5.17	—Mian inanpaiyai cuscan un fipaima. Ascan min yora futsa inainno shara itiro. Ascafia na cunun yoia cuscan un mia yoi min tapinon.
DAN.5.18	Niaifon, un mia yoiai cuscan ua nicasharahuu. Ifo Diosin nantifi finoncoian min shuni Nabucodonosor niaifocoin imani. Ifo Dioshuunoashu min shuni niaifo. Ascashon nanton nantifi iquina. Rato niaifo futsacai a cuscarama. Fasi shara ipaoni. Nan icano fasi sharacapacoin ini. Ahuacai yopapaonima. Diosin yononi cuscan nantififain Nabucodonosorhuunoa yoisharapaonifo 
DAN.5.19	Ifo Diosin min shuni imai cuscan oincani nantifi manifoti anoafo tsain futsa futsatapafoya aqui ratucoinnifo. Min shuni Nabucodonosor nan yora rutupaiyai ato rutuni. Nan yora nimapaiyai ato rutunima. Nan niaifo patasharinoa imapaiyai ato niaifo imani. Futsahuunoa niaifoan yoini, “Mincai ahuamaran,” ishon niaifoan yoiaino futsafoanri shinanni aacai ahuama. Ascan nocofunu futsahuunoa niaifoan yoisharaino ahuun yorafoanri ahuunoa yoisharanifo. Min shuni Nabucodonosor nantifi iquinan tsoa futsacai a cuscarama.
DAN.5.20	Ascashu min shuni Nabucodonosor chipo cacapaimisicoin ipaoni. Ahuun nomuran mutocoinquin shinanquin isca huani, “Tsoa futsacai ua cuscarama. Unfin nantifi uhuun mai ano afo un oni huaquin. Nanscashofin nantifi un finoncoianran,” ishon ahuun nomuran shinainton Ifo Diosin yonoa cuscan ahuun yorafoan nan potanifo afanan niaifo iyamacain afananricai isharamisi cuscan anima. 
DAN.5.21	Yorafoan nannoshon potanifo. Nan yoinaton shinain cuscan arifi shinanpaoni. Ascashu yoinafo burro icai cuscan foanfaincaquin min shuni arifi ato futan fasi pipaoni. Ahuun caya nifipan muchana huapaoni. Fari ichapa nisocoin iyopaoni afanan shinansharacoinquin yoini isca huaquin, “Ifo Diosin min nantifi finoncoian. Min manifoti min ato iquina. Min tsoa niaifo imapaiquin min imatiroran,” ishon min shuni Nabucodonosor nocon Ifo Diosi yoini.
DAN.5.22	Ascan niaifo Belsasar minfin Nabucodonosor ahuun funaquin. Un mia yoia cuscan min nicafiamisishaquicai min shuni Nabucodonosor ani cusca min amisima. Mincai yoimisima isca huaquin, “Ifo Diosin maisicai un ahua huatiromaran” ishoncai min yoimisima.
DAN.5.23	Ascatamarocon min futsafo shinanmapaiquin isca huaiquin, “Unfin Dios nai murannoa un finoanquin. Diosi nai muran icacai nancai ahuamaran,” ishon min yorafo shinanmapai. Ascan nan cuchofo Diospan tsainti pushu murannoa funifo min non niaifo patasharinoafo non maton ainfofoyashon nan cuchofoan man vino aya. Min yoia isca huaquin, “Noco diosfo shara. Non ato ramihua platahuunoa non orohuunoa non cuno broncehuunoa non cuno hierrohuunoa non ihuihuunoa non toquirihuunoa ato ramihua. Nanfo fasi sharacoinran,” ishon min yoia. Nanfoancai oinyamafain nicayamafain ahua tapitiromafofiacun. “Nocon diosforan,” ishon min afohuunoa yoia. Mi fu fusiafoanri nannori yoiafo. Anori yoifiaquicai min Ifo Dioscoinhuunoa yoi sharamisima. Nantomain mia nimatiro iyamarai mia namatiroquin.
DAN.5.24	Asca Ifo Diosin nan mucu ahuun mutotin mia nichishona. Nan mutotinin mia cunushona cuscan min tapinon.
DAN.5.25	Isca huaquin cunua,
DAN.5.26	Maton tsainman
DAN.5.27	Nan tsain
DAN.5.28	Nan tsain
DAN.5.28	—ishon Daniel yoini.
DAN.5.29	Nan nicatan niaifo Belsasar yononi Daniel niaifo sahuuti shonan shara sahuumafain oro tuhuuti sahuumatan huaquin futsashon yoini isca huaquin, —Natianfin Daniel niaifocoinquin. Un non niaifo patasharinoa fustiton non Daniel finoanran, —ishon niaifo Belsasar yononi.
DAN.5.30	Ascan nan yamutan futsafoan Babiloniafoan aton niaifo Belsasar rutunifo. 
DAN.5.31	Ascano nan Mediafoan aton niaifo Darío nanfin Babiloniafoan aton niaifo iniquin. Ahuun fari sesenta y dos nocoaitian Babiloniafoan aton niaifo iqui tauni.
DAN.6.1	Ascan Darío niaifo icaitian yononi ahuun mai anoafo ciento veinte provincia ini. Ascacun nantifi nan ciento veinte provincia anoa niaifo fusti non catonpacuni ato iquipacunon. 
DAN.6.2	Ascaino Daniel fu rafua futsa catonni nan ciento veinte niaifo patasharinoafo aton niaifo inonfo. Ascan Daniel fu rafua futsa niaifo Darío cushufafainni tsoan paranonfoma niaifona ahuara onunonfoma.
DAN.6.3	Ascaiton nantififain oinnifo Daniel niaifo fasi sharacoin. Ahuun mapo shinanquin shara huaquin futsafo fasi sharahuamisi. Nantifi niaifo patasharinoafo non niaifo Darío ahuun mai ano icafoanri oinnifo Daniel fasi tapicoian cuscan niaifo futsafoancai ascara tapinifoma. Niaifo Darío arifi oinquin ahuun nomuran shinanni isca huaquin, —Natian un Daniel yonoi nantifi niaifo futsafo finoncoinshon ato yonotiro. Urus fustifin un Daniel finoncoincain, —ishon niaifo Darío shinanni.
DAN.6.4	Ascaiton niaifo futsafoan tapicashon Danielqui shinanchacamisifoan afo ranan yoinannifo, —Non oinon Daniel ahua chaca huaimancain non niaifo Darío ahuunoa tapimanon, —icashu yoinannifo. Ascafiashon oincaquin oianfo Daniel nocofunun fasi sharacoin. Ahuacai chaca huamisima. Danielcai niaifo parayamafain yorafori paranmisima. Niaifo Darío yononi cuscacoin amisi. Danielcai tsoa ahua fomanmisima.
DAN.6.5	Ascan ipaitamacoin niaifo patasharinoafo afo ranan shinancaquin isca huanifo, —Danielcai nocohuunoa ahua chaca huacun non niaifo yoitiroma. Ahuacai chaca huapacunacama. Nocon niaifoan noco ahuara yonoshquiai cuscan Daniel huatama ahuun Diosi fusti icoinra huaran, —ishon non niaifo Darío tapimatiro Daniel onaintimanon.
DAN.6.6	Asca huacatan niaifo patasharinoafoan niaifo Darioqui fucashon yoinifo isca huaquin, —Niaifo Darío min nipapainon. 
DAN.6.7	Nonfin nantifi niaifo patasharinoafoquin min mai anoshon nannorisi non shinan isca huaquin. Tsoan dios futsafo cufintan nocofunu futsahuunoa cufiainton non masharofoan ahuun quinin muran nan nocofunu non potashquin. Niaifon, nan mia fustifin nantifiton min mai anoafoan mia cufintirofoquin. Oshu fusti nanscara huanonfo. Min nannori yonoshquin tsoa mia nicacasmaiton masharofo muran ato potashquin. 
DAN.6.8	Niaifon, ascan non mia rama yoia cuscan cunuhuu. Min nannori cunuano tsoancai min tsain fiananan huatiroma. Medofo yafi Persafo ato yononi cuscacai tsoan unumatiromaran, —ishon yoinifo.
DAN.6.9	Ascan nan yoiafo cuscan niaifo Darío nannori cununi. 
DAN.6.10	Ascan niaifoan cununi cuscan Daniel nicain ahuun pushu ano cani. Pushu cunu futsa fomancaya inashon shoi ventana Jerusalenhuuri fupuni. Nannoshon imisi cuscan ratoconun mai chachishon Daniel nocon Ifo Diosi cufini. Shafatifi cufinquin rafu non fusti huani. Nocon Ifo Diosi cufinquin ahuunoa shara yoiquin aichoran huani.
DAN.6.11	Ascan niaifo patasharinoafoan Daniel ahuun Diosi cufiaiton oinnifo. 
DAN.6.12	Ascan oincatan niaifo Darío ano focashon yoinifo isca huaquin, —¿Niaifon, min cunuamun isca huaquin, “Tsoa diosifohuunoa cufinyamarai nocofunuhuunoa cufincun nan masharofoan ahuun quini muran potashquin treinta dia oshatan nanscarasi iishquiran,” ishon min cunuamun? —ishon yocanifo.
DAN.6.12	Ascaiton niaifo Darío cumani isca huaquin, —Ai. Nannorifi un cunuaquin. Ascan Medofo futan Persafoan yonoa cuscan tsoan fiananan huatiromaran, —ishon niaifo Darío cumani.
DAN.6.13	Niaifoan yoiai cuscan nicaquin cumanifo isca huaquin, —Niaifon, man non oian nan Daniel Judá mai anoshon ihuunifo nantofin mihuunoa shinantama min yonoa cuscan nicacasmafain min cunua cuscari nicapaima. Nan Daniel shinanracafin min yonoa cuscan ahuamaquin. Nan nicacasmaquifin. Daniel shafatifi ahuun Diosi cufinquin rafu non fusti huafanfainniquin, —ishon yoiaifoan.
DAN.6.14	Nan nicaquin niaifoan Danielhuunoa fasi shinanni. Daniel fasi noicoinquin numapaiquin. Ahuunoa shinanquin isca huani, —¿Ahuuscashomun un Daniel numatiroquin? —ishon shinanni. Fasi numapaiquin shinanriaino aqui fari yatapacuni. 
DAN.6.15	Ascano niaifo patasharinoafo afanan niaifo ari focashon yoinifo isca huaquin, —Niaifon, Medofo non Persafo yononi cuscan ointiaquimayamahuun. Nan cunuquin isca huani, “Niaifo yonoa cuscacai tsoan fiananan huatiromaran,” ishon cununifo. Ascano min yonoa cuscari shinan futsatiromaran, —ishon yoinifo.
DAN.6.16	Ascan Darío niaifoan yonoaino futsafoan masharofoan quininhuan muran Daniel potanifo. Potafotaima niaifoan Daniel yoini isca huaquin,
DAN.6.16	—Min Diosi min ashofafaina cuscan mia numapainon masharofoan mia ahuusca huanonfoma, —ishon niaifoan Daniel yoini.
DAN.6.17	Ascan toquirininhuan fusti funifo masharofoan ahuun quini fuposhcaquin tsoa a murannoashu cainonma. Ascatan toquiri uhuapa sapa foi cuscaraton cutanyancuntan afochi niaifoan afu niaifo patasharinoafo futan ahuun anio aqui mastanifo. Nanscara niaifoan huaa oinquicai tsoan munima.
DAN.6.18	Asca huatan nan niaifo ahuun pushu ano nasoni nan yamucai ahua pinima. Ahua futsacai niaifo fushonifoma unimamashquin. Daniel fasi shinaincai niaifo oshashinima. 
DAN.6.19	Ascan iyoconaino funanmanrishta niaifo masharofo icano ichoni. 
DAN.6.20	Chaima nocotan niaifo ahuun nomuran shinain ahuun oi omitsiscayanan cunani isca huaquin,
DAN.6.20	—¿Daniel, nan min Diosin nipanaca min ashonmisi cuscan nantomun mia numaiquin masharofoan mia pinonfoma? —ishon niaifoan Daniel yocaiton. 
DAN.6.21	Daniel cumani isca huaquin,
DAN.6.21	—Niaifon, min nipapainon. 
DAN.6.22	Uhuun Diosin ahuun oinmati a fu nai muran icaton ua nichian. Uhuun Ifo Diosin ua oian un ahua chaca huayamafain min ointaifiricai un ahua chaca huamisima. Ascan uhuun Ifo Diosin ahuun oinmati a fu nai muran imisiton masharofo atushcuru acainocai ua ahuusca huatirofomaran, —ishon Daniel yoiaiton.
DAN.6.23	Nicain niaifo fasi unimacoinquin futsafo yononi Daniel masharofoan ahuun quini murannoa rusfipan pinushushon caimanonfo. Ascan Daniel caimashon oianfo ahuun caya muma sharacoin ini. Diosi icoinra huacoinnano masharofoancai Daniel ranishta ahuusca huafo inima.
DAN.6.24	Ascan niaifo Darío yononi niaifo patasharinoafoan Daniel chaca huamisifo cuscan nanscarifi aquin aton ainfofo non aton facufori achicashon masharofoan aton quini muran ato potanifo. Ascaiton nantia nan masharofoan quini muran ato potapacuaifoan ichoinacahuatan maiqui nocoataima ato mocoqui futsanifo. Nantifi ato piquin cuyonifo. Ato ahuashtacai tsoan tushu huanima.
DAN.6.25	Ascan niaifon Darío nantifi caifofo non manifoti non yora tsain futsa futsatapayafo icanoa ato cunushon fomaquin isca huani,
DAN.6.25	—Uhuun yoramishtichin, maton nomuran man shinansharapainon.
DAN.6.26	Uhuun yorafoan uhuun mai anoafotiton un mato yoinon nicacahuun. Daniel ahuun Diosifin nipanacaquin.
DAN.6.26	Nan fustifin ahuun yorafo fu ipanacaquin.
DAN.6.26	Nanton nantifi ato iquipacunaca.
DAN.6.26	Ascan un mato yonoi
DAN.6.26	Daniel ahuun Diosiqui man musunon
DAN.6.26	ahuunoa yoi sharapacushquin.
DAN.6.27	Nanton yorafo numafain ato nimapacunaca.
DAN.6.27	Tsoa atiroma cuscan ato ismafain
DAN.6.27	tsoan oinyomisimari nai murannoa yafi mai anoafo ato ismamisi.
DAN.6.27	Ascashon nanton Daniel numaquin
DAN.6.27	masharo pofufoan ahuusca huanonfoma,
DAN.6.27	—ishon niaifo Darío ato yoini. 
DAN.6.28	Ascan Darío niaifotianri nan Ciro Persia mai anoa arifi niaifo iyopaoni. Nan rafu niaifocoin icaino Daniel niaifo patasharinoa ipaoni.
DAN.9.1	Ascaino Asuero facu Darío Babilonia ano niaifo fari fusti ini. Nanfin Medo iniquin. 
DAN.9.2	Unquian Daniel natian uhuun Ifo Diospan tsain yoimisi Jeremías cununi cuscan mun oian. Nan cununihuunshon un tapia nocon caifoan nocon pushu rasi Jerusalén ano tsoashta setenta fari ishquima. 
DAN.9.3	Nan tapishon un nocon Ifo Diosi cufian un yocai cuscan ua ashonon. Un cufinquin piqui tunufain uhuun sahuuti chocashta sahuufain un chii mapon mashpocomuni. 
DAN.9.4	Un uhuun Ifo Diosi cufinquin non chaca huai cuscan un yoia isca huaquin,
DAN.9.4	—Uhuun Ifon, min nocon Diosin. Minfin nantifi finoncoianquin. Min ahuara huatiro cuscacai atirififain tsoan oinyomisima. Min ahuamamishti huatiro. Non mia noicoiaiton min noco yonoa cuscan non aiton min noco yoiyoni ahuara sharafo huashoshquin. 
DAN.9.5	Ascafia nonfin mia chaca huamisi. Min noco yonoai cuscan ayamacain non mia nicacasmafain non mia cachiquiri huamisi. 
DAN.9.6	Min oinmatifo min tsain yoimisifo min nocoqui nichifiacai non ato nicapaimisima. Nanfoan min anuhuunoa nocon niaifofo yoifain nocon niaifo patasharinoafo yoifain nocon shunifori yoifain nocon yorafo maifoti anoafo ato yoifiaifoannocai non ato nicapaimisima.
DAN.9.7	Uhuun Ifon, min fustifin fasi sharacoinquin. Min noco yonoa cuscacai non mia tanasharama. Ascan nonfin Judáfo non Jerusalén ano icafo non nantifi Israelifo min noco pashcaquin futsani. Ascan non mia chaca huashu non rafipaitiro. 
DAN.9.8	¡Ohuashta! Uhuun Ifon, non mia chaca huamisi. Ascan noco niaifofo futan nocon niaifo patasharinoafo non noco shunifoyashori non mia chaca huashu non fasi rafipaitiro. 
DAN.9.9	Non yoitimacoinshon non mia cachiquiri huaa. Ascafia min nocohuun ramapaitan min nocon chaca rau huashotiro. 
DAN.9.10	Nocon Ifo Diosin, min tsain yoimisifoan min yonomisi cuscan noco tapimamisifofiacai non nicapaimisima.
DAN.9.11	Min noco yoimisi cuscacai nantifi Israelifoan non nicapaimisima. Nanscaquin non cachiquiri huamisi. Min yonomisi cuscacai tsoan huamisima. Ascan min noco yoini non mia nicapaiyamaino non ahuara chacafo finonshquin. Min yoini cuscan min oinmati Moisés noco cunushoni. Ascan noco cunushoni cuscan non nicacasmaiton min natian noco onaintimana. 
DAN.9.12	Non mia nicayamaiton min noco onaintimashquiai cuscan man min noco yoini. Natian min nantifi noco yoifain noco niaifofori min yoini cuscan min nantifi ahuarafo nanscacoin min huaa. Ahuara chacacoinfo non finoin non fasi omitsiscamisi. Min Jerusalén icanoafo chaca huaquin min ato omitsisca huai cuscacai tsoan ascara oinyomisima.
DAN.9.13	Moisés noco cunushoni cuscan non mia nicayamaiton min noco fasi onaintimashquin. Ascasho nan cununi cuscan min fasi onaintimafain min noco omitsiscamamisi. Ifo Diosin, min noco asca huafiainocai non mia chaca huamisi cuscan non shatuataima. Min noco icon yoifiaitocai non mia nicasharamisima. 
DAN.9.14	Nantifi min amisi cuscan cayacafi shara. Ascan min noco yoini cuscacoin non acun min noco omitsisca hua cuanama. Ascafiainocai natianri min yonoa cuscan non huaima.
DAN.9.15	Nocon Ifon Diosin, min curushhuunshon min nocon shunifo Egipcio mai anoa min ato ihuuni. Min ahuamamishti ato ismapaonihuunshon nantifi caifo futsafoan mihuunoa nicamisi. Nantianri min anu nicamisifo. Ascan nonrifi non mia chaca huamisi. 
DAN.9.16	¡Ohuashta! Ifon, noco shinanpun. Min noco shara huashomisi. Ascan min yorafo Jerusalén anoafoqui afanan sinayamapun. Upa Diosin nan pushu rasifofin Jerusalén anoafo minaquin. Nan machi shara nannoa mina. Ascan noco futan nocon shunifoan mia chaca huamisihuunshon Jerusalén ano icafo caifo futsafoan ato cashu mutsama huaafo.
DAN.9.17	Nocon Diosin unfin min oinmati un mia cufifain un mia yoca cuscan ua nicapun. Ifo min noco fu iyopaoni anocai natian tsoa ano icama. Ascacun nocohuun noifain afanan Jerusalén shara huapun futsafoan mihuunoa yoisharanonfo. 
DAN.9.18	Ua nicapun Diosin. Jerusalén oinhuun. Nocon pushu rasi Jerusalén min anuhuunshon yoimisi ipaoni. Natian tsoa anoma. Non mia shara hua rafanancai mia cufinyamafiaino min fasi nocohuun ramapaimisihuunshon un mia cufin. 
DAN.9.19	Nocon Ifon ua nicapun. Ifon, noco rau huapun. Ifon ua nicafain un mia cufia cuscan noco ashopun. Mihuunoa yoisharaifo cuscan manayamahuu. Nocon pushu rasi nantififain tapianfo nanno min noco fu iyopaoni. Nonrifi min yorafoquin. Min anuhuunoa futsafoan nocohuunoa yoipaonifo. Noco numapun, —ishon un nocon Ifo Diosi cufia.
DAN.9.20	Ascashon uhuun Ifo Diosi un cufinquin uhuun chaca yoini uhuun yora Israelifohuunoa aton chacari un yoini Diospan machi sharahuunoa un cufini. 
DAN.9.21	Nantianri Diospan oinmati a fu nai muran imisi ahuun anu Gabriel uqui nocoa. Uhuun namapan un oinyopaoni cuscan. Yatashta un Diosi cufiainno uqui nocoa. 
DAN.9.22	Ua yoia isca huaquin, —Daniel, un mia tapimai ahuara finoain cuscan tapimafain ahuara futsafohuunoari min tapinon mun oa. 
DAN.9.23	Min tau huaquin Diosi cufiainton mia nica. Min cufiain cuscan Ifo Diosin mia ashoa. Ifo Diosin mihuun noicoin. Ascacun min cufian cuscan mia ashoa. Natian un mia tapimai oa. Ascan un mia yoiai cuscan shinanfain min namai cuscan tapihuun, —ishon Gabriel ua yoini.
DAN.10.1	Ascan Persia mai anoafoan aton niaifo ahuun anu Ciro. Fari rafu non fusti finoan aton niaifo imisi. Nantianri Ifo Diosin ahuara tsoa oinyomisima Daniel (nan ahuun anu futsa Beltsasar) oinmani. Ifo Diosin Daniel oinmani chipo ishqui ai cuscan iconcoin. Caifo futsafo afo ranan rutunanshquiaihuunoa ua yoini. Ifo Diosin Daniel yoipaiyai cuscan namai cuscarahuunshon tapimani.
DAN.10.2	Unquian Daniel rafu non fusti semanan un fasi shinanmitsacoin. 
DAN.10.3	Tushu fatan sharacoinfiacucai un piyonima. Namiricai un piyonima. Fimi ahuun anu uva ahuun unuricai un ayayonima. Shuni ahuun inin sharacoinfiacucai nan semanan rafu non fusti un ahuun raishicama. 
DAN.10.4+DAN.10.5	Nan oshu taui osha veinticuatro un unu uhuapa ahuun anu Tigris cusumunri niishon mun oian ua chaimashta nocofunun nia. Ahuun sahuuti pano ahuun anu lino sahuufain ahuun nanushumutiri oro sharashtacoin sahuua un oinni. 
DAN.10.6	Ahuun caya facafacaitsa nan toquiri ahuun anu topacio ointsa sharashtacoin icain nan ahuun fuso cana facaica ointsa icain ahuun furori nan faro ointsa icain ahuun fitash rafuri non ahuun poyan rafuri facafacaitsa nan cuno bronce ointsafo. Ahuun oi nan yoranhuarasi tsainquin nicatsa un nicani.
DAN.10.7	Urus fusti nan namapan cuscarahuunoa un oinni. Nan nocofunufoan u fu ifiashocai tsoan oinnifoma. Nanscai ratucoincani ichonifo onushcaquin. 
DAN.10.8	Ascan urus fusti nan namatiro cuscan un oinni. Ascan un samamashta shaca fuai mutsa un muni. Uhuun fusori fasi pashicoin ini. Uncai ahuara huatiro un munima fasi pachicoin un muni. 
DAN.10.9	Un nanscaran muaino nan nocofunun ointsaton ua yoiaiton un nicain un nayoni un maiqui fupupacucahuani.
DAN.10.10	Ascan ahuun mucupan ua muuquin ua ocuma rafu mupashucashu ua ratoconun tsaonmatan un taritariquin. 
DAN.10.11	Ua yoiquin isca huani, —Daniel, Ifo Diosin mihuunoa fasi shinansharamisi. Natian funihuu. Un mia yoiai cuscan nicasharahuu. Ifo Diosin ua miqui nichia un mia yoinon, —ishon ua yoini. Ascashon ua yoiaino un tari tariquin funinacahuani.
DAN.10.12	Ascatan ua yoiquin isca huani, —Daniel, ratuyamahuu. Tau huaquin min Diosi cufini isca huaquin, “Upa Diosin, un tapiama cuscan ua tapimahuu. Un non uhuun yorafoan mia chaca huamisi cuscan nocon rau huapun,” ishon min anori cufiaiton nocon Ifo Diosin mia nica. Ascan nocon Ifo Diosifin ua miqui nichiaquin. 
DAN.10.13	Ascan un oaiton yoshin chacafoan aton niaifo Persia mai ano yonomisiton ua veintiun osha ua nitu hua. Ascan Ifo Diosin ahuun oinmati futsan nai muran a fu icaton ahuun anu Miguel uqui nichia. Nanton Diosi oinmati futsafo nan nai muran icafo aton niaifo. Nanton u futan acaino afanan nan yoshin chacanun ua nitun huama. 
DAN.10.14	Ascan natian un miqui nocoa ahuarafo ishquiai cuscan mia tapimashquin. Min namapan oiain cuscan chipo ishquiran, —ishon ua yoini.
DAN.10.15	Ua nannori yoiaino un maiqui fupuashu un puusicama. 
DAN.10.16	Ascan na nocofunun ointsaton uhuun ashfa ua muaino un afanan tsainca. Nan nocofunun ointsa un yoia isca huaquin, —Uhuun niaifon, uhuun namapan un oian cuscan. Nanscara oin un fasi ratucoin. Un shaca fuai mutsai. 
DAN.10.17	¿Uhuun niaifon, ahuuscashumun un mi fu tsaintiroquin? Un fasi shaca fuai mutsai. Uncai shacainacahuansharatiromaran, —ishon un yoia.
DAN.10.18	Un nannori yoiaiton nan nocofunun ointsaton ua muuaino un afanan mutsisinacahuana. 
DAN.10.19	Ua yoia isca huaquin, —Ratuyamahuu. Diosin mihuunoa fasi shinansharaiquin. Natian min nomuran shinansharahuu. Ahuarahuunoa shinain ratuyamahuu, —ishon ua yoia.
DAN.10.19	Ua anori huaino un mua uncai afanan shaca fuai mutsa aima. Un muuquin shara huaquin un yoia isca huaquin, —Uhuun niaifon, mian mutsismana. Ascan mian yoipaiyai cuscan ua yoihuu, —ishon un cuma.
DAN.10.20	Un asca huaiton ua yoiquin isca hua, —¿Man min tapiamun ahuuscai un miqui oaquin? Un samamashta afanan nasoshquin. Nan yoshin chaca Persia mai anoa yonomisi fu nanfin afanan u fu asca huatananshquiquin. Chipo yoshin chaca niaifo futsa Grecia mai anoa yonomisi nanrifi u fu asca huatananshquiquin. 
DAN.10.21	Ascan un ato ano cataima nan Diosin cunuquin iconcoin cununi cuscan un mia tapimayoi. Nan yoshin chaca niaifofo ua asca huapaiyaifoan. Nan Miguel Diospan oinmati a fu nai muran imisiton nan fustiton u futan nan yoshin chaca niaifofo asca huashquin,
DAN.12.1	Ascan natian Diospan oinmati ahuun anu Miguel a fu nai muran imisi nanton min yorafo Israelifoya mato numai oi. Nantianri mai anoafo fasi omitsiscashcani. Ascan nan mai oni huamisi chain tsoanshtacai omitsiscamisima nan omitsiscashquiain cuscan. Ascafia min yorafo ratomain aton anu Diospan ahuun libro muran cunuaquin nanfofin Diosin ato numashquiquin tsoa omitsiscanonfoma.
DAN.12.2	Nantiari yora ichapa namisifo funishquicani. Ascashu funitan Diosi icano a fu nipashquicani. Atirifoanri niyoshon tsoan Ifo Diosi nicapaimisima nanfofin rafipaishquicaniquin. Nanfohuunoa Upa Diosin shinanchacapacunacaquin.
DAN.12.3	Tsoan nataima Diosin ato shinanmapaiyai cuscan shinanmisifo Diosi fu isharapacunacafo. Nai muran chasha cuscan nanfori chashapacunacafo. Ratora futsa tapisharashofin futsafo Diosihuunoa tapimamisi shara inonfo nan tapiafofin fishifo chashai cuscan nanfori chashapacunacafo.
DAN.12.4	Daniel na cunu fupocoinhuun tsoan oinyononma. Ascan nan maifoti cuyoaitian min fuputiro nantifishon oinonfo. Nan ahuun unutani yora ichapafo foanfafaicani fasi paratama tapinonforan, —ishon nan nocofunun ointsa nai murannoashu uqui oa ua yoini.
