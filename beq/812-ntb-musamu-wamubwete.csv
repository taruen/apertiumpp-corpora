MAT.1.1	Mukaanda kinkaaka kya Yesu Kiristo, mwaana Davidi, mwaana Abalaami.
MAT.1.2	Abalaami wabuta Isaki, Isaki wabuta Yakobe, Yakobe wabuta Yuda na bampaangi baandi. 
MAT.1.3	Yuda wabuta Fare na Dzara mu Tamara. Fare wabuta Eseromo, Eseromo wabuta Arama. 
MAT.1.4	Arama wabuta Aminadaba, Aminadaba wabuta Naasoni. Naasoni wabuta Salemoni, 
MAT.1.5	Salemoni wabuta Bwese mu Lakabi, Bohese wabuta Yobede mu Luta, Yobede wabuta Yesayi, 
MAT.1.6	Yesayi wabuta Davidi mbyaasi.
MAT.1.6	Davidi wabuta Solomo mu mukasi Urya, 
MAT.1.7	Solomo wabuta Lobohami, Lobohami wabuta Abya, Abya wabuta Asafi, 
MAT.1.8	Asafi wabuta Yosafati, Yosafati wabuta Yorama, Yorama wabuta Odzya, 
MAT.1.9	Odzya wabuta Yohatama, Yohatama wabuta Akadzi, Akadzi wabuta Edzekya, 
MAT.1.10	Edzekya wabuta Manase, Manase wabuta Amosi, Amosi wabuta Yosya, 
MAT.1.11	Yosya wabuta Yekonya na bampaangi baandi, mu ntaangu ya natunu baatu ku Babiloni.
MAT.1.12	Ha mambisa ma natunu baatu ku Babiloni, Yekonya wabuta Salatyeli, Salatyeli wabuta Dzorobabele, 
MAT.1.13	Dzorobabele wabuta Abiyudi, Abiyudi wabuta Elyakimi, Elyakimi wabuta Adzoro, 
MAT.1.14	Adzoro wabuta Sadoki, Sadoki wabuta Akimi, Akimi wabuta Eliyudi, 
MAT.1.15	Eliyudi wabuta Eleyadzara, Eleyadzara wabuta Matani, Matani wabuta Yakobe, 
MAT.1.16	Yakobe wabuta Yosefi, mulumi Mariya, maba buta Yesu wubateelaa ti Kiristo.
MAT.1.17	Biseendu byobinso: kuholosono mu Abalaami natee mu Davidi, biseendu kuumi na bina; kuholosono mu Davidi natee natunu baatu ku Babiloni, biseendu kuumi na bina; kuholosono natunu baatu ku Babiloni natee mu Kiristo, biseendu kuumi na bina.
MAT.1.18	Mbutukulu ya Yesu Kiristo yaba bumabu. Mariya, nguri yaandi, waba na lulelusunu lwa makweele na Yosefi. Tekesele badzakala nzo mosi, nde wabaka yimi mu mpinu dza Mpeeve Yangisi. 
MAT.1.19	Yosefi, mulumi waandi, bu kaba muutu wasuunguma na bu kaba wahele kutya kumusaana ha busu bwa baatu, watsima kuhambikisa na nde mu nsweeki. 
MAT.1.20	Bu kaba mu kwetsima mimyo, mbasi ya Mfumu yamumonokono mu ndosi, yamuleele ti: «Yosefi, mwaana Davidi, yaa ba na boomo ko mu kuholo Mariya, mukasi waaku, bukuri mwaana wubutuka mu nde, mu mpinu dza Mpeeve, wangisi. 
MAT.1.21	Nde sa kabuta mwaana wa mubakala na ye sa wamuteele nkuumbu Yesu; bukuri nde sa kabvuukisa baatu baandi mu masumu ma bo.»
MAT.1.22	Myominso mimyo mayirimini, mpisi heki ma leeriri Mfumu mu mubikiri, meende mu mana:
MAT.1.23	«Mono, mwaa-ntuumba ya nswaasa sa kabaka yimi,
MAT.1.23	na sa kabuta mwaana wa mubakala,
MAT.1.23	na sa bamuteele nkuumbu Emanweli.»
MAT.1.23	– Mbangukulu ti: «Nzaambi wuri na beetu». –
MAT.1.24	Yosefi kamanaa kusiimbika tolo, wayirika bunu bwa mutumini mbasi ya Mfumu, na waholo mukasi waandi. 
MAT.1.25	Ngo nde kasii yaaba kimpene kya mukasi ko, natee ku kabutiri mwaana, na wamuteele nkuumbu Yesu.
MAT.2.1	Yesu wabutuka ku Beteleemi dya Yudaya, mu ntaangu yiri Erode mbyaasi. Mono, bangaa-madyeele bafumini ku mpele ya este bayisa ku Yerusalemi. 
MAT.2.2	Baleele ti: «Mbyaasi Bayudayo yibutukiryee kuri kari? Bukuri beetu twamwiini mbwetete yaandi, ku palilaa ntaangu, ngo twiisiri mu kumusaambila.» 
MAT.2.3	Mbyaasi Erode kayukaa bubwo, mutima wasa mambaawu na Yerusalemi dyodinso se. 
MAT.2.4	Nde kakutukisaa bakuutu ba bangaa-nzaambi, na batini ba mangisi ba kaanda, wabafuula ku butukiryee Kiristo. 
MAT.2.5	Bo bamuleele ti: «Ku Beteleemi dya Yudaya, bukuri mubikiri watinini bumabu ti:
MAT.2.6	"Ye Beteleemi mu nsi ya Yudaya,
MAT.2.6	ye wuri kwaandi bvula dibvuriri buntele
MAT.2.6	mu mabvula mamanene mari mu Yudaya ko;
MAT.2.6	bukuri mu ye mu palila mutwaalisi,
MAT.2.6	wutwaalisa kaanda dyaami, Isaheli."»
MAT.2.7	Hanaho, Erode kateelaa bangaa-madyeele munsweeki, wasaka kuyaaba nadededee kuri bo ntaangu ya monikini mbwetete. 
MAT.2.8	Nde wabasindika ku Beteleemi waleele ti: «Lumana kweende lo sakee kuyaaba nadededee mitariri mwaana. Bu lumeeni na kumudzuukila, yaabisee me mpisi me se nyeende mu kumusaambila.»
MAT.2.9	Bo bamanaa kuyuka mya leeriri mbyaasi bayende, na mono, mbwetete yi bamwii ku palilaa ntaangu, yaba kweyendaana ku mankula ma bo, natee ye teleme ha kisusungu na haba mwaana. 
MAT.2.10	Bu bamono mbwetete, bo bakeembe mu kiminu nkati kyakinene. 
MAT.2.11	Bakotaa mu nzo, bamwiini mwaa-mwaana wansoombo, na Mariya nguri yaandi. Bo batsukuma na bamusaambila; tumi badzibulaa bisweekulu bya bo, bamuheeri bikabu: woolo, libano, na mire. 
MAT.2.12	Bo babalubula mu ndosi, mu kuhele kubvutukila kuri Erode. Bo baholo nzila yikimi mu kweende ku bula bwaaku.
MAT.2.13	Bangaa-madyeele bamanaa kubvutuka, mono, mbasi ya Mfumu yamonokono kuri Yosefi mu ndosi, yamuleele ti: «Teleme, holo mwaana na nguri yaandi, na yitika ku Ngipiti, dzakala kukwo, natee ku nyikuleele me; bukuri Erode weki mu kiteesu kya kusaka mwaana mpisi kamudzusa.» 
MAT.2.14	Nde katelemaa bunu butsuku bubwo, horiri mwaana na nguri yaandi, na wayende kweesweeme ku Ngipiti. 
MAT.2.15	Nde wadzakala kukwo natee kwafwiiri Erode; mpisi heki ma leeriri Mfumu mu munwa mubikiri meende mu mana, ti: «Me nyateele mwaana waami mu kupala mu Ngipiti.»
MAT.2.16	Erode kamonaa ti bangaa-madyeele bamuwunini, nde wabaka nkesi dzamakwa, na waheeke baatu mu kweedzusa mwaa-baala bobanso bari ku Beteleemi na bari mu nkoonsi yoyinso, ba mvula dzoolo natee ku nsuku, bunu bwaba bwayelemene na ntaangu yi bamutswikisiri kuri bangaa-madyeele. 
MAT.2.17	Haho ma leeriri mubikiri Yelemiya mayende mu mana, ti:
MAT.2.18	«Mbeembu mosi ku yayukukini ku Lama,
MAT.2.18	bidilu na minyoongi myalaka.
MAT.2.18	Lakele wuri mu kudila baala baandi,
MAT.2.18	na wabisa ti bamuboondo, bukuri baala beki bo pe.»
MAT.2.19	Erode kamanaa kufwa, mbasi ya Mfumu yamonokono Yosefi mu ndosi ku Ngipiti, 
MAT.2.20	yaleele kuri nde ti: «Teleme, holo mwaana na nguri yaandi, na bvutuka ku nsi ya Isaheli, bukuri babo baba sakaa kudzusa mwaa-mwaana bamwaafwa.» 
MAT.2.21	Nde katelemaa, neeti mwaana na nguri mwaana, na wakoto ku nsi ya Isaheli. 
MAT.2.22	Yosefi kayukaana ti Arkelaho wuri mu kutuma nsi ya Yudaya, ha kibeendu kya Erode taayi dyaandi, wamono boomo mu kweende kukwo. Bamulubula mu ndosi, nde wayende kweesweeme mu nkoonsi ya Ngalili. 
MAT.2.23	Bu katubuka, nde wadzakala ku bvula dya Nadzareti, mpisi heki ma leeriri babikiri meende mu mana, ti: «Sa bamuteele ti wa ku Nadzareti.»
MAT.3.1	Mu biluumbu bibyo, Yowane Mubotiki wamonoko mu nsi yankatu ya Yudaya, mu kwebikisa 
MAT.3.2	[na] kweleele ti: «Yiingee madyeele, bukuri Kimfumu kya mayulu kikokisiri.» 
MAT.3.3	Mu nde, Esaya mubikiri kaba dzoonsolaana ha kaba leele ti:
MAT.3.3	«Mbeembu ya wunde wukwebikisa mu nsi yankatu ti:
MAT.3.3	Yirikeenu munsaku Mfumu,
MAT.3.3	suungukeenu manzila maandi!»
MAT.3.4	Nde, Yowane, waba na kinkuta kya myoosi mya kamelo, na musweele wa mukaanda kibulu mu luketu lwaandi. Nde waba kwedya bambambala na maasi ma nyosi ya ku bitiiti. 
MAT.3.5	Bari Yerusalemi bobanso, bari Yudaya, na bari mu nkoonsi yoyinso ya Yorodani, baba kweendaa kuri nde, 
MAT.3.6	na nde waba babotokaana mu nyari ya Yorodani mu ntambukulu masumu maaku.
MAT.3.7	Bu kamono Bafarisi balaka na Basaduki baba kwiisaana mu kuri ti nde kababotoko, wabaleele ti: «Kitsuumbu kya bampiri, na walusoongiri bwa kuyitikila nkesi dziri mu kwiisa? 
MAT.3.8	Soongeenu biyiriki byayelemene na nyiingulu madyeele, 
MAT.3.9	na yaa lubeke kweleele mu beenu-meene ko ti: "Taayi dya beetu Abalaami." Bukuri me nyiluleele ti: mu matari ma lo Nzaambi telemisi baala kuri Abalaami! 
MAT.3.10	Kikuba kyeki kyasuusa ha yulu myaansi mya muti; ngo mpisi muti wahele kubuta bimbutu byabibwete, lo wa kutabala na wa kutuba ku mbaawu. 
MAT.3.11	Me nyilubotoko mu maampa mu ntoono nyiingulu madyeele; ngo wunde wukwiisa ku mambisa ma me, bvuriri makwa na me, me nyahele kukuka mu kusyonono masapaatu ma nde. Nde sa kalubotoko mu Mpeeve Yangisi na mu mbaawu. 
MAT.3.12	Nde wuri na kiyengese mu kooko kwaandi, sa kakoombolo mbasi yaandi, sa kakutukisa mankono maandi ku yulu talaka, ngo sa kayoko bitiiti ku mbaawu yiri yadzimaa ko.»
MAT.3.13	Yesu kafumuna ku Ngalili, wiisiri ku Yorodani kuri Yowane, mpisi Yowane kamubotoko. 
MAT.3.14	Kasi Yowane wamutungukula, wamuleele ti: «Me nyiri na nzala kutaambula mbotokulu kuri ye; kasi ye ngo weki kwiisa kuri me?» 
MAT.3.15	Yesu wabvutula, waleele kuri nde ti: «Hemese mu lumalu; bukuri bubwo bwayelemene kuri beetu na ye mu kukukisa nsungumunu yoyinso.» Haho, Yowane wataambula. 
MAT.3.16	Yesu na kumubotoko na kutoomboko ku nkoto; na mono, mayulu madzibuma [mu ntoono ya nde], na nde wamono Mpeeve ya Nzaambi yakulumuka, bunu beembe [na] yayisa ha yulu nde. 
MAT.3.17	Na mono, mbeembu ya nangukina ku mayulu yaleele ti: «Wumawu ngo mwaana waami wa mutima; mu nde me nyimonaa kiminu.»
MAT.4.1	Hanaho, Mpeeve yanata Yesu ku nsi ya nkatu, mpisi dyabulu kamusa mu nsindukulu. 
MAT.4.2	Bu kakoto loomi mu biluumbu makuumi mana ma mwiini na makuumi mana ma butsuku, ku manunu nde wakolo nzala. 
MAT.4.3	Musindukiri bu kakokosolo wamuleele ti: «Mbuti ye mwaana Nzaambi, leele ti matari ma makituka mampa.» 
MAT.4.4	Yesu wabvutula ti: «Diri dyatinu ti: "Muutu kari mbeele mwooyo mu mana mampa kitsu ko; ngo se mu maampu momanso mapala mu munwa Nzaambi."» 
MAT.4.5	Haho, dyabulu wamunata ku bvula dyangisi, na wateeteke ku yulu nsoongi Nzo-nzaambi, 
MAT.4.6	na wamuleele ti: «Mbuti ye mwaana Nzaambi, sonoko ku nsuku-nsi; bukuri diri dyatinu ti:
MAT.4.6	"Nde sa kaha lutumu kuri bambasi baandi mu ntoono ye,
MAT.4.6	na bo sa bakunaanguna mu myooko,
MAT.4.6	mu kubata ti kuulu kwa ye kukwiisa kubumina kya mu tari."»
MAT.4.7	Yesu wabvutula kuri nde ti: «Diri dyatinu se ti: "Yaa suusa Mfumu Nzaambi yaaku mu nsindukulu ko."»
MAT.4.8	Dyabulu wabweese kumunata ku yulu mulaandu nkati wadzaangama kwalaka, wamusoongo bimfumu byobinso bya nsi na nkeembu ya byo. 
MAT.4.9	Nde waleele kuri Yesu ti: «Me sa nyakuha byobinso bi, mbuti ye tsukumini me na kunsaambila.» 
MAT.4.10	Hanaho Yesu waleele kuri nde ti: «Yisika, Satana! Bukuri diri dyatinu ti: "Mfumu Nzaambi yaaku ye yelemini kutsukumina, na nde kitsu yelemini kusaambila."» 
MAT.4.11	Haho, dyabulu wamusisa; na mono, bambasi bakokosolo na bamusalila.
MAT.4.12	Yesu kayuka ti Yowane bamukaanga, nde wayende ku Ngalili. 
MAT.4.13	Nde wasisa Nadzara na wayende kweedzakala ku Kafarnawumi, mu teke mubu, mu mankoonsi ma Dzabuloni na ma Nefetali; 
MAT.4.14	mpisi mamo ma leeriri mubikiri Esaya meende mu mana; nde waleele ti:
MAT.4.15	«Nsi ya Dzabuloni na nsi ya Nefetali,
MAT.4.15	nzila ya mubu, ku simu dya Yorodani,
MAT.4.15	Ngalili ya makaanda!
MAT.4.16	Baatu badzakala kunsa mampimbisi,
MAT.4.16	bamwiini buungi bwabunene;
MAT.4.16	buungi bumonokini,
MAT.4.16	kuri babo badzakala mu nsi na ha mposi ya lufwa!»
MAT.4.17	Haho Yesu wabeke mu kwebikisa, na kweleele ti: «Yiingeenu madyeele, bukuri Kimfumu kya mayulu kikokisiri!»
MAT.4.18	Bu kaba kweyende mu ndaambu mubu wa Ngalili, nde wamono bampaangi boolo, Simoni wubateelaa ti Petelo, na Andere mpaangi yaandi, bari mu kutuba siinga mu mubu; bukuri bo baba bilebi. 
MAT.4.19	Yesu waleele kuri bo ti: «Namee me, na me sa nyasa beenu bilebi bya baatu.» 
MAT.4.20	Hanaho, bo babwoongolaa masiinga ma bo bamunemi. 
MAT.4.21	Bu kayende ha mankula, wamono bampaangi boolo bakimi, Yakobo bo na mpaangi yaandi Yowane, baala ba Dzebedayi, munsa bwaatu na Dzebedayi taayi dya bo, bari mu kuloondo masiinga ma bo. Nde ha kabateele mbila. 
MAT.4.22	Hanaho, bu basisa bwaatu na taayi dya bo, bamunama.
MAT.4.23	Tumi Yesu wayende mu Ngalili yoyinso, mu kweyikisa munsa manzo ma nkutukunu ma bo, na kweyaabisa Musamu Wamubwete wa Kimfumu, na kwetsinikisa mabeeru momanso, na bipfuumi byobinso bya baatu. 
MAT.4.24	Mvuumfu yaandi yatsamukina mu Sirya dyodinso. Bamutwalikila babeeru bobanso baba na mabeeru ma bitsuumbu ngo bitsuumbu na ba kweluunga na mpasi, [na] baba na mampeeve mamabi, baba na bubeeru bwa kimbikila-ngoondo, baatu babobo binamu, na nde wabatsinikisa. 
MAT.4.25	Mampuumbu malaka mafumini ku Ngalili, ku mumvuka wa mabula kuumi, ku Yerusalemi, ku Yudaya na ku simu dya Yorodani, maba kwemunamaana.
MAT.5.1	Yesu bu kamono mampuumbu, watoomboko ku yulu mulaandu, na bu kadzakala, bayiki baandi bakokosolo kuri nde. 
MAT.5.2	Bu kabaangula mbeembu, wayikisa, waleele ti:
MAT.5.3	«Kiminu kiri na ba bawelu mu mpeeve,
MAT.5.3	bukuri Kimfumu kya mayulu kya bo!
MAT.5.4	Kiminu kuri bari mu ngebe,
MAT.5.4	bukuri sa bababoondo!
MAT.5.5	Kiminu kuri bari na bundeembu,
MAT.5.5	bukuri bo sa bataambula butoto bunu saala!
MAT.5.6	Kiminu kuri bari na nzala na mpwiisu ya nsungumunu,
MAT.5.6	bukuri sa bayukuta!
MAT.5.7	Kiminu kuri bari na mutima wangebe,
MAT.5.7	bukuri sa bababakila ngebe!
MAT.5.8	Kiminu kuri batsyeemeke mu mitima,
MAT.5.8	bukuri bo sa bamono Nzaambi!
MAT.5.9	Kiminu kuri basalila kiyeengi,
MAT.5.9	bukuri sa babateele ti baala ba Nzaambi!
MAT.5.10	Kiminu kuri ba bari mu kwekwaamisa mu ntoono ya nsungumunu,
MAT.5.10	bukuri Kimfumu kya mayulu kya bo!
MAT.5.11	Kiminu kuri beenu mbuti baatu balutuka, balukwaamisa, na baleele momanso mamabi [mampya], mu beenu, mu ntoono me. 
MAT.5.12	Monee kiminu na keembeenu kweenu, bukuri museendu weenu wuri wamunene mu mayulu; mukwongo, bunubwo se bakwaamisini babikiri batekisiri na beenu.»
MAT.5.13	«Beenu luri mungwa butoto; mbuti mungwa weki wahele nyeke, lo mu nki babweese kumubvutukila nyeke? Lo kasii mufunu ko, bisiiri lo kunu kumulooso ku mbasi, ku kaba wadyaatu kuri baatu.»
MAT.5.14	«Beenu luri buungi bwa nsi. Bvula diri ha yulu mulaandu dikoobaanaa dyasweeme ko. 
MAT.5.15	Bakoonamukaa mwiinda mu kumufuka kunsa mpiri ko, ngo mu kumusuusa ha yulu kitetukulu kya mwiinda, mpisi kaseme kuri bobanso bari munsa nzo. 
MAT.5.16	Hemesee buungi bwa beenu buseme ha busu bwa baatu, mpisi bamono biyiriki byeenu byabibwete, na bakeembese Taayi dyeenu diri mu mayulu.»
MAT.5.17	«Yaa lutsima ko ti me nyayisa mu kunyanguna mangisi bunu pe babikiri; me nyahele kwiisa mu kunyanguna, ngo mu kukukisa. 
MAT.5.18	Mu ngwanwa me nyiluleele, natee buluta yulu na butoto, lo ti kisoni kiri nkuumbu i, bunu pe ti mpita mosi yiyaaluka mu mangisi ko, natee momanso mayirimini. 
MAT.5.19	Ngo mbuti muutu sinini lutumu ti lumosi mu ntumu dzibvuriri buntele, na yikisiri se kuri baatu mu kusa bubwo, lo sa bamuteele ti wubvuriri buntele mu Kimfumu kya mayulu. Ngo wunde wumasalila, na wumayikisa, lo sa bamuteele ti mukuutu mu Kimfumu kya mayulu. 
MAT.5.20	Mukwongo, me nyiluleele ti: mbuti nsungumunu yeenu yahele kubvula ti na ya batini ba mangisi na Bafarisi, lo beenu luri nkotulu mu Kimfumu kya ma mayulu ko.»
MAT.5.21	«Beenu lwayuka ti, baleele kuri bakuutu ti: "Yaa dzusa ko; ngo wunde wudzusa, lo yelemini kuba watsuundusu." 
MAT.5.22	Ngo me nyiluleele ti: mpisi wunde wubakila mpaangi yaandi nkesi, lo yelemini kuba watsuundusu. Wunde wuleele kuri mpaangi yaandi ti: "kiwulu!", lo yelemini kuba watsuundusu kuri kikuutu; Wunde wuleele kuri mpaangi yaandi ti: "Kilawuku!", lo mukesu, lubila lwa mbaawu. 
MAT.5.23	Ngo mbuti ye wuri mu kuha kikabu ha yulu dziku, na baambukiri mwooyo ti mpaangi yaaku wuri na kooti mu ye, 
MAT.5.24	lo suusa kikabu kyaaku ha teke dziku haho, na yende tekesele kuyukusuna na mpaangi yaaku, tumi wiisa ha kikabu kyaaku. 
MAT.5.25	Wasula na kuyukusuna na wunde wu luri lwabakana, mu ntaangu yi lwakiri mu nzila, mu kubata kuri ti wunde wu luri lwabakana kakwiisa kukuyekele kuri mutsuundisi; na mutsuundisi kuri muyongolo, na bakusoko mu boroko. 
MAT.5.26	Ngwanwa me nyikuleele ti, ye wuri mpalila mumwo ko, natee wakiri kufuta mwaa-mupata wampotulu.»
MAT.5.27	«Beenu lwayuka ti dyaleelu ti: "Yaa ta kimpala ko!" 
MAT.5.28	Ngo me nyileele ti: mpisi wunde wutala wa mukyeetu mu kumunyiima, lo mwaata kimpala na nde kunsa mutima waandi. 
MAT.5.29	Mbuti diisu dyaaku dya lubakala dibwiisa ye mu masumu, lo yisila dyo na looso dyo la na ye, bukuri bubvuriri bubwete kuri ye, mu kufuukisa kinamu kimosi mu binamu byaaku, mpisi heki nyutu yaaku yoyinso yihele kuba yatubu ku lubila. 
MAT.5.30	Mbuti kooko kwaaku kwa lubakala kubwiisa ye mu masumu, lo taabala kwo na looso kwo la na ye, bukuri bubvuriri bubwete kuri ye, mu kufuukisa kinamu kimosi mu binamu byaaku, mpisi heki nyutu yoyinso yihele kweende ku lubila.»
MAT.5.31	«Dyaleelu se ti: "Mbuti muutu wubinga mukasi waandi, lo kamuha mukaanda wa nzusulu makweele." 
MAT.5.32	Ngo me nyiluleele ti: mpisi wunde wubinga mukasi waandi, mbuti ka kuri wabwa mu mvuutunu yadika ko, lo nde wumusinda mu kuta kimpala; na mbuti muutu kweeriri mukyeetu wu bamwaabinga, lo nde teeri kimpala.»
MAT.5.33	«Beenu lwabweese kuyuka ti dyaleelu kuri bakuutu ti: "Yaa sinina maalu maaku ko, ngo ye yelemini kubvumina maalu maaku ha busu bwa Mfumu." 
MAT.5.34	Ngo me nyiluleele ti: Yaa lulaba maalu ti mu ntaangu mosi ko, ti mu yulu, bukuri yulu ngo mboloko Nzaambi, 
MAT.5.35	ti mu butoto, bukuri butoto ngo nkata miilu myaandi; ti mu Yerusalemi, bukuri didyo ngo bvula dya Mbyaasi yayinene. 
MAT.5.36	Yaa laba maalu mu mutu waaku ko, bukuri ye lo wubangisina kuhembekese, bunu pe kupiindisa lufu ti lumosi ko. 
MAT.5.37	Nzoonsulu yaaku yiba mbuti "heehe", lo "heehe", mbuti "pele", lo "pele"; mi babweese kuleele ha yulu haho, lo mya Ngaa-bubi.»
MAT.5.38	«Beenu lwayuka dyaleelu ti: "Diisu mu diisu, na diinu mu diinu." 
MAT.5.39	Ngo me nyiluleele ti: yaa lutuungukila ngaa-bubi ko. Ngo muutu kakulata mbata ha tama [dya ye] dya lubakala, lo taamba se na dya kaka. 
MAT.5.40	Kuri muutu wutiiri kunata ye ku muyalu, na kuholo kinkuta kya ye, lo hemese kaholo se na kiyuungu kyaaku. 
MAT.5.41	Mbuti muutu wukukwiikisa mu kudyaata fuunda dimosi dya bitaki na nde, lo dyaata mafuunda moolo na nde. 
MAT.5.42	Kuri muutu wukuloombo, lo muha; na kuri wunde wutiiri kusoombo kuri ye, lo yaa mutekele mbisa ko.»
MAT.5.43	«Beenu lwayuka, dyaleelu ti: "Tya mbaasi yaaku, na bele mutaatu waaku." 
MAT.5.44	Ngo me nyiluleele ti: Tyeenee bataatu beenu, na saambilee mu babo bakwelunwaanisa, 
MAT.5.45	mpisi luba baala ba taayi dyeenu diri ku mayulu, bukuri nde wuteekisaa mwiini waandi ha yulu bababi, na ha yulu bababwete, na wunokisaa mvula ha yulu basuunguma, na ha yulu bahele kusuunguma. 
MAT.5.46	Bukuri mbuti beenu kutya bani ba koolutyaana, lo nkya museendu beenu lutaambula? Buri batori ba mpaku bo se kari bunubwo bakoosaanaa ko? 
MAT.5.47	Na mbuti beenu mboto kweha kunu kuri bampaangi beenu kitsu, lo nki beenu lusiiri bibvuriri? Buri bangooyi se kari bunubwo bakoosaanaa ko? 
MAT.5.48	Hango beenee bayirima kwakuka, bunu buri Taayi dyeenu diri ku mayulu nde wayirima kwakuka.»
MAT.6.1	«Seenee madyeele, mu kuhele kusalila nsungumunu yeenu ha busu bwa baatu, mu nzala kumonoko kuri bo. Mbuti ka bubwo ko, lo beenu lutaambula museendu ko, kuri Taayi dyeenu diri mu mayulu. 
MAT.6.2	Habaanaa wuha kikabu kuri bawelu, lo yaa sika mvumvuri ko ha busu bwa ye, bu koosaana bangaa-bumpitu-bumpyoongo, mu manzo mankutukunu, na mu manzila, mpisi baatu babasiika. Ngwanwa me nyiluleele ti: bo bakootaambula museendu waaku. 
MAT.6.3	Ye habaanaa wuha kikabu kuri bawelu, lo kooko kwa ye kwalumoso yaa kuyaaba ma yirika kooko kwa ye kwa lubakala ko, 
MAT.6.4	mpisi heki kikabu kya ye kiba kya nsweeki; na Taayi dyaaku, wumonaa mu nsweeki, sa kakubvutukila.»
MAT.6.5	«Habaanaa lusaambila, lo yaa luba bunu bangaa-bumpitu-bumpyoongo ko, bukuri bo batiiri kwesaambila mu mutele, mu manzo mankutukunu na mu makuumbu ma manzila, mpisi baatu beebamono. Mu ngwanwa me nyiluleele ti: bo bakootaambula museendu waaku. 
MAT.6.6	Ngo kasi ye, habaana wusaambila, lo koto kunsa kihekiri kyaaku, kaanga mweelu, na saambila Taayi dyaaku mu nsweeki, na Taayi dyaaku, wumonaa mu nsweeki, sa kakubvutukila.»
MAT.6.7	«Habaanaa lusaambilaa, lo yaa lulandukinaa bitoolo ko bunu bangooyi; bukuri bo kutsima ti mu bitoolo byalaka bo bataambula mamvutu. 
MAT.6.8	Yaa lufwanikina na bo ko; mukwongo, Taayi dyeenu yaari bi luri na nzala byo, tekekesele beenu lumuloombo. 
MAT.6.9	Hango beenu bumabu luyelemini kusambikila:
MAT.6.9	"Taayi dyeetu diri mu mayulu,
MAT.6.9	hemese nkuumbu yaaku yiduma;
MAT.6.10	hemese kimfumu kyaaku kiisa;
MAT.6.10	hemese kutya kwa ye kuyirima ha butoto, bunu buri ku yulu.
MAT.6.11	Tuha byandya byeetu bya kiluumbu ki, lolo dimadi.
MAT.6.12	Tuhemesene bubi bweetu,
MAT.6.12	bunu bu twahemisini beetu se babee tuyirikila mamabi.
MAT.6.13	Yaa tunata mu nsindukulu ko;
MAT.6.13	ngo ye tukuula kuri Ngaa-bubi."»
MAT.6.14	«Mbuti beenu luhemisinaana baatu mamabi maaku, lo Taayi dyeenu diri ku yulu se sa kaluhemesene. 
MAT.6.15	Ngo mbuti beenu lwahele kuhemesene baatu, lo Taayi dyeenu se ka kaluhemesene mamabi meenu ko.»
MAT.6.16	«Habaana luri kunsa loomi, lo yaa luba na kidziri kya ngebe ko, bunu bangaa-bumpitu-bumpyoongo. Bo bakitula kidziri mpisi heki bamonokono kuri baatu ti bari kunsa loomi. Ngwanwa me nyiluleele ti: bo bakootaambula museendu waaku. 
MAT.6.17	Ngo kasi, ye habaanaa wuri kunsa loomi, lo swaaka kidziri kyaaku, kwasa mananaasi ku mutu waaku, 
MAT.6.18	mpisi hele kumonokono kuri baatu ti ye wuri kunsa loomi, ngo monokono kuri Taayi dyaaku mu nsweeki, na Taayi dyaaku, wumonaa mu nsweeki, sa kakubvutukila.»
MAT.6.19	«Yaa lwekutukisa busina bweenu ha butoto ko, hari bubwiilila bansyelisi na bisekisi, na hari bangaa-kwiibi babula na bayiba. 
MAT.6.20	Ngo kutukiseenu busina bweenu ku yulu, kukwo kuri lo bansyelisi na bisekisi bahele kudya, na kukwo se kuri bangaa-kwiibi bahele kubula na kuyiba. 
MAT.6.21	Bukuri haho ha sweeku busina bwa ye, hanaho se haba mutima waaku.»
MAT.6.22	«Diisu ngo mwiinda nyutu. Mbuti diisu dya ye dyaditsiina, lo nyutu ye yoyinso yiri kunsa buungi. 
MAT.6.23	Ngo mbuti diisu dya ye dyabeele, lo nyutu ye yoyinso yiri kunsa mampimbisi. Ngo mbuti buungi buri mu ye bweki kuba mampimbisi, lo mampimbisi mamo nkati ma bubokoro.»
MAT.6.24	«Kuri muutu ko wuri lo bangusini kusalila bamfumu boolo; mukwongo nde lo sa kabele wamosi, na kutya wakaka; bunu pe sa kakaangama mu wamosi, na kunyaafuna wakaka. Ka lutsiitsa kusalila Nzaambi kiteesu kimosi na mboongo ko.»
MAT.6.25	«Hango-nkuumbu, me nyileele kuri beenu ti: Yaa lwenyoongo mu ntoono kidziingu kyeenu ko, mu bi ludya, [bunu pe bi lunwa], na mu ntoono nyutu ko, mu bi lulwaata. Buri kidziingu kyahele kubvula na byandya, na nyutu yahele kubvula na binkuta? 
MAT.6.26	Talee banoni ba yulu: Bo bakookunaa ko, bakootolaa ko, bakookutikisaa mu matalaka ko, ngo Taayi dyeenu, dya ku yulu wudiisilaa bo. Buri beenu lwahele kubvula mufunu na bo?» 
MAT.6.27	«Nani mu beenu, wuri mu minyoongi myaandi, lo bangusini kunonono mibvu myaandi, mwaa-kwantele?» 
MAT.6.28	«Ngo buri luri mu kwenyoongo mu ntoono ya binkuta? Taleenu bu kwebuukula bifulu bya manseke: byo byasala ko, byatuunga ko. 
MAT.6.29	Me nyiluleele ti: Solomo, kunsa nkeembu yaandi yoyinso, kasii lwaata bunu kitiiti ti kimosi mu byo ko. 
MAT.6.30	Mbuti Nzaambi wulwiikaa bitiiti bya manseke bubwo, biri lumalu biri, ngo bweepari babitubiri ku muduku wa mbaawu, lo dyaburi nde kahele kubvula kulwiika beenu, baatu bari kanyi mwaa-dyantele? 
MAT.6.31	Ngo yaa lweenyoongo na kweleele ti: "Nki tudya? Bunu pe ti nki tunwa? Bunu pe ti nki tulwaata?" 
MAT.6.32	Bukuri byobinso bibyo bangooyi bakwesakaana. Mukwongo, Taayi dya beenu, dya ku yulu, yaari ti beenu luri na nzala byobinso bibyo. 
MAT.6.33	Tekeselee meti kusaka Kimfumu [kya Nzaambi] na nsungumunu yaandi; tumi byobinso bibyo balubweese ha yulu. 
MAT.6.34	Hango-nkuumbu, yaa lunyoongo mu kiluumbu kya bweepari ko: bukuri kiluumbu kya bweepari sa kyanyoongo kyo-meene. Mpisi kiluumbu na mpasi dzaandi.»
MAT.7.1	«Yaa lwetsuundisa ko, mpisi luhele kuba batsuundusu; 
MAT.7.2	bukuri mutsuundu wu lutsuundisa beenu, wunu nde se batsuundisila beenu; na kiteesu ki luteesele beenu kinikyo se baluteesele. 
MAT.7.3	Buri ye wutala kisesengu kiri mu diisu dya mpaangi yaaku, ngo kasi ye wahele kumono mubaangu wuri mu diisu dyaaku? 
MAT.7.4	Bunu pe buri ye wutsiitsa kuleele kuri mpaangi yaaku ti: "Hemese me nyisila kisesengu kiri mu diisu dya ye", kuri ye-meene wuri na mubaangu mu diisu dyaaku; 
MAT.7.5	ngaa-bumpitu-bumpyoongo, tekesele kuyusula mubaangu wuri mu diisu dyaaku, tumi yemono na kyensekelee bwa kuyisikila kisesengu kiri mu diisu dya mpaangi yaaku.»
MAT.7.6	«Yaa luha byangisi kuri bambwa ko, yaa lulooso misaanga myeenu kuri bangulu ko, mu kubata kuri ti bakwiisa kumidzabata mu miilu myaaku, na balutsyetikilaana, balukaakiri.»
MAT.7.7	«Loombeenu na sa baluha, sakeenu na sa lwadzuukila, komboteenu na sa baludzubukila; 
MAT.7.8	bukuri mpisi wunde wuloombo, lo taamburi, wusaka, lo dzuukiri, na kuri wukomboto, sa bamudzibukila. 
MAT.7.9	Nkya muutu mu beenu wuri mwaana kamuloombaa mpa, nde kumuha tari? 
MAT.7.10	Bunu pe, kamuloombaana nsu, nde kumuha nyoko? 
MAT.7.11	Ngo mbuti, beenu bangaa-bubi, luyaari kuha bikabu byabibwete kuri baala beenu, lo Taayi dya beenu dya ku yulu, buri kahele kuha bitotolo bibvuriri bubwete kuri babo bamuloombo.»
MAT.7.12	«Ngo, myominso mi lutiiri ti baatu balurikila, yirikeenu bumosi kuri bo, bukuri mamo ngo mangisi na babikiri.»
MAT.7.13	«Koteenu mu mweelu wasweeteme, bukuri mweelu wamunene na nzila yasaalila binataa ku nzimbukulu, na balaka bari mu kweendaa mu yo. 
MAT.7.14	Nkati mweelu wasweeteme na nzila se yasweeteme yinataa ku bumwooyo, na baatu bantele badzuukila yo.»
MAT.7.15	«Seenee madyeele mu babikiri ba mampya, bo bari mu kwiisa kuri beenu kuri balwaata mikaanda mya bimeeme, ngo kunsa-kati bango-mbulu bansisi. 
MAT.7.16	Beenu sa lwabayaabila mu bimbutu byaaku. Buri lo bakaburi biburi mu mpaanga bunu pe ngenge mu munsensende? 
MAT.7.17	Hango, mpisi muti wamubwete kubutaa bimbutu byabibwete; ngo kasi muti wamubi, kubutaa bimbutu byabibi. 
MAT.7.18	Muti wamubwete kari kubutula bimbutu byabibi ko; bwobumosi seenee mu muti wamubi, kari kubutula bimbutu byabibwete ko. 
MAT.7.19	Mpisi muti wahele kubuta bimbutu byabibwete, lo wa kukwaanga na wa kutuba ku mbaawu. 
MAT.7.20	Hango, beenu sa lwabayaabila mu bimbutu bya bo.»
MAT.7.21	«Kari mpisi wuleelaa kuri me ko ti: "Mfumu, Mfumu", wukoto mu Kimfumu kya mayulu; ngo wunde wuyirikaa kutya kwa Taayi dya me diri ku mayulu. 
MAT.7.22	Baatu balaka sa baleele kuri me mu kiluumbu kikyo ti: "Mfumu, Mfumu, beetu twabikiri mu nkuumbu ye, twabingisiri mampeeve mamabi mu nkuumbu ye, na twayirikiri bimaangu byalaka mu nkuumbu ye." 
MAT.7.23	Haho, me sa nyaleele kuri bo ti: "Me nyahele kuluyaaba ti mu ntaangu mosi! Sasikeenu ha teke me, beenu bangaa-bubayi!"»
MAT.7.24	«Mpisi muutu wuyuka maampu ma me mamama, na wumasariri, lo sa bamufwanikisa na muutu walubuka, watuunga nzo yaandi ha yulu tari. 
MAT.7.25	Mvula yanoko, manyari mabuukila, biteembu byateleme na byanyingisa nzo yiyo, ngo yahele kubwa, bukuri yatuungu ha yulu tari. 
MAT.7.26	Ngo mpisi wuyuka maampu ma me mamama, ngo wahele kumasalila, lo sa bamufwanikisa na muutu wakiwulu, watuunga nzo ha yulu munyeenge. 
MAT.7.27	Mvula yanoko, manyari mabuukila, biteembu byateleme na byanyingisa nzo yiyo. Nzo yabwa na yawa kutsamukina.»
MAT.7.28	Yesu kamana kuleele mamo, mampuumbu ma baatu makimuka mu nyikusulu dzaandi; 
MAT.7.29	bukuri nde waba bayikisilaa bunu wunde wuri na lutumu, nkani ka bunu batini ba mangisi ba bo ko.
MAT.8.1	Yesu kamanaa kusunduka ku yulu mulaandu, mampuumbu malaka mamunama. 
MAT.8.2	Mubeeru bwaasi wayisa kuri nde, watsukuma ha busu bwa nde, na wamuleele ti: «Mfumu, mbuti ye tiiri, lo ye tsyemikisi me.» 
MAT.8.3	Yesu kalaambula kooko, wumubelemini na leeriri ti: «Me ntiiri, ba watsyeemeke.» Na hanaho, nde watsyeemeke mu bwaasi bwaandi. 
MAT.8.4	Yesu waleele kuri nde: «Wuyuka! Yaa leele kuri muutu ti mosi ko. Ngo yende wemonokono ye-meene kuri ngaanga-nzaambi, na nata kikabu kya tuma Moose, mpisi kiba kimbaangi kuri baatu.»
MAT.8.5	Bu kakoto ku Kafarnawumi, mukuutu nkama bayongolo mosi wayende kuri na wamuyingukila, 
MAT.8.6	na waleele ti: «Mfumu, kisari kya me waneŋene munsa nzo, wabwa mambwolokoto na wuri mu kubama nkati kwa makwa.» 
MAT.8.7	Yesu wabvutula kuri nde ti: «Me nyikweende, nyimutsinikisa.» 
MAT.8.8	Mukuutu nkama bayongolo wabvutula waleele ti: «Mfumu, me nyahele kuyelemene mu kuri ti ye koto mu nzo me. Ngo leele kwaandi ntoono mosi kitsu, lo kisari kya me bee kitsiinikini. 
MAT.8.9	Mukwongo, me muutu nyiri kunsa lutumu, ngo me-meene se nyiri na bayongolo kunsa lutumu lwa me. Me ndeelaana kuri wumawu ti: "Yende", lo nde weensi; na wakaka ti: "Wasa", lo wiisiri; na kuri kisari kyaami ti: "Yirika mamama", lo yirikiri.» 
MAT.8.10	Yesu kayukaa bubwo wakimuka, na waleele kuri baba kwemunamaana ti: «Ngwanwa me nyiluleele ti: Me nyamwiini mu Isaheli muutu wuri na kanyi dyadinene dya bumabu ko. 
MAT.8.11	Me nyileele kuri beenu ti, baatu balaka sa bafumuna ku este, na ku weste, sa biisa na sa badzakala mu kudya kintwaari na Abalaami, na Isaki na Yakobe, mu Kimfumu kya mayulu. 
MAT.8.12	Kasi baala ba Kimfumu sa babatuba ku mampimbisi ma ku mbasi; kukwo kuba bidilu na nkweetulu miinu.» 
MAT.8.13	Yesu waleele kuri mukuutu nkama bayongolo ti: «Yende, buba kuri ye, bunu busiiriri kanyi mu kilookolo kinikyo, kisari [kyaandi] kyatsiinika.»
MAT.8.14	Yesu bu kayende ku nzo Petelo, wamono nguri mukasi Petelo waneŋene, wabeele baawu. 
MAT.8.15	Yesu wabelemene kooko kwa nde, na baawu dyawa. Nde wateleme, na wabeke mu kubasalila. 
MAT.8.16	Nsinsika bu yatubuka, batwaala kuri Yesu, baatu balaka baba na mampeeve mamabi; na nde mu kitoolo kimosi wabinga mampeeve, na watsinikisa babeeru, 
MAT.8.17	Mpisi heki ma leeriri mubikiri Esaya meende mu mana. Nde ti: «Nde waholo bipfuumi byeetu na wanata mabeeru meetu.»
MAT.8.18	Yesu kamonaa mpuumbu baatu mu teke nde, waha lutumu lwa kweende ku simu dya mubu dyakaka. 
MAT.8.19	Mutini mangisi mosi wayisa na wamuleele ti: «Muyikisi, me sa nyanama ye mpisi ku wukwe.» 
MAT.8.20	Yesu waleele kuri nde ti: "Mibaku miri na miduku, na banoni ba yulu bari na madzaansa; ngo kasi Mwaana muutu wahele na ha kusuusa mutu". 
MAT.8.21	Mosi mu bayiki [baandi] waleele kuri nde ti: «Mfumu, ha me miswa me tekeseleeti kweedziika taata.» 
MAT.8.22	Yesu wabvutula kuri nde ti: «Nama me. Hemese bafwa bedziika bafwa baaku bo-meene.»
MAT.8.23	Bu kanwaata mu bwaatu, bayiki baandi se bamunama. 
MAT.8.24	Butoto bwatembele mu makwa kunsa mubu, kuri bwaatu bweki dyaama mu mipaku, ngo kasi nde waba tolo. 
MAT.8.25	Bakokosolaa kuri nde, bamusiimbiri, na bamuleeriri ti: «Mfumu, bvuukisa beetu, beetu tufuukiri!» 
MAT.8.26	Nde waleele kuri bo ti: «Buri beenu luri na boomo, baatu ba kanyi dyantele?» Hanaho, bu kateleme, nde waŋaŋana kiteembu na mubu. Na kidzuunu kyakinene kyayisa. 
MAT.8.27	Baatu bakimuka baleele ti: «Nkya muutu wu, bukuri biteembu na mubu bitumuma kuri nde?»
MAT.8.28	Yesu ba katubuka ku simu dya mubu dyakaka, mu nsi ya Ngadareno, baatu boolo baba na mampeeve mamabi bapala kunsa mampeembe, bamubwaana. Baluula mu kibakala, kuri muutu ti mosi haba lo kubangisina pe kulutila mu nzila yiyo. 
MAT.8.29	Mono, bo babeke mu kufula misaakulu, baleele ti: «Nki ha kakati dya ye, Mwaana Nzaambi, na beetu? Buri ye wiisiri mu kukwaamisa beetu tekekesele ntaangu yitubuka?» 
MAT.8.30	La na bo, kwaba mpuumbu bangulu yayinene yaba mu kwedya. 
MAT.8.31	Mampeeve mamabi mayingukila Yesu maleele ti: «Mbuti ku mbasi ye wutubinga, lo tuheeke kweetu mu mpuumbu bangulu yi.» 
MAT.8.32	Yesu waleele kuri bo ti: «Yendee!» Mampeeve mamo mapala na makoto mu bangulu. Na mono, mpuumbu bangulu yoyinso yabununa ku nsuku mulaandu yabwa mu mubu, na yafwiila mu maampa. 
MAT.8.33	Baba kwekebe bangulu bayitika, babvutuka ku bvula, bayaabisa myominso mimyo, na mayirimini mu baatu baba na mampeeve mamabi. 
MAT.8.34	Na mono, bvula dyodinso dyapala mu kubwaana Yesu, na bu bamumono, bamuyingukila mpisi kapala mu nkoonsi bo.
MAT.9.1	Yesu kanwaataa mu bwaatu, wayende ku simu dya mubu dyakaka, na watubuka ku bula bwa nde-meene. 
MAT.9.2	Baatu batwaala kuri nde kikata kimosi kyaneŋesene ha nkwaala. Yesu kamonaa kanyi dya bo, waleele kuri kikata ti: «Lwaata kibakala mwaana me! Masumu maaku mabakiri mpemisi!» 
MAT.9.3	Na mono, babamosi mu batini ba mangisi, baleele kunsa mitima ti: «Muutu wu, wuri mu kusaana Nzaambi!» 
MAT.9.4	Yesu bu kabakula bitsimi bya bo, waleele ti: «Buri luri na bitsimi byabibi kunsa mitima myeenu? 
MAT.9.5	Nki bibvuriri kuleenge? Kuleele ti: "Masumu maaku mabakiri mpemisi", hoti kuleele ti, "Teleme na yende?" 
MAT.9.6	Mpisi heki, beenu luyaaba ti Mwaana muutu wuri na lutumu, ha butoto mu kuhemesene masumu.» Haho nde kaleele kuri kikata ti: «Teleme, holo nkwaala yaaku, na yende ku nzo yaaku.» 
MAT.9.7	Muutu wunde katelemaa, weensi ku nzo yaandi. 
MAT.9.8	Mampuumbu, bu bamono bubwo, babaka boomo na makeembese Nzaambi, waheeri lutumu lwa bubwo kuri baatu.
MAT.9.9	Yesu, bu kaba mu kuluta, wamono muutu mosi, nkuumbu Matayi wadzakala ha kibeendu ki batolaa mpaku. Yesu waleele kuri nde ti: «Nama me!» Bu kateleme, wamunama. 
MAT.9.10	Bu kaba mu kudya mu nzo, mono, batori ba mpaku balaka na bangaa-masumu bayisa mu kudya kintwaari na Yesu na bayiki baandi. 
MAT.9.11	Bafarisi, bamonaa bubwo, baleele kuri bayiki baandi ti: «Muyikisi beenu, buri kari mu kudya kintwaari na batori ba mpaku na bangaa-masumu?» 
MAT.9.12	Yesu bu kayuka bubwo, waleele ti: «Babatsiina bahele na nzala ngaanga, ngo babeele. 
MAT.9.13	Yendeenu luyika dyaambu dimadi: "Mutima wangebe me ntiiri, nkani ka nzusulu bibulu mu bikabu ko." Bukuri, me nyahele kwiisa mu kuteele basuunguma, ngo bangaa-masumu.»
MAT.9.14	Bayiki ba Yowane bayende kuri Yesu na bamufuula ti: «Bukuri nki, beetu na Bafarisi tukotaa loomi [kwalaka]; ngo bayiki ba ye bakookotaa loomi ko?» 
MAT.9.15	Yesu wabvutula kuri bo ti: «Buri bilesi bya makweele lo bakotiri mu ngebe, mu ntaangu yoyinso yiri mukweeri, wuri kintwaari na bo? Ngo biluumbu sa biisa, mu ntaangu yiri mukweeri bamuyusiri ha kakati dya bo, mu ntaangu yiyo, bo bakoto loomi.»
MAT.9.16	«Kuri muutu ko wuloondaana kinkuta kyakikulu, mu kiteendi kya nsaanda yamoono. Bukuri lo kiteendi kya nsaanda yamoono, lo kikaakiri kinkuta, na kinkuta lo kihamisini kutyaabuka. 
MAT.9.17	Bakoosekelaa malu mamono mu bimpokoro byabikulu ko. Bukuri lo malu maluukisiri bimpokoro. Malu lo matsaamukini, na bimpokoro se bibvukini. Ngo malu mamoono kusekele mu bimpokoro byamoono, na byo byoolo babikebiri.»
MAT.9.18	Yesu, bu kari mu kubaleelaa misamu mimyo, mono, mfumu mosi wayisa, watsukuma ha busu bwa nde, waleele ti: «Mwaana me wa mukyeetu, weki mu kufwa; ngo wasa wumutetekele myooko, na nde sa kaba mwooyo.» 
MAT.9.19	Yesu bu kateleme wamunama kintwaari na bayiki baandi.
MAT.9.20	Na mono, mukyeetu mosi waba kwepalaana makila mu kiteesu kya mibvu kuumi na myoolo. Wayisa mambisa-mambisa na wabelemene heengu dya kinkuta kya Yesu. 
MAT.9.21	Nde waba leele kunsa mutima ti: «Mbuti me belemini kwaandi ti kinkuta kya nde, lo me bvuukiri». 
MAT.9.22	Yesu bu kasyeeteke, wamumono mukyeetu wunde, na wamuleele ti: «Lwaata kibakala, mwaana waami, kanyi dyaaku dikubvuukisiri.» Kubandikila mu kilookolo kinikyo, mukyeetu wunde wabvuuka. 
MAT.9.23	Yesu bu kaba mu kweende ku nzo mfumu, wamono basika ba nseembe, na mpuumbu baatu yiri mu kubununa. 
MAT.9.24	Nde waleele ti: «Sasikeenu, bukuri mwaana mukyeetu wahele kufwa, ngo wuri mu kubwa tolo.» Ngo baatu basiila Yesu munsiku. 
MAT.9.25	Mpuumbu yimanaa kupala ku mbasi, Yesu wakoto mu nzo, wakwaata kooko kwa mwaana, na mwaana mukyeetu wasiimbuka. 
MAT.9.26	Mvuumfu yatsamukina mu nkoonsi yoyinso yiyo.
MAT.9.27	Yesu, bu kaba mu kuyooko, baatu boolo bafwa miisu banama [nde] kuri bakwefula misaakulu ti: «Bakila beetu ngebe, mwaana Davidi!» 
MAT.9.28	Yesu kakota mu nzo, bafwa miisu bayende kuri nde, na nde waleele kuri bo ti: «Beenu lusii kanyi, ti me lo nyirikiri bubwo?» Bo babvutula kuri nde ti: «Heehe, Mfumu.» 
MAT.9.29	Haho, nde wabelemene miisu mya bo, na waleele ti: «Miyirima mu beenu bunu buri kanyi dyeenu!» 
MAT.9.30	Miisu mya bo myadzibuma. Yesu wabadzoonsolo mu kibakala waleele ti: «Yirikee kuyuka! Muutu ti mosi ya kayaaba ko.» 
MAT.9.31	Ngo kasi bo bapalaa batsamukisa mvuumfu Yesu mu nkoonsi yoyinso.
MAT.9.32	Bo, bu baba mu kupala, mono, batwaala kuri Yesu muutu mosi wababa waba na mpeeve yayibi. 
MAT.9.33	Yesu kamanaa kupalisa mpeeve yayibi, baba wadzoonso. Mampuumbu ma baatu makimuka na baleele ti: «Twamwii mya bu mu Isaheli ko!» 
MAT.9.34	Ngo Bafarisi baleele ti: «Mu mpinu dza mukuutu mampeeve mamabi, nde kari mu kwepalisa mampeeve mamabi!»
MAT.9.35	Yesu waba kweyendaana, mu mabvula momanso na mu mabula, kuri wukweyikisa munsa manzo ma nkutukunu ma bo, wukweyaabisa Musamu Wamubwete wa Kimfumu, na wukwetsinikisa mabeeru momanso na bipfuumi byobinso. 
MAT.9.36	Bu kamono mampuumbu ma baatu, nde wamono ngebe kunsa mutima, mu ntoono baatu babo, bukuri baba beki makwa pe, na bari na ngebe bunu bimeeme byahele na mutari. 
MAT.9.37	Haho, Yesu waleele kuri bayiki baandi ti: «Byakutolo munsa nseke byalaka, ngo bangaamba bantele. 
MAT.9.38	Ngo loombee kuri ngaa-nseke, kaheeke bangaamba bakweetolo nseke yaandi.»
MAT.10.1	Yesu kateelaa bayiki baandi bo kuumi na boolo, wabaha lutumu lwa kubinga mampeeve mamabi, na kutsinikisa mabeeru momanso, na bipfuumi byobinso. 
MAT.10.2	Mankuumbu ma bantumu bo kuumi na boolo ngo mamama: watete Simoni, wu bakooteelaa ti Petelo, tumi Andere, mpaangi yaandi; Yakobo na Yowane mpaangi yaandi, bo boolo baala ba Dzebedayi, 
MAT.10.3	Filipo, Bartelemi, Toma na Matayi, mutori-mpaku; Yakobo dya Alafayi na Tade; 
MAT.10.4	Simoni wa ku Kana na Yuda Iskaryote, wunde waba yekele Yesu.
MAT.10.5	Yesu wasindika bo kuumi na boolo, wabaleele ti: «Yaa lweende mu manzila ma bangooyi ko, na yaa lukoto ti mu bvula dimosi dya bari Samariya ko. 
MAT.10.6	Ngo bubvuriri bubwete yende kuri bimeeme byadziimbila bya mu nzo Isaheli. 
MAT.10.7	Bu lukweyende, lukwebikisa ti: "Kimfumu kya mayulu kikokisiri!" 
MAT.10.8	Tsinikisee babeeru, fulukisee bafwa, tsyemisee babeeru ba bwaasi, bingisee mampeeve mamabi; beenu lutaamburi kwamungengi, heenee se kwamungengi. 
MAT.10.9	Yaa luba ti na woolo, ti na mboongo dza nsoongo mu misweele myeenu ko, 
MAT.10.10	kuba pe na nkangala mu nzila, binkuta byoolo pe, masapaatu pe, luboto se pe, bukuri ngaamba wayelemene kutaambula byandya byaandi.»
MAT.10.11	«Mu bvula bunu pe bula bu lukotiri, lo fuulee kari kuri muutu wayelemene mu kulutaambula. Dzakilee ha nzo nde natee ku luyisika haho. 
MAT.10.12	Bu lukotiri mu nzo, heenee mboto. 
MAT.10.13	Mbuti nzo yiyo yayelemene, lo hemese kiyeengi kyeenu kiba mu yo. Ngo mbuti yahele kuyelemene, lo hemese kiyeengi kyeenu kibvutuka kuri beenu-meene. 
MAT.10.14	Mpisi wunde wuhele kulutaambula, na wuhele kuyuka maampu ma beenu, habaanaa lupala mu nzo bunu pe mu bvula didyo, kubulee fufunda dya bitaambi byeenu. 
MAT.10.15	Ngwanwa me nyiluleele ti: Mu kiluumbu kya mutsuundu, sa babvula kuseembe bvula didyo ti na Sodoma na Ngomora.»
MAT.10.16	«Mono, me nyiluheeke bunu bimeeme ha kakati dya bango-mbulu. Ngo beenee balubuka bunu banyoko, na badweeteme bunu mabeembe. 
MAT.10.17	Seenee madyeele mu baatu, bukuri sa baluyekele kuri kikuutu, na mu manzo mankutukunu ma bo, na sa balulata nkwaasulu; 
MAT.10.18	sa balunata kuri batumi na kuri bambyaasi, mu ntoono ya me, mu kuteele me kimbaangi kuri bo, na kuri bangooyi. 
MAT.10.19	Haba luyekele, lo yaa luba na boomo ko, ti buri ludzoonsolo, bunu pe, nki luleele; bukuri sa lwabaka ma luleele mu kilookolo kikyo. 
MAT.10.20	Mukwongo, kari beenu ludzoonso ko; ngo Mpeeve ya Taayi dyeenu yidzoonso mu beenu. 
MAT.10.21	Mpaangi sa yayekele mpaangi mu lufwa; taayi se mwaana waandi. Baala sa banwaanisa bataayi na banguri, na kubadzusa. 
MAT.10.22	Baatu bobanso sa balubele mu ntoono nkuumbu yaami. Ngo wunde wunamitini natee manunu sa kabvuuka. 
MAT.10.23	Mu ntaangu yibalukwaamisa mu bvula dimadi, yitikee mu dyakaka. Ngwanwa me nyiluleele, beenu lumana budyeengi mu mabvula momanso ma Isaheli ko, lo Mwaana muutu wiisiri.»
MAT.10.24	«Muyiki wahele kubvula na muyikisi, kisari se wahele kubvula na mfumu yaandi. 
MAT.10.25	Bwayelemene mu muyiki kuri nde se kaba bunu muyikisi, na mu kisari nde se kaba bunu mfumu. Mbuti ngaa-nzo bamuleele ti Beledzebule, lo nkya myo bahele kuleele mu badzakala mu nzo nde?»
MAT.10.26	«Ngo yaa lubabata ko. Bukuri kuri kyasweeku ko, kihele kuba kyamonokono; na kuri nsweeki ko, yihele kuba yayabakina 
MAT.10.27	Mimyo mi nyiluleele me kunsa mampimbisi, leele myo kunsa buungi; na mimyo mi luyuka mu ma mamfuundu, bikisee myo ku yulu muluri. 
MAT.10.28	Yaa lubata baatu bari lo baludzusiri mu nyutu, ngo bahele kubangisina kudzusa muheebulu. Ngo kasi bateenu wunde wuri lo, bangusini kufuukisa muheebulu na nyutu ku lubila. 
MAT.10.29	Buri bakooyarikaa maseke moolo mu mupata mosi ko? Ngo kuri ti dimosi ko mu mo, diri lo disonikini ha nsi, kuri Taayi dyeenu wahele kuyaaba. 
MAT.10.30	Na mfu dza mutu dza beenu dzodzinso se dzataangu. 
MAT.10.31	Hango, yaa luba na boomo ko; beenu lubvuriri mufunu ti na banoni balaka!»
MAT.10.32	«Hango, mpisi wunde wutaambula ti nde wa me ha busu bwa baatu, lo me se sa nyataambula ti nde wa me ha busu bwa Taayi dyaami diri ku [ma] yulu; 
MAT.10.33	ngo kasi wunde wutuna me ha busu bwa baatu, lo me se sa nyamutuna ha busu bwa Taayi dyaami, diri ku [ma] yulu.»
MAT.10.34	«Yaa lutsima kweenu ko ti me nyayisiri mu kutwaala kiyeengi ha butoto: pele, me nyahele kwiisa mu kutwaala kiyeengi ngo kikiindu. 
MAT.10.35	Mukwongo, me nyayisa mu kuhaambila muutu na taayi dyaandi, mwaana wa mukyeetu na nguri yaandi, mukasi mwaana na mukweesi wa mukyeetu. 
MAT.10.36	Bataatu ba muutu ngo baatu ba bari nzo mosi. 
MAT.10.37	Mpisi wunde wubvula kutya taayi, bunu pe nguri yaandi ti na me, lo wahele kuyelemene kuba wa me. Mpisi wubvula kutya mwaana waandi wa mubakala bunu pe wa mukyeetu ti na me, lo wahele kuyelemene kuba wa me. 
MAT.10.38	Mpisi wunde wuhele kunaanguna kuruwa dyaandi na kunama me ku mambisa, lo wahele kuyelemene kuba wa me. 
MAT.10.39	Wunde wukebe kidziingu kyaandi, lo sa kakidziimbisa; ngo wunde wudziimbisa kidziingu kyaandi mu ntoono ya me, sa kakikebe.»
MAT.10.40	«Mpisi wunde wutaambula beenu, lo me kataamburi; na wunde wutaambula me, lo wunde wampeeke kataamburi. 
MAT.10.41	Mpisi wunde wutaambula mubikiri, bukuri wu kataambula wunde mubikiri, lo sa kataambula museendu wa mubikiri; na mpisi wunde wutaambula muutu wasuunguma, bukuri wu kataamburi wunde wasuunguma, lo sa kataambula museendu wa muutu wasuunguma. 
MAT.10.42	Mbuti muutu heeri kwaandi, ti mbasa mosi kitsu, ya maampa makyoosi ma kunwa, kuri mosi mu bilesi bimabi, mu nkuumbu ya kuri ti wukaha maampa wunde muyiki, ngwanwa me nyiluleele ti, lo kadziimbisa museendu waandi ko.»
MAT.11.1	Yesu kamana kuha ntumunu dzidzo kuri bayiki baandi bo kuumi na boolo, wayisika haho, na wayende mu kweyikisa na mu kwebikisa mu mabvula.
MAT.11.2	Ngo Yowane, mu boroko mu kaba, wayuka badzoonsolo mu biyiriki bya Kiristo. Nde ha kaheeke bayiki baandi, 
MAT.11.3	mu kumufuula ti: «Ye ngo wunde wukwiisa, hoti, beetu tukiinga mukimi?» 
MAT.11.4	Yesu wabvutula kuri bo ti: «Yende lweluyaabisa kuri Yowane, mamo ma luri mu kuyuka na ma luri mu kumono: 
MAT.11.5	Bafwa miisu bamono, na bikata bikweyende, babeele bwaasi batsyeemekusu, bafwa makutu bayuka, bafwa bafuluka, na Musamu Wamubwete bari mu kuyaabisa kuri bawelu. 
MAT.11.6	Kiminu kuri wunde wuhele kubumina makya mu me.»
MAT.11.7	Bayiki babo bamanaa kubvutuka, Yesu wabeke kudzoonso kuri mampuumbu mu ntoono Yowane ti: «Nki beenu lweensyee kumono ku nsi ya nkatu? Dyaari dyanyingusu mu kiteembu? 
MAT.11.8	Heki nki beenu lweensyee kumono? Muutu walwaata binkuta byabibwe? Hambeti, balwaata binkuta byabibwete mu manzo ma bambyaasi babaanaa. 
MAT.11.9	Heki nki lweensyee kumono? Mubikiri? Heehe, nyiluleeriri ti nde bvuriri na mubikiri. 
MAT.11.10	Mu mitariri nde, diri dyatinu ti: "Mono, me nyiheeke munati-mukeensu waami ku mankula ma ye, nde wuyirika nzila yaaku, ku mankula ma ye." 
MAT.11.11	Ngwanwa me nyiluleele ti: Mu babutuka mu bakyeetu, kwahele wubvuriri bukuutu na Yowane Mubotiki; ngo wubvuriri bulesi mu Kimfumu kya mayulu, bvuriri bukuutu na nde. 
MAT.11.12	Kuholosono mu biluumbu bya Yowane Mubotiki, natee mu lumalu, Kimfumu kya mayulu kyanwaanusu; na baholo kyo, bangaa-makwa. 
MAT.11.13	Mukwongo, babikiri bobanso na Mangisi babikiri natee mu ntaangu ya Yowane. 
MAT.11.14	Ngo mbuti lutiiri kutaambula, lo nde ngo Eliya wuyelemini kwiisa. 
MAT.11.15	Mpisi wunde wuri na makutu hemese kayuka.» 
MAT.11.16	«Na na me nyifwanikisa kiseendu kimaki? Kyafwanikina na mwaa-baala badzakala ha kibeendu kya bobanso, na bari mu kuleele kuri bakaka, 
MAT.11.17	ti: "Beetu twasikiri nseembe mu beenu, ngo kasi beenu lwaasii kina ko; beetu twayimbiri mikuunga mya lufwa, ngo kasi beenu lwaasii tsoniso mansangasa ko!" 
MAT.11.18	Mukwongo, Yowane wayisa, wahele kwedya, na kwenwa, baatu baleele ti: "Nde wuri na mpeeve yayibi!" 
MAT.11.19	Mwaana muutu wayisa, wukwedya na wukwenwa, baatu kuleele ti: "Monee ngaa-mante ma kudya, yaa-kinwi, nduku batori ba mpaku na bangaa-masumu!" Madyeele mabaka buungu mu biyiriki byaandi.»
MAT.11.20	Haho, Yesu wabeke kuseembe mabvula, mari nde wayirikiri bimaangu byaandi byalaka munsa mo, bukuri mo masii yiinga madyeele ko: 
MAT.11.21	«Kyaari kuri ye Koradzi! Kyaari kuri ye Betesayida! Bukuri mbuti bimaangu byayirimini kuri beenu, ngo byayirimini ku Tiro na Sidoni, nkani na kidzika bo balweeti matsaaka na kuyoolo lufuta, nkani baketi yiinga madyeele. 
MAT.11.22	Ngo me nyileele kuri beenu ti, mu kiluumbu kya munsuundu, sa babvula kuseembe beenu ti na Tiro na Sidoni. 
MAT.11.23	Heki ye Kafarnawumi, buri natee ku yulu, ye wuba wadzaangusu? Natee ku nsuku lubila ye wusunduka; bukuri mbuti mu Sodoma mwa yirimini bimaangu byayirimini ku wuri ye, nkani Sodoma dyakiri natee lolo. 
MAT.11.24	Ngo me nyiluleele ti, mu kiluumbu kya munsuundu, ye sa babvula kukuseembe ti na nsi ya Sodoma.»
MAT.11.25	Mu ntaangu yiyo, Yesu wabaangula mbeembu waleele ti: «Me nyikudumusa, Taata, Mfumu ya ku yulu na ya ha butoto, bukuri bangaa-madyeele na bangaa-nyaabulu, ye wabasweeke misamu mimyo, ngo wayaabisa myo kuri mwaa-baala bantele. 
MAT.11.26	Bunubwo Taata, ye bubwo watiiriri ti buba ha busu bwaaku.» 
MAT.11.27	«Me Taata wampa byobinso. Kuri muutu ti mosi wuyaari Mwaana, mbuti ka Taata ko. Kuri se muutu ti mosi wuyaari Taata, mbuti ka Mwaana ko, na kuri wunde wuri Mwaana tiiri kamuyaabisa.» 
MAT.11.28	«Waseenu kuri me, beenu-banso, bari na mpasi na bari na bilemu, na me sa nyaluha mpuumunu. 
MAT.11.29	Lwaateenu kihaangu kyaami, na yiikeenu kuri me, bukuri me nyiri na bundeembu na nyakuluka mu mutima, beenu sa lwabaka mpuumunu ya miheebulu myeenu. 
MAT.11.30	Mukwongo, kihaangu kya me kyahele na mpasi, na kinati kwaami kyaleenge.»
MAT.12.1	Mu ntaangu yiyo, Yesu wataba manseke ma masaangu mu kiluumbu kya mpuumunu. Bayiki baandi bakolo nzala, na babeke kwebokolo masaangu na kwedya. 
MAT.12.2	Bafarisi bu bamono bubwo, bamuleele ti: «Mono! Bayiki ba ye bari mu kuyirika mimyo myahele miswa, mu kuyirika mu kiluumbu mpuumunu!» 
MAT.12.3	Yesu wabvutula kuri bo ti: «Buri beenu lwasii taanga mya yirikiri Davidi ko, mu ntaangu yi kakoriri nde nzala na baatu baandi? 
MAT.12.4	Dyaburi nde kakotiri mu nzo ya Nzaambi, na badiiri mampa ma kikabu, mari nde na baatu baandi bahele na miswa mu kudya, ngo bani bangaanga-nzaambi kitsu. 
MAT.12.5	Bunu pe, beenu lwasii taanga mu mangisi ko ti, mu biluumbu bya mpuumunu, bangaanga-nzaambi, mu Nzo-nzaambi, bakoosininaa mpuumunu kwahele kibila? 
MAT.12.6	Ngo me nyiluleele ti: Miri hamaha, mibvuriri bunene na Nzo-nzaambi. 
MAT.12.7	Mbuti beenu lubeeri luyaari ntoono yiri ti: "Me bi ntiiri mutima wangebe, nkani ka nzusulu bibulu mu bikabu ko", beenu luketyee kuha mukesu kuri bahele na kibila ko. 
MAT.12.8	Bukuri Mwaana muutu ngo Mfumu kiluumbu kya mpuumunu.»
MAT.12.9	Yesu kayisukaa haho, wayende ku nzo-nkutukunu bo. 
MAT.12.10	Mumwo mwaba muutu mosi wasika kooko. Bafarisi mu kuri ti babaka kooti di bamufuundila, bamufuula ti: «Buri kuri miswa mu kutsinikisa muutu mu kiluumbu kya mpuumunu?» 
MAT.12.11	Nde wabvutula ti: «Nkya muutu, mu beenu wuri habaana wuri na kimeeme, ngo kisonikini mu bulu mu kiluumbu kya mpuumunu, lo wahele kwekiholo na kukitoombolo? 
MAT.12.12	Hambeti muutu bvuriri mufunu ti na kimeeme! Mu didyo, kuri miswa mu kuyirika mamabwe, mu kiluumbu kya mpuumunu.» 
MAT.12.13	Hango, nde waleele kuri mubeeru kooko ti: «Laambula kooko kwaaku.» Nde walaambula kwo, na kwabaka butsiina bunu kooko kwakaka. 
MAT.12.14	Bafarisi bu bapala, bayende ku mfuunda mu kumukele, mu kusaka bwa kumudziimbisa.
MAT.12.15	Yesu bu kabakila bitsimi bya bo, wayisika haho. [Mampuumbu] malaka mamunama na nde watsinikisa babeeru bobanso. 
MAT.12.16	Yesu wabaŋaŋina mpisi bahele kweyaabisa na nde kari, 
MAT.12.17	kuri heki mamo ma leele mubikiri Esaya meende mu mana:
MAT.12.18	«Wu ngo kisari kyaami, ki nyiri nyasoolo,
MAT.12.18	mwaana waami wa mutima, wu nkoomwiina me kiminu.
MAT.12.18	Me nsa nsuusa Mpeeve yaami mu nde,
MAT.12.18	na nde sa kayaabisa mutsuundu kuri makaanda.
MAT.12.19	"Nde kasa nkalikisi na muutu ko, kabikisa ko,
MAT.12.19	kuri muutu ti mosi wuyuka mbeembu yaandi mu bibeendu bya bobanso ko.
MAT.12.20	Nde kafifina dyaari dyeki dyafwooboko ko,
MAT.12.20	ka kadzimisa luleembe lwa mwiinda lwakiri mu kufwiita ko,
MAT.12.20	natee ku kalulukisa nde nsungumunu;
MAT.12.21	makaanda sa masa nsiitu mu nkuumbu yaandi.»
MAT.12.22	Batwaala kuri Yesu, muutu mosi waba na mampeeve mamabi, waba wafwa miisu na waba se baba. Nde wamutsinikisa kuri baba weki dzoonso na weki mono. 
MAT.12.23	Mampuumbu momanso makimuka na maleele ti: «Buri wumawu kari mwaana Davidi ko?» 
MAT.12.24	Bafarisi bu bayuka bubwo, baleele ti: «Wumawu kari mbingila mampeeve mamabi, mbuti ka mu Beledzebule, mukuutu mampeeve mamabi ko.» 
MAT.12.25	Yesu bu kabakila bitsimi bya bo, waleele kuri bo ti: «Mbuti baatu bari na kimfumu bakwenwaana bo na bo, lo kimfumu kikyo kibwiiri, na baatu ba bvula, bunu pe ba kaanda dimosi, habaana bakwenwaana, bo na bo, lo ditsyaamukini. 
MAT.12.26	Mbuti Satana wubinga Satana, lo nde wuri mu kunwaanisa nde-meene. Ngo dyaburi kimfumu kyaandi kitsiitsa kudziingila? 
MAT.12.27	Mbuti me mu Beledzebule nyiri kwebinga mampeeve mamabi, lo baala ba beenu mu na bari mu kwebinga? Hango-nkuumbu, bo sa baba batsuundisi ba beenu. 
MAT.12.28	Ngo mbuti me mu Mpeeve ya Nzaambi, nyiri mu kwebinga mampeeve mamabi, lo mu didyo Kimfumu kya Nzaambi kimwaatubuka kuri beenu.» 
MAT.12.29	«Dyaburi muutu katsiitsa kukoto mu nzo ngaa-makwa, na kuholo bitotolo bya nde, mbuti wahele kutekesele kukaanga ngaa-makwa wunde mu bikonyi? Tumi lo horiri biri mu nzo yaandi. 
MAT.12.30	Mpisi wunde wahele kintwaari na me lo mutaatu me. Na mpisi wunde wahele kukutikisa kintwaari na me, lo wutsamikisa. 
MAT.12.31	Hango-nkuumbu me nyiluleele ti: sa bahemesene baatu masumu na nsaanunu dzodzinso, ngo wunde wusaana mpeeve kabaka mpemisi ko. 
MAT.12.32	Mpisi wunde wuleele ntoono yayibi mu Mwaana muutu, lo sa bamuhemesene; ngo kasi wunde wudzoonsolo bwabubi mu Mpeeve Yangisi, lo bamuhemesene ko, ti mu ntaangu yimayi, ti mu ntaangu yikwiisa.»
MAT.12.33	«Mbuti muti wamubwete, lo bimbutu se byabibwete; na mbuti muti wamubi, lo bimbutu se byabibi. Bukuri muti kumuyaabilaa mu bimbutu." 
MAT.12.34	Beenu kitsuumbu kya bampiri! Dyaburi beenu lutsiisa kudzoonso misamu myamibwete, habaana luri bababi? Bukuri mimyo midzoonsaa muutu myaluula mu mutima. 
MAT.12.35	Muutu wamubwe wupalisa misamu myamibwete mu kisweekulu kyaandi kyakibwete; na muutu wamubi, wupalisaana misamu myamibi mu kisweekulu kyaandi kyakibi. 
MAT.12.36	Me nyiluleele ti: mpisi ntoono yahele mufunu yileele baatu, lo sa bayala mabuungu mu ntoono yiyo mu kiluumbu kya munsuundu; 
MAT.12.37	bukuri mu mapala mu munwa waaku ye wuba walulukusu, na mu mapala mu munwa waaku, ye wuba wabwiisu.»
MAT.12.38	Hanaho batini bakaka na Bafarisi baleele kuri Yesu ti: «Muyikisi, beetu tutiiri ti ye wutusoongo kidiimbu.» 
MAT.12.39	Yesu wabvutula na waleele kuri bo ti: «Kiseendu kyakibi na kyakimpala kisaka kidiimbu. Kuri kidiimbu ki baha kuri kiseendu ki ko, mbuti kiri kya Yona mubikiri ko. 
MAT.12.40	Bunu bwasiiri Yona biluumbu bitatu bya mwiini, na bya butsuku mu mwooyo nsu yayinene, bumosi se Mwaana muutu sa kasa biluumbu bitatu bya mwiini na bya butsuku kusa butoto. 
MAT.12.41	Baatu ba Ninive sa bateleme ku mutsuundu na kiseendu ki. Bo sa babwiisa kiseendu ki, bukuri baatu ba Ninive bayiingiri madyeele mu nyikusulu dza Yona. Ngo wuri hamaha, bvuriri ti na Yona! 
MAT.12.42	Kya mutsuundu, mbyaasi ya mukyeetu ya ku nsi ya sude, sa kateleme na kiseendu ki na sa kakibwiisa, bukuri mbyaasi wayisikila mu manto ma nsi, mu kwiisa kuyuka madyeele ma Solomo. Ngo wuri hamaha bvuriri ti na Solomo!»
MAT.12.43	«Habaanaa, mpeeve yayibi yipariri mu muutu, lo yikweluta mu bibeendu byahele maampa, mu kwesaka ha kawuuma; na mbuti yahele kubaka, 
MAT.12.44	haho yileele ti: "Me mvutukiri mu nzo yaami, mumwo mu mbee nyapala." Na yo buyiisiri yimwiini ti nzo yamukangala, yakoombolo na yasa bunkete; 
MAT.12.45	haho yo yikweende na kuholo mampeeve nsaamu makimi, mabvuriri bubi na nde, mu kwiisa kukoto na kudzakala mu nzo yiyo. Mbeelu yampotulu ya muutu wunde, lo yeki yibvuriri bubi ti na yatete. Bunubwo se buba mu kiseendu kimaki kyakibi.»
MAT.12.46	Yesu bu kaba wakiri mu kudzoonso kuri mampuumbu, nguri na bampaangi baandi bateleme ku mbasi basaka bwa kudzoonso na nde. [
MAT.12.47	Muutu mosi waleele kuri nde ti: «Mono, nguri ye na bampaangi ba ye, bateleme ku mbasi, batii kudzoonso na ye.»] 
MAT.12.48	Nde wabvutula kuri waba dzoonso na nde ti: «Na wuri nguri me, na ba na bari bampaangi ba me?» 
MAT.12.49	Bu kalaambula kooko kwaandi ha yulu bayiki baandi, nde waleele ti: «Nguri me na bampaangi ba me bamaba. 
MAT.12.50	Bukuri mpisi wunde wuyirika kutya kwa Taayi dya me diri ku mayulu, lo wunde wuri mpaangi me, kibusi kya me, na nguri me.»
MAT.13.1	Mu kiluumbu kikyo, Yesu kapalaa mu nzo, weedzakala ha simu dya mubu. 
MAT.13.2	Mampuumbu malaka makutukina mu mpele nde, kuri nde nweeti mu bwaatu, dzakiri, na mpuumbu yoyinso yisiiri ha simu. 
MAT.13.3	Nde wabadzoonsolo kwalaka mu mankuma. Nde ti: «Mukuni wayende mu kweenyaka. 
MAT.13.4	Mu ntaangu yi kaba mu kwenyaka, nsaangi dzamosi dzabwa ha luteembu lwa nzila. Banoni bayisa, na badzitootiri. 
MAT.13.5	Dzakaka dzabwa ha matari, haho hahele butoto bwalaka. Dzo dzamene mu mawasu; ngo mu ntoono butoto bwaba bwahele na musundu, 
MAT.13.6	ntaangu bu yatoomboko, mitwiikila myababuka, na bu myaba myahele na myaansi, myo myakana. 
MAT.13.7	Dzakaka dzabwa ha yulu manseende, na manseende bu matoomboko madziswetekese. 
MAT.13.8	Dzakimi dzabwa ha butoto bwabubwete na dzabuta. Miti myamosi myaha nkama bimbutu; myakaka makuumi masaamunu, na myakimi makuumi matatu. 
MAT.13.9	Wunde wuri na makutu, hemese kayuka!»
MAT.13.10	Bayiki baandi bu bakokosolo kuri nde, bamufuula ti: «Mu nki ye wuri mu kwebadzoonsolo mu mankuma?» 
MAT.13.11	Nde wabvutula kuri bo ti: «Bukuri, kuri beenu baheeri kiteesu kya kuyaaba mpaanu dza Kimfumu kya mayulu; ngo kuri bo, bahele kuha. 
MAT.13.12	Mukwongo, kuri wunde wuri na kitotolo, sa bamuha, na sa kaba wabuukila mu bitotolo; ngo kasi, kuri wahele na kitotolo, sa bamuyisila na kikari na kyo.» 
MAT.13.13	Hango nkuumbu, me nyiri mu kwebadzoonsolo mu mankuma, kuri heki baba bu bari mu kutala, bahele kumono, bu bari mu kuyuka, bahele kubakula, 
MAT.13.14	na mbikukulu dza Esaya mu bo dzeensi mu mana; dzileele bu:
MAT.13.14	"Beenu sa luyuka, ngo lubakula ko.
MAT.13.14	Kutala, sa lwatala, ngo lumono ko.
MAT.13.15	Mukwongo mutima kaanda dimadi wayeki wakuba;
MAT.13.15	bo bayeki bakiindisa makutu maaku,
MAT.13.15	na bayeki bakaanga miisu myaaku,
MAT.13.15	mu kubata ti bee bamwiini mu miisu,
MAT.13.15	bee bayukiri mu makutu maaku,
MAT.13.15	na kubata ti bee babakuri mu mutima,
MAT.13.15	na kuyiinga madyeele;
MAT.13.15	na ti me bee nyibatsinikisi."
MAT.13.16	«Kiminu kiri na beenu bukuri miisu myeenu mikwemono, na makutu meenu makweyuka. 
MAT.13.17	Mukwongo, ngwanwa me nyiluleele ti: Babikiri balaka na baatu basuunguma se balaka baba batya kumono, ma lukwemono beenu, ngo basii mono ko; na kuyuka ma lukweyuka beenu, ngo basii yuka ko.»
MAT.13.18	Ha yukee buri nkuma ya mukuni: 
MAT.13.19	«Mpisi wuyuka maampu ma Kimfumu, ngo wahele kubakula, lo muutu wuri, ngaa-bubi bu kiisiri, dzikiri ma bakuninyee mu mutima waandi. Wunde ngo wuri bunu luteembu lwa nzila lubwiiri nsaangi. 
MAT.13.20	Wuri bunu butoto bwa matari bu bwiiri nsaangi, ngo muutu wuri kayukaa maampu, hanaho, wumataambiri mu kiminu, 
MAT.13.21	ngo maampu mahele kubaka myaansi mu nde; nde muutu wa mwaa-ntaangu yantele. Manyoongi bunu pe nkwamusunu bu biisiri mu ntoono ya Maampu, hanaho nde bwiiri. 
MAT.13.22	Wuri bunu butoto buri na manseende, bu bwiiri nsaangi, ngo muutu wuri kayukaa Maampu, ngo minyoongi mya nsi, na mawunu ma busina biswetikisi Maampu, na mo mahele kubuta bimbutu. 
MAT.13.23	Bari bunu butoto bwabubwete, bu bwiiri nsaangi, ngo babo bari bayuka Maampu, na bamabakula; bo ngo bari babuta bimbutu: bamosi nkama, bakaka makuumi masaamunu, bakimi makuumi matatu.»
MAT.13.24	Yesu wabweese kubateele nkuma yikimi. Nde ti: «Kimfumu kya mayulu kyafwanikina na muutu wunyaka nsaangi dza looso mu nseke yaandi. 
MAT.13.25	Mu ntaangu yiri baatu bari tolo, mutaatu waandi wiisiri, nyakini nsaangi dza lukengisi munsa nseke, na weensi. 
MAT.13.26	Looso dyamene na dyabuta, lukengisi se lupala. 
MAT.13.27	Bangaamba ba muutu ngaa-nzo bu bakokosolo, bamuleele ti: "Mfumu, buri ye kari looso wanyakini mu nseke yaaku ko? Hango, lukengisi kuri lufumini?" 
MAT.13.28	Nde wabvutula kuri bo ti: "Mutaatu wayirikiri mya bubwo." Bangaamba baleele kuri nde ti: "Buri ye tiiri ti beetu tutsumuna lukengisi luri munsa nseke?" 
MAT.13.29	Nde waleele ti: "Pele! Bee lutsumini lukengisi na looso ha kimosi. 
MAT.13.30	Hemese byobyoolo byebuuka natee ku batolo. Tumi mu ntaangu ya kutolo, me mbasi-tsuku ndeele kuri babo batolo ti: Tekeselee kuyisila lukengisi, lukaanga lwo mu biko na kuyoko; tumi lukutikisa looso mu matalaka."»
MAT.13.31	Yesu wabweese kubateele nkuma yikimi ti: «Kimfumu kya mayulu kyafwanikina na lusaangi lwa muti wuri nkuumbu sinapi, luri muutu kaholaana, kunini munsa nseke yaandi. 
MAT.13.32	Lwo lubvuriri buntele mu nsaangi dzodzinso; ngo habaanaa lumwaabuuka, lo lubvuriri kudzaangama mu binkoolo byobinso, lo weki muti, wuri banoni ba yulu bakwiisa na batuunga madzaansa kunsa bimpaala byaandi.»
MAT.13.33	Yesu wabweese kubateele nkuma yikimi ti: «Kimfumu kya mayulu, kyafwanikina na lufunusu, luri mukyeetu bu kaluhoriri, yitiri biteesu bitatu munsa fufu, natee kuditoomboko dyodinso.»
MAT.13.34	Myominso mimyo, Yesu mu mankuma kaba dzoonsaana kuri mampuumbu. Na nde ka kaba badzoonsolaana kwahele kusalila mankuma ko. 
MAT.13.35	Mpisi heki maleele mubikiri, meende mu mana. Nde waleele ti:
MAT.13.35	«Me sa dzoonsolo mu mankuma;
MAT.13.35	me sa nyaabisa myasweeke kuholosono kunu nyirikulu [nsi].»
MAT.13.36	Yesu wasisa mampuumbu, wayende ku nzo. Bayiki baandi bakokosolo na bamuleele ti: «Sundukila beetu nkuma ya lukengisi lwa manseke.» 
MAT.13.37	Yesu wabvutula kuri bo ti: «Wunde wukwenyaka nsaangi dza looso ngo Mwaana muutu, 
MAT.13.38	nseke ngo nsi; nsaangi dzadzibwete ngo baala ba Kimfumu, lukengisi ngo baala ba Ngaa-bubi, 
MAT.13.39	mutaatu wukwenyaka nsaangi dza lukengisi, ngo dyabulu; ntolulu ngo nsukulu ntaangu, batori ngo bambasi. 
MAT.13.40	Hango, bunu bu bayisila lukengisi na kuluyoko [lwolunso] bunubwo se buba ku nsukulu ntaangu. 
MAT.13.41	Mwaana muutu sa kaheeke bambasi baandi, na sa bapalisa mu Kimfumu kyaandi, bobanso bakwebwiisa bambaasi mu masumu, na bakwesalila bubayi, 
MAT.13.42	Sa babalooso ku munyeenge mbaawu, kukwo kuba bidilu na nkweetulu miinu. 
MAT.13.43	Haho, basuunguma mbasi-tsuku baseme bunu ntaangu, mu Kimfumu kya Taayi dya bo. Wuri na makutu hemese kayuka!»
MAT.13.44	«Kimfumu kya mayulu kyafwanikina, na busina bwasweeku munsa nseke, ngo muutu kamwiini, sweekiri. Mu ntoono kiminu ki kari na kyo, nde weensi yarikiri byobinso bikari na byo, na wiisiri kusuumba nseke yiyo.»
MAT.13.45	«Kimfumu kya mayulu kyabweese kufwanikina na muutu ngaa-mumbungu wukwesaka misaanga myamibweete. 
MAT.13.46	Bu kadzuukiri musaanga mosi wantalu, weensi yarikiri byobinso bi kari na byo, na wiisiri kusuumba musaanga wunde.»
MAT.13.47	«Kimfumu kya mayulu kyabweese kufwanikina na siinga di batubiri mu mubu, ditolo bya bitsuumbu ngo bitsuumbu. 
MAT.13.48	Bu diluuriri, baditoombiri ku nkoto. Na baatu bu badzakiri, basooriri byabibwe basokiri mu mansakasa, byabibi baloosiri. 
MAT.13.49	Bunubwo se mbasi-tsuku buba ku nsukulu ntaangu. Bambasi sa biisa, sa bayisila bababi ha kakati dya basuuguma, 
MAT.13.50	sa batuba bababi ku munyeenge mbaawu. Kukwo mbasi-tsuku kuba bidilu na nkweetulu miinu.»
MAT.13.51	«Buri beenu lubakula momanso mamo?» Bo babvutula ti: «Heehe». 
MAT.13.52	Yesu waleele kuri bo ti: «Hango-nkuumbu, mpisi mutini mangisi weki muyiki wa Kimfumu kya mayulu, wafwanikini na muutu ngaa-nzo, wupalisa mu kisweekulu kyaandi, bitotolo byamoono na byabikulu.»
MAT.13.53	Yesu kamanaa kuta mankuma mamo, ha kayende.
MAT.13.54	Bu katubuka ku nkoonsi ya nde-meene, nde wabayikisa mu nzo-nkutukunu ya bo-meene, mu kiteesu kiri bo bakimuka na baleele ti: «Kuri kabakiri madyeele ma, na bimaangu bi? 
MAT.13.55	Buri wu kari mwaana mutuungi manzo ko? Buri nguri yaandi kari Mariya ko, na bampaangi baandi, kari Yakobo, Yosefi, Simoni na Yuda ko? 
MAT.13.56	Na bibusi byaandi byobinso, buri bahele na beetu? Kuri, kabakiri momanso ma?» 
MAT.13.57	Bo babumina makya mu ntoono ya nde. Yesu waleele kuri bo ti: «Mubikiri, bahelaa kumukiinsa, bani ba ha bula bwaandi na bari mu kaanda dyaandi.» 
MAT.13.58	Yesu kasii yirika bimaangu byalaka kukwo ko, bukuri bo baba bahele na kanyi.
MAT.14.1	Mu ntaangu yiyo, Erode mutumi nkoonsi, wayuka mvuumfu Yesu, 
MAT.14.2	na waleele kuri bisari byaandi ti: «Wunde Yowane Mubotiki wafulukiri mu bafwa, mu didyo, nde kari mu kweyirika bimaangu.» 
MAT.14.3	Mukwongo, Erode kakaangaana Yowane, wumutubiri mu boroko, mu ntoono Erodyade, mukasi Filipo mpaangi yaandi. 
MAT.14.4	Bukuri Yowane waba muleelaa ti: «Ye wahele na miswa mu kuholo mukyeetu wunde!» 
MAT.14.5	Erode waba na nzala kumudzusa ngo waba bataana mpuumbu baatu, bukuri bo baba monaana ti nde mubikiri.
MAT.14.6	Munkeembu wa kiluumbu kya mbutukulu Erode bu katubuka, mwaana Erodyade wa mukyeetu wakina ha kakati dya baatu, na Erode wamono kiminu mu nde. 
MAT.14.7	Mu didyo, Erode walaba maalu kuri mwaana, mu kumuha kyoso kitotolo ki kamuloombo. 
MAT.14.8	Nguri bu kamusinda, mwaana waleele ti: «Twalikila me hamaha, mutu Yowane Mubotiki munsa lukoombo!» 
MAT.14.9	Mbyaasi wanyoongo mu mutima, ngo mu ntoono maalu ma kalabiri na mu ntoono baatu ba katumisini, nde waha miswa ti bamutwaalikila nde. 
MAT.14.10	Erode waheeke baatu, mu kweetabula Yowane mutu, mu boroko. 
MAT.14.11	Batwaala mutu Yowane, munsa lukoombo, baha nde kuri mwaana mukyeetu, na nde wamunata kuri nguri yaandi. 
MAT.14.12	Bayiki ba Yowane bayisa, banaanguna nyutu, na bayende kweeyidziika; tumi bayende kweeyaabisa kuri Yesu.
MAT.14.13	Yesu kayuka bubwo, wayisika haho, na wayende mu bwaatu ku nsi yankatu, ku kibeendu kya nde-kaka. Mampuumbu ma baatu bu mayuka, mayisika mu mabvula na mamunama mu miilu. 
MAT.14.14	Bu kasunduka mu bwaatu, nde wamono mpuumbu baatu yayinene; nde wabamwiina ngebe mu mutima, na wabeke mu kutsinikisa babeeru ba bo.
MAT.14.15	Nsinsika bu yatubuka, bayiki baandi bakokosolo kuri nde na bamuleele ti: «Kibeendu kyankatu, na ntaangu yimwaaluta; sindika mampuumbu mpisi meende mu mabula, be basuumba byandya bya bo-meene.» 
MAT.14.16	[Yesu] wabvutula kuri bo ti: «Bo bahele na nzala kubvutuka, baheene bi badya beenu-meene.» 
MAT.14.17	Bo babaleele kuri nde ti: «Turi na kitotolo ha ko, ha yulu mana mampa mataanu na bansu boolo.» 
MAT.14.18	Nde wabaleele ti: «Ntwalikilee byo ha.» 
MAT.14.19	Nde waleele kuri mampuumbu ti madzakala ha yulu bitiiti. Bu kaholo mampa mataanu na bansu boolo, watala ku yulu, wabisakumuna, wabukuna, na waha mampa kuri bayiki baandi, na bo baha mo kuri mampuumbu. 
MAT.14.20	Bobanso badya na bayukuta. Batolo bitsuri byasaariri, mitooto kuumi na myoolo myaluula. 
MAT.14.21	Baatu badiiri, kampe baba mafuunda mataanu, kwahele kutaanga bakyeetu na baala.
MAT.14.22	Hanaho, Yesu wakwiikisa bayiki mu kukoto mu bwaatu na batekesele ku simu dya mubu mu ntaangu yi kabvutula mampuumbu. 
MAT.14.23	Bu kamana kubvutula mampuumbu, nde wanwaata ku yulu mulaandu, ku lumperi mu kwesaambila. Nsinsika bu yatubuka, nde waba nde mukaka kukwo. 
MAT.14.24	Bwaatu bwaba bweki la dyalaka na butoto. Mipaku mya maampa myanyingisa bwaatu, bukuri kiteembu kyaba babwaana. 
MAT.14.25	Mu kitulu kya bina kya butsuku, Yesu wayende kuri bo mu kwedyaata, ha yulu mubu. 
MAT.14.26	Bayiki bu bamumono wukwedyaata ha yulu mubu, babwiilila kinkuuka, na baleele ti: «Kikyo kinyumbi!» Bo mu boomo bafula misaakulu. 
MAT.14.27	Hanaho, [Yesu] wadzoonso, waleele kuri bo ti: «Lwaatee kibakala, wumawu me, yaa luba na boomo ko!» 
MAT.14.28	Petelo waleele kuri nde ti: «Mfumu, mbuti wunde ye, lo ha lutumu, mpisi me nyiisa kuri ye, ha yulu mukaanda maampa.» 
MAT.14.29	Yesu waleele: «Wasa!» Petelo wasunduka mu bwaatu na wadyaata ha yulu mukaanda maampa, mu kweende kuri Yesu. 
MAT.14.30	Bu kamono kiteembu kya makwa, Petelo wabaka boomo, na wabaandika kudyaama, wafula misaakulu waleele ti: «Mfumu, bvuukisa me!» 
MAT.14.31	Hanaho, Yesu walaambula kooko na wamukwaata, wamuleele ti: «Muutu wa kanyi dyantele! Buri ye bee sa mpaka?» 
MAT.14.32	Bu bakoto mu bwaatu, kiteembu kyadzuuna. 
MAT.14.33	Baba mu bwaatu bamutsukumina na bamuleele ti: «Ngwanwa ye Mwaana Nzaambi!»
MAT.14.34	Bamanaa kusabuka mubu, bo batubuka mu nkoonsi ya Ngenesareti. 
MAT.14.35	Bari kukwo bayaabaa ti wu Yesu, batsamukisa mvuumfu mu nkoonsi yoyinso, na baatu bamutwaalikila bobanso baba na mabeeru. 
MAT.14.36	Bamuyingukila kuri ti habee nkani, babelemene kwaandi ti yini nto kinkuta kya nde kitsu. Na bobanso babelemini babvuukiri.
MAT.15.1	Bafarisi na batini ba mangisi bafumini ku Yerusalemi, bayisa kuri Yesu, bamuleele ti: 
MAT.15.2	«Bukuri nki bayiki ba ye bari mu kwesinina kikulu kya bakuutu? Bo bahele mu kweswaaka myooko mu ntaangu ya kudya.» 
MAT.15.3	Yesu wabvutula kuri bo ti: «Heki beenu se buri luri mu kwesinina lutumu lwa Nzaambi mu ntoono kikulu kyeenu? 
MAT.15.4	Mukwongo, Nzaambi waleele ti: "Kiinsa taayi na nguri yaaku", na ti: "Mpisi wunde wubulila taayi bunu pe nguri yaandi mpopi, lo nde manunu lufwa." 
MAT.15.5	Ngo kasi beenu lukweleele ti wunde wuleele kuri taayi dyaandi bunu pe kuri nguri yaandi ti: "Bibyo bi nketi kukuha mu kukubakisa byataasulu mu kikabu kuri nzaambi", 
MAT.15.6	lo wa bubwo wahele na nzala kukiinsa taayi dyaandi. Mu bubwo beenu lwayaala Maampu ma Nzaambi mu ntoono kikulu kyeenu. 
MAT.15.7	Bangaa-bumpitu-bumpyoongo, Esaya wabikula nkati kwakubwete mu ntoono beenu. Nde waleele ti:
MAT.15.8	"Kaanda dimadi kwendumusa munu mu bibori,
MAT.15.8	mitima mya bo myasasika la na me.
MAT.15.9	Kwa mungengi bari mu kwenkiinsa,
MAT.15.9	nyikusulu dzi bari mu kweyikisa bo, ngo mangisi ma baatu."»
MAT.15.10	Yesu wateele mpuumbu ha kaba nde. Nde waleele kuri bo ti: «Yukeenu na bakileenu: 
MAT.15.11	Kari bikookotaa mu munwa bisumunaa muutu ko; ngo bibyo bipalaa mu munwa bisumunaa muutu.» 
MAT.15.12	Hango, bayiki bakokosolo na bamuleele ti: «Buri ye yaari ti Bafarisi bu bayukiri maampu mamo, babuminyee makya?» 
MAT.15.13	Yesu wabvutula waleele kuri bo ti: «Mpisi muti, wuri kari Taayi dyaami dya ku yulu wakuna ko, sa kaba watuubula. 
MAT.15.14	Basuusee! Bo bafwa-miisu bakwenata [bafwa-miisu]. Mbuti wafwa miisu wukwenata wafwa miisu, lo bo boolo sa babwa mu bulu.» 
MAT.15.15	Petelo wabvutula wamuleele ti: «Bangukila beetu nkuma [yimayi].» 
MAT.15.16	Yesu waleele: «Lukimi lu se, beenu lwahele kubakula? 
MAT.15.17	Buri beenu lwahele kubakula ti byobinso bikotaa mu munwa bisundukaa mu mwooyo na bakwebiloosa ku mutsyeeku? 
MAT.15.18	Ngo kasi bipalaa mu munwa, bifumunaa ku mutima. Na bibyo bikoosumunaa muutu. 
MAT.15.19	Bukuri mu mutima mu palaana: bitsimi byabibi, munzusu baatu, kimpala, buyala, kwiibi, bimbaangi byampya na nsaanunu. 
MAT.15.20	Bitoolo bibyo bisumunaa muutu. Ngo ndiilu yahele kuswaaka myooko ka yisumunaa muutu ko.»
MAT.15.21	Yesu kayisikaa haho, weensi mu nkoonsi ya Tiro na Sidoni. 
MAT.15.22	Na mono, mukyeetu mosi, wa ku Kanana wa mu mankoonsi mamo, wayende kuri Yesu wafula musaakulu waleele kuri nde ti: «Mfumu, mwaana Davidi, bakila me ngebe. Mwaana me wa mukyeetu wubama kwalaka kuri mpeeve yayibi!» 
MAT.15.23	Yesu wahele kubvutula ntoono ti mosi kuri nde. Bayiki baandi bakokosolo baleele kuri Yesu ti: «Bvutula mukyeetu wu, bukuri nde wukwefula misaakulu ku mambisa ma beetu.» 
MAT.15.24	Nde wabvutula waleele ti: «Me bampeekiri kunu kuri bimeeme byadziimbila bya mu nzo Isaheli.»
MAT.15.25	Ngo mukyeetu wayisa, watsukumina Yesu na waleele kuri nde ti: «Mfumu, bakisa me!» 
MAT.15.26	Yesu wabvutula ti: «Buri bwabubwete ko, mu kuholo mampa ma baala, na kulooso mo kuri mwaa-baala ba bambwa.» 
MAT.15.27	Mukyeetu wu waleele: «Bunubwo Mfumu! Ngo mwaa-baala ba bambwa badyaanaa bisesengu bibwaanaa ku nsuku taabala dya bamfumu babo.» 
MAT.15.28	Hango, Yesu wabvutula kuri wa mukyeetu waleele ti: «Mukyeetu, kanyi dyaaku diri dyadinene. Hemese buba kuri ye bunu bu tiiriri.» Na mwaana waandi watsiinika mu kilookolo kinikyo.
MAT.15.29	Yesu kayisika haho, wayende ku teke mubu wa Ngalili. Bu kanaaka ku yulu mulaandu, wadzakala kukwo. 
MAT.15.30	Mampuumbu ma baatu makokosolo kuri nde, banata babeele miilu, bafwa-miisu, bari na bipfuumi, ba mababa, na babeeru bakimi balaka. Babasuusa ha miilu mya Yesu, na nde wabatsinikisa. 
MAT.15.31	Mu kiteesu kiri mpuumbu baatu yakimuka mu kumono mababa madzoonso, bari na bipfuumi babatsiika babele miilu bakweyende, na bafwa-miisu bari mu kumono. Na bo bari mu kusiikaana Nzaambi ya Isaheli.
MAT.15.32	Yesu wateele bayiki baandi mbila na waleele kuri bo ti: «Me nyiri na ngebe mu mpuumbu baatu yi, bukuri biluumbu byeki bitatu bari ha teke me, ngo bahele na bya kudya. Me nyahele kutya ku babvutula kuri bari nzala bu, bakwiisa kweebwa mu nzila.» 
MAT.15.33	Bayiki ba Yesu bamufuula ti: «Kuri tubakila mampa ma kuyukutisa mpuumbu ya bu yimayi ku nsi yankatu ku?» 
MAT.15.34	Yesu waleele kuri bo ti: «Mampa makwe beenu luri na mo?» Bo babvutula ti: «Nsaamu na mwaa-bansu.» 
MAT.15.35	Yesu waleele kuri mpuumbu mu kudzakala ha nsi. 
MAT.15.36	Yesu waholo mampa nsaamu na bansu, bu kabvutula matoondo kuri Nzaambi, wabukuna, waha kuri bayiki na bayiki baha kuri mampuumbu. 
MAT.15.37	Bobanso badya na bayukuta. Bo batolo bitsuri bya mampa byasaariri, mampiri nsaamu 
MAT.15.38	Babo badiiri baba mafuunda mana ma babakala, kwahele kutaanga bakyeetu na mwaa-baala. 
MAT.15.39	Bu kabvutula mampuumbu, wanwaata mu bwaatu na wayende mu mankoonsi ma bari Mangadani.
MAT.16.1	Bafarisi na Basaduki mu kutsiitsa Yesu, bakokosolo kuri nde, na bamuloombo kabasoongo kidiimbu kya ku yulu. 
MAT.16.2	Yesu wabvutula kuri bo ti: «[Nsinsika bu yitubukaa, beenu luleelaa ti: "Ntaangu yayibwe, bukuri yulu dyabeenge." 
MAT.16.3	Na mu kipari, luleelaa ti: "Lolo kuri mvula, bukuri yulu dyabeenge na diri mampimbisi." Hahamosi, beenu luyaabaa kusobokoso kinzeri kya yulu; ngo hakaka, beenu lwahele kubangisina kusobokoso bidiimbu bya mantaangu.] 
MAT.16.4	Kiseendu kyakibi na kya kimpala, kiri mu kusaka kidiimbu. Kuri kidiimbu ki babaha ko, mbuti ka kya Yona ko.» Na nde kabasisaana weensi.
MAT.16.5	Bayiki ba Yesu bu basabuka ku simu dyakaka, badzimukina kuholo mampa. 
MAT.16.6	Yesu waleele kuri bo ti: «Talee na seenee madyeele mu lufunusu lwa Bafarisi na Basaduki.» 
MAT.16.7	Bo babeke mu kwetsima bo-meene na baleele: «Ti kampe bukuri beetu tusii holaa mampa ko.» 
MAT.16.8	Bu kayaaba bubwo, Yesu waleele ti: «Baatu bangaa-kanyi dyantele, buri luri mu kwetsima mu beenu-meene ti lwahele na mampa? 
MAT.16.9	Beenu lwakiri kubakula pe, lwahele kubaambuka mwooyo mu mampa mataanu mu mafuunda mataanu, heki mitooto mikwe beenu luri lwatolo? 
MAT.16.10	Ti mu mampa nsaamu mu mafuunda mana heki mampiri makwe beenu luri lwatolo? 
MAT.16.11	Dyaburi beenu luri kubakula pe ti me nsii kuludzoonsolo ko mu mitariri mampa? Seenee madyeele mu lufunusu lwa Bafarisi na Basaduki.» 
MAT.16.12	Haho, bo babakuri ti, Yesu kari mu lufunusu lwa mampa kaba baleele ko ti se madyeele, ngo mu nyikusulu dza Bafarisi na Basaduki.
MAT.16.13	Yesu bu kaba mu kweende ku nkoonsi ya Kayisareya ya Filipo, wafuula bayiki baandi ti: «Baatu nki bari mu kweleele, ti Mwaana muutu na kari?» 
MAT.16.14	Bamaba baleele ti: «Babamosi Yowane Mubotiki; bakaka ti, Eliya; bakimi ti, Yelemiya, bunu pe mosi mu babikiri.» 
MAT.16.15	Yesu waleele kuri bo: «Heki beenu, buri luri luleeriri, ti me na n yiri?» 
MAT.16.16	Simoni Petelo wabvutula, waleele ti: «Ye ngo Kiristo, Mwaana wa Nzaambi ya mwooyo.» 
MAT.16.17	Yesu wabweese kuleele kuri nde ti: «Ye wuri mu kiminu, Simoni mwaana Bariyoona; kari muswinyi na makila ko bikuyaabisiri dyo; ngo Taayi dyaami diri mu mayulu wukuyaabisiri dyo. 
MAT.16.18	Na me ndeeriri ku wuri yeenu: Ye ngo Petelo, mbangukulu ti tari; na ha yulu tari didyo me sa nyatuunga dibuundu dyaami. Mpinu dza lufwa ka dzibvula makwa na dyo ko. 
MAT.16.19	Me sa nyikuha mafungula ma Kimfumu kya mayulu. Ma wukaanga ye ha butoto, sa maba makaangu ku mayulu. Na mamo ma wunyanguna ye ha butoto, sa maba manyangunu ku mayulu.» 
MAT.16.20	Hanaho, Yesu wadika bayiki baandi, ti yaa baleele kuri muutu ti mosi ko, ti nde ngo Kiristo.
MAT.16.21	Kuholosono ntaangu yiyo, Yesu wabaandika mu kweyaabisa kuri bayiki baandi ti, nde yelemini kutoomboko ku Yerusalemi, na kumono mpasi dzalaka mu myooko mya bakulu ba babakala, bakuutu ba bangaanga-nzaambi na batini ba mangisi, yelemini kuba wadzusu, na mu kiluumbu kyabitatu, yelemini kuba wafuluka. 
MAT.16.22	Petelo kamunataa ku lumperi, bandukiri kumuŋaŋina, waleele ti: «Nzaambi kakukebe Mfumu! Pele! Mimyo miri nyirimina mu ye ko!» 
MAT.16.23	Yesu bu kasyeeteke, waleele kuri Petelo ti: «Satana, ba ku mambisa ma me. Ye wubumisa me makya, bukuri ma wutsima ye mari ma Nzaambi ko, ngo ma baatu».
MAT.16.24	Hanaho, Yesu waleele kuri bayiki baandi ti: «Mbuti muutu tiiri kunama me ha mambisa, lo hemese katuna nyutu ya nde-meene, kanata kuruwa dyaandi na kanama me. 
MAT.16.25	Mukwongo, mpisi wunde wutiiri kubvuukisa kidziingu kyaandi, lo sa kakidziimbisa; ngo kasi wunde wudziimbisa kidziingu kyaandi mu ntoono ya me, lo sa kakidzuukila. 
MAT.16.26	Nkya ndaandu yiri na muutu, mbuti bakiri nsi yansiina, ngo fuukisiri kidziingu kyaandi? Bunu pe, nki muutu katsiitsa kuha mu kuyiingisa kidziingu kyaandi? 
MAT.16.27	Mukwongo, Mwaana muutu weki mu kwiisa mu munkeembu wa taayi dyaandi, kintwaari na bambasi baandi; haho, nde kabvutula kuri muutu-muutu, bunu buri biyiriki byaandi. 
MAT.16.28	Mu ngwanwa me nyiluleeriri ti: Babamosi mu bateleme hamaha, bafwa ko, natee bakiri mono Mwaana muutu wiisiri mu Kimfumu kyaandi.»
MAT.17.1	Biluumbu bisaamunu bu byaluta, Yesu waholo Petelo, Yakobo na Yowane, mpaangi yaandi, na watoomboko na bo, ku yulu mulaandu wadzaangama, kwa bo bakaka. 
MAT.17.2	Nde wakituka ha busu bwa bo. Kidziri kyaandi kyaseme bunu ntaangu, binkuta byaandi byakituka bu pee bunu buungi. 
MAT.17.3	Na mono, Moose na Eliya bamonokono, bari mu kudzoonso na Yesu. 
MAT.17.4	Petelo wabaangula mbeembu na waleele kuri Yesu ti: «Mfumu, buri bwabubwete kuri beetuneenu mu kuba hamaha. Mbuti ye tiiri, lo me ntuungiri misaampu mitatu hamaha: mosi wa ye, mosi wa Moose, na mosi wa Eliya.» 
MAT.17.5	Bu kaba wakiri mu kudzoonso, mono tuti dya buungi dyabafuka mu mposi yaandi, na mono, mbeembu mosi yayukukuna mu tuti, yaleele ti: «Wumawu ngo mwaana waami wa mutima, mu nde me nyimonaa kiminu, muywiileenu!» 
MAT.17.6	Bayiki ba Yesu, bu bayuka mbeembu yiyo, bayilimisa mabusu maaku ha nsi, na bamono boomo bwalaka. 
MAT.17.7	Yesu wakokosolo, bu kababelemene waleele ti: «Telemeenu, yaa luba na boomo ko.» 
MAT.17.8	Bu basiimbila mabusu ma bo, basii mono muutu ko, ha yulu wunu Yesu kitsu. 
MAT.17.9	Bu baba mu kwekulumuka mulaandu, Yesu wabadika, wabaleele ti: «Yaa luleele kuri muutu ti mosi ko, mamo lumwiini, natee Mwaana muutu fulukiri mu bafwa.»
MAT.17.10	Bayiki baandi bamufuula ti: «Bukuri nki, batini ba mangisi bakooleele ti Eliya wakiri tekesele na kwiisa?» 
MAT.17.11	Yesu wabvutula kuri bo waleele ti: «Bunubwo, Eliya wukwiisa, mu kubvutula bunkete mu byobinso. 
MAT.17.12	Ngo kasi kuri beenu me nyileele ti, Eliya wayeki wayisa. Baatu basii muyaabula ko, ngo kasi bamuyirikila momanso ma batiiri. Bunubwo se, Mwaana muutu sa kubama kuri bo.» 
MAT.17.13	Hanaho, bayiki baandi babakula ti Yesu waba badzoonsolo mu ntoono ya Yowane Mubotiki.
MAT.17.14	Bu batubaka hari mpuumbu, muutu mosi wayisa kuri Yesu watsukuma ha busu bwa nde, 
MAT.17.15	waleele ti: «Mfumu, bakila mwaana me wa mubakala ngebe, bukuri wuri na kimbikila-ngoondo na wuri mu mpasi. Mukwongo, mantaangu malaka nde kakoobwaanaa ku mbaawu na mu maampa. 
MAT.17.16	Me nyimusoongiryee kuri bayiki ba ye, ngo basii bangusina kumutsinikisa ko.» 
MAT.17.17	Yesu wabvutula, waleele ti: «Ha! Kiseendu kyahele na kanyi, na kyawumuka. Natee mantaangu makwe me nyiba na beenu? Natee mantaangu makwe me nyikuunda beenu? Muntwalikilee hamaha!» 
MAT.17.18	Yesu waŋaŋana mpeeve yayibi, yo yapala mu mwaana, na mu kilookolo kinikyo, mwaana watsiinika. 
MAT.17.19	Hanaho, bayiki bu bakokosolo kuri Yesu, bamuleele ha nde-kaka ti: «Mu nki ntoono, beetu tukooninyee kubinga mpeeve yiyo?» 
MAT.17.20	Nde wabvutula kuri bo ti: «Mu ntoono kanyi dyeenu dyantele. Bukuri, mu ngwanwa me nyiluleeriri ti: mbuti lubeeri luri na kanyi diri bunu lusaangi lwa muti wuri nkuumbu sinapi, ha beeri nkani lo luleeriri mulaandu wu: "Yisika, yende kunii", lo nde weensi; kuri kitotolo ti kimosi ki lukoono beenu ko.» [
MAT.17.21	]
MAT.17.22	Bu baba bakutukina ku Ngalili, Yesu waleele kuri bo ti: «Mwaana muutu bee beeri wayekele mu myooko mya baatu, 
MAT.17.23	bo sa bamudzusa, na mu kiluumbu kyabitatu sa kaba wafuluka.» Bo banyoongo kwalaka.
MAT.17.24	Bu batubuka ku Kafarnawumi, batori ba mpaku ya Nzo-nzaambi bayisa na bafuula kuri Petelo ti: «Buri muyikisi beenu koofutaa mpaku ya Nzo-nzaambi?» 
MAT.17.25	Nde wabvutula ti: «Bunubwo.» Petelo bu kabvutuka ku nzo, Yesu watekesele kudzoonso kuri nde, waleele ti: «Simoni, nki ye wuri mu kutsima? Bambyaasi ba nsi, kuri ba nani bakooloombaa mikesu na mpaku? Kuri baala ba bo-meene, hoti kuri baatu bakimi?» 
MAT.17.26	Petelo wabvutula: «Kuri baatu bakimi», Yesu waleele ti: «Mu didyo, baala bari na bunsaalisi. 
MAT.17.27	Ngo mu kuhele kubabumisa baatu makya, yende tuba lobo mu mubu. Holo nsu yatete yitoomboko, dzibula munwa waandi, sa mono mboongo. Holo dzo, na yende baha, mu ntoono ye na me.»
MAT.18.1	Mu kilookolo kikyo, bayiki ba Yesu bakokosolo, baleele ti: «Na, bvuriri bukuutu mu Kimfumu kya mayulu?» 
MAT.18.2	Bu kateele mwaa-mwaana, wamusuusa ha kakati dya bo, 
MAT.18.3	na waleele ti: «Mu ngwanwa me nyiluleeriri, mbuti beenu luyiingiri ko, na lukitukiri bunu mwaa-baala bantele ko, lo beenu lukoto mu Kimfumu kya mayulu ko. 
MAT.18.4	Hango, mpisi wunde wukuluka nde-meene bunu mwaa-mwaana wu, lo wunde ngo wubvuriri bukuutu mu Kimfumu kya mayulu. 
MAT.18.5	Na wunde wutaambula ti mosi mu mwaa-baala bari bunu wu, mu nkuumbu yaami, lo me kataamburi.»
MAT.18.6	«Ngo kasi, mpisi wunde wubwiisa mu masumu, mosi mu bilesi bimabi bisa kanyi mu me, lo buri bwabubwete mu nde, ti bamukaanga nguku-tari mu nkiingu yaandi, na kaba wadyaamusu ku kakati dya mubu. 
MAT.18.7	Kyaari kuri baatu ba nsi yi mu dyaambu dya mbumukunu makya; mukwongo, mbumukunu makya yiyelemini kuba, ngo kyaari kuri muutu wunde wuba nzila ya mbumukunu makya! 
MAT.18.8	Mbuti kooko kwa ye, bunu pe kuulu kwa ye ku kubwiisa mu masumu, lo tabala kwo na looso kwo kwa la na ye; buri bwabubwete mu ye mu kukoto mu bumwooyo na kooko kumosi, bunu pe na kuulu kumosi, ti na kuba na myooko myo myoolo, bunu pe, miilu myo myoolo, na kuba watubu ku mbaawu yahele manunu. 
MAT.18.9	Na mbuti diisu dyaaku dikubwiisa mu masumu, lo hokolo dyo, na looso dyo kwa la na ye; buri bwabubwete mu ye, mu kuba na diisu dimosi, mu kukoto mu bumwooyo, ti na kuba na miisu myo myoolo, na kuba watubu ku munyeenge mbaawu.»
MAT.18.10	«Talee kweenu ka lukwiisa kunyaafuna ti mosi mu mwaa bilesi bimabi; bukuri me nyiluleele ti, bambasi ba bo mu mayulu bakyeesaa kidziri kya Taayi dyaami, diri mu mayulu.» [
MAT.18.11	]
MAT.18.12	«Nki beenu luri mu kutsima? Mbuti muutu wuri na nkama bimeeme, ngo kimosi mu byo kidziimbiri, buri lo wahele kusiisa makuumi wa na wa mu mankoto ma milaandu, na kweende ku kusaka kyadziimbila? 
MAT.18.13	Na mbuti dzuukiri kyo, mu ngwanwa me nyiluleeriri ti, nde sa kabvula kumono kiminu mu kyo, ti na mu makuumi wa na wa biri byahele kudziimbila. 
MAT.18.14	Bunubwo se buri kutya kwa Taayi dyeenu diri mu mayulu kuri ko ti mosi mu bilesi bimabi, kidziimbila.»
MAT.18.15	«Mbuti mbaasi yaaku, wukuyirikiri mamabi [kuri ye] yende, lo museembe ha beenu boolo. Mbuti nde wukuywiiriri, lo ye bangusini mpaangi yaaku. 
MAT.18.16	Ngo mbuti wahele kukuywiila, lo holo mosi bunu pe boolo baba kintwaari na ye, mpisi heki mu mandoongi ma bambaangi boolo bunu pe batatu, luyelekese myominso. 
MAT.18.17	Mbuti bisiri mu kubaywiila, lo leele dyo kuri dibuundu. Na mbuti bisiri se kuywiila dibuundu, lo hemese kuba kuri ye bunu munzeense, bunu pe mutori-mpaku.»
MAT.18.18	«Mu ngwanwa me nyiluleeriri ti: mpisi ma lukaanga beenu ha butoto, sa maba makaangu mu mayulu. Na mpisi ma lunyanguna beenu ha butoto sa maba manyanguna mu mayulu.»
MAT.18.19	«[Mu ngwanwa] me nyibweese kululeele ti, mbuti baatu boolo mu beenu bayukusini ha butoto, mu musamu ngo musamu, lo mamo ma baloombo, Taayi dya me diri ku mayulu sa kabayirikila mo. 
MAT.18.20	Bukuri haho ha kutukini boolo bunu pe batatu, mu nkuumbu yaami, lo me nyiri ha kakati dya bo.»
MAT.18.21	Hango, Petelo bu kakokosolo kuri Yesu, wamuleele ti: «Mfumu, mbala kwe me nyelemini kuhemesene mpaangi yaami, mbuti wanyirikila mamabi? Buri natee mbala nsaamu?» 
MAT.18.22	Yesu wabvutula kuri nde ti: «Me nyahele kukuleele ti natee mbala nsaamu, ngo natee minsaamu ku minsaamu. 
MAT.18.23	Hango-nkuumbu, Kimfumu kya mayulu kyafwanikina na muutu mosi wa mbyaasi waba tiiri ti bisari byaandi bitambikisa bi bari na byo. 
MAT.18.24	Mu kubaandika kutambikisa, bamutwalikila wunde waba na kibiimbu kuri nde kya fuunda dya bitalanta. 
MAT.18.25	Bu kaba wahele kubangisina kufuta kibiimbu, mfumu waha lutumu bayarika na nde-meene, na mukasi na baala, na byobinso bi kari na byo, mpisi bafuta kibiimbu. 
MAT.18.26	Ngo kisari wabwa ha nsi, watsukuma ha busu bwa nde, waleele ti: "Ba na nkindusulu-mutima mu me, na me sa nyakufuta byobinso." 
MAT.18.27	Mfumu wamumwiinina ngebe, wamupatula na wamuhemesene kibiimbu. 
MAT.18.28	Kisari kikyo bu kapala, wabwaana mosi mu bambaasi baandi ba kisalu, waba wamusoombo nkama bidenali. Bu kamukwaata, wamupina ha ndinga na waleele ti: "Futa kibiimbu kya me ki wuri na kyo." 
MAT.18.29	Ngo mbaasi kisari wabwa ha nsi, wamuyingukila na waleele: "Ba na nkindusulu-mutima mu me, na me sa nyakufuta." 
MAT.18.30	Ngo mbaasi waba wahele kutya. Kasi nde kamuholaana, wumutubiri mu boroko, natee ku kafutiri kibiimbu. 
MAT.18.31	Bambaasi bisari, bu bamwiini mamo mayirimini, banyoongo kwalaka, na bayende kweebaangula kuri mfumu bo, myominso myayirimini. 
MAT.18.32	Hango mfumu yaandi kamuteelaana, wumuleeriri ti: "Ye kisari kyakibi wuri, kibiimbu kyokinso kikyo, me nyikuhemisinyeenu, bukuri ye nyingukiryee. 
MAT.18.33	Buri bubee bwahele kuyelemene, ti ye se, siilila mbaasi yaaku ya kisalu ngebe, bunu bu nyikusiirirye me se ngebe?" 
MAT.18.34	Mfumu yaandi wabaka nkesi na wamuyekele mu myooko mya bangaa-nkuba natee, kukafuta kibiimbu kyokinso.» 
MAT.18.35	Bunubwo se: «Taayi dyaami dya mu mayulu kasa, mbuti heki muutu-muutu mu beenu wahele kwehemesene mbaasi yaandi mu mutima ndemunso.»
MAT.19.1	Yesu kamana kudzoonso misamu mimyo, ha kayisika ku Ngalili, na wayende mu mankoonsi ma nsi ya Yudaya, ku simu dya Yorodani. 
MAT.19.2	Mampuumbu ma baatu malaka mamunama, na nde wabatsinikisa haho.
MAT.19.3	Bafarisi bakokosolo kuri nde, bamutsiitsa, bamufuula ti: «Buri muutu wuri na miswa mya kubinga mukasi waandi mu mpisi lumvuki?» 
MAT.19.4	Nde wabvutula waleele ti: «Buri beenu luyaa ko ti: "Muyiriki, kunu mbandukulu, wabayirika bakala na mukyeetu?" 
MAT.19.5	Tumi nde wabweese kuleele ti: "Mu ntoono yiyo, bakala yelemini kusiisa taayi na nguri, na kukaangama mu mukasi waandi, na bo boolo sa baba muswinyi mosi." 
MAT.19.6	Mu kiteesu kiri babweese kuba boolo ko, muswinyi mosi. Hango, muutu ya kahaambila byabvuuta Nzaambi ko.» 
MAT.19.7	Bafarisi bafuula nde ti: «Mu nki ntoono Moose kari katuma kutina mukaanda wa nzusulu makweele na kubinga [mukasi]?» 
MAT.19.8	Yesu wabvutula kuri bo ti: «Mu ntoono nkubulu mitima myeenu, ngo Moose kaluheeri miswa mya kubinga bakasi beenu; kunu mbandukulu kwaba kahele bubwo. 
MAT.19.9	Ngo me nyiluleele ti: Mpisi wunde wubinga mukasi waandi, mbuti ka kuri wabwa mu mvuutunu yadika ko, ngo kweeriri mukyeetu mukimi, lo nde teeri kimpala.»
MAT.19.10	Bayiki [byaandi] baleele kuri Yesu ti: «Mbuti mbeelu ya bakala na mukyeetu bubwo yiri, lo kwahele ndaandu mu kukweele.» 
MAT.19.11	Yesu wabvutula kuri bo ti: «Bobanso bahele kutaambula musamu [wunde]. Ngo kunu kuri babo, ba bari baha miswa mu kutaambula. 
MAT.19.12	Mukwongo, kuri baatu babutuka bampokoro, kuholosono mu myooyo mya banguri; bakaka bampokoro mu nyirikulu ya baatu; bakimi bari bampokoro, mu ntiilu ya bo-meene, mu ntoono Kimfumu kya mayulu. Wubangisina kubakula, kabakula!»
MAT.19.13	Hanaho, baatu banata baala bantele kuri Yesu, mpisi kabatetekele myooko na kabasambikila, ngo bayiki babaŋaŋana. 
MAT.19.14	Ngo Yesu waleele: «Hemeseenu mwaa-baala, yaa lubakakikila mu kwiisa kuri me ko, bukuri Kimfumu kya mayulu kiri kya bari bunu bo.» 
MAT.19.15	Bu kamana kubatetekele myooko, wasiisa kibeendu kikyo.
MAT.19.16	Na mono, muutu mosi wakokosolo kuri Yesu, wamuleele ti: «Muyikisi, nki byabibwete me nyisa, mpisi mbaka kidziingu kyahele manunu?» 
MAT.19.17	Nde wamuleele ti: «Buri ye wuri mu kuha me kifuuri mu mamabwete? Mosi kitsu wuri ngaa-bubwete. Mbuti heki ye tiiri kukoto mu kidziingu, lo kebe mangisi.» 
MAT.19.18	Nde wabvutula kuri Yesu ti: «Nkya mo?» Yesu waleele: «Yaa dzusa ko, yaa ta kimpala ko, yaa yiba ko, yaa ta kimbaangi kyampya ko, 
MAT.19.19	kiinsa taayi na nguri, na tya mbaasi yaaku bunu ye-meene.» 
MAT.19.20	Mwaa-munkuula wunde waleele kuri Yesu ti: «Myominso mimyo me nyabvumina. Nki nyiri nyakoono?» 
MAT.19.21	Yesu waleele kuri nde ti: «Mbuti ye tiiri kuba wakuka, lo yende, yarika bi wuri na byo, ha kuri bawelu, na ye sa baka busina mu mayulu, na wasa nama me.» 
MAT.19.22	Mwaa-munkuula wunde bu kayuka maampu mamo, wayende kunsa ngebe; bukuri nde waba na lubaku lwalaka.
MAT.19.23	Yesu waleele kuri bayiki byaandi ti: «Mu ngwanwa me nyiluleeriri dyo; diri dya mpasi kuri wa kisina mu kukoto mu Kimfumu kya mayulu. 
MAT.19.24	Nyiluleele lukimi, bubvuriri kuleenge kuri kamelo, mu kuluta ha wuri dya noongo, ti na kisina mu kukoto mu Kimfumu kya mayulu.» 
MAT.19.25	Bayiki ba Yesu bu bayuka dyo, bakimuka kwalaka na baleele ti: «Hango, na wubangisina kubvuuka?» 
MAT.19.26	Bu kabasungumina kisoosi, Yesu waleele ti: «Kuri baatu, lo kubangisina pe; ngo kuri Nzaambi kuri bwa kubangisina.»
MAT.19.27	Hango Petelo waleele kuri Yesu ti: «Mono, beetu twasiisiri byobinso na twakunemi, heki nki biba kuri beetu?» 
MAT.19.28	Yesu wabvutula kuri bo ti: «Mu ngwanwa me nyiluleeriri ti, mu ntaangu yikitika byobinso byamoono, Mwaana muutu bu kadzakala ha mboloko ya munkeembu, beenu lwanemi me, beenu se sa lwaba lwadzakala mu mamboloko kuumi na moolo, mu kutsuundisa makaanda kuumi na moolo ma Isaheli. 
MAT.19.29	Mpisi wunde wasisa manzo, bunu pe bampaangi, bunu pe bibusi, bunu pe taayi, bunu pe nguri, bunu pe baala, bunu pe manseke mu ntoono nkuumbu yaami, lo sa kataambula byo ku kinkama, na sa kataambula kidziingu kyahele manunu bunu saala. 
MAT.19.30	Balaka batekesele sa basyeelele, na basyeelele sa batekesele.»
MAT.20.1	«Mukwongo Kimfumu kya mayulu kyafwanikina na muutu wuri ngaa-nzo. Bu kapariri mu kipari, horiri bangaamba mu kwesala ku nseke yaandi ya bviinya. 
MAT.20.2	Bu bayukisina na bangaamba mu kubafuta kidenali kimosi mu kiluumbu, nde wabasindika ku nseke yaandi ya bviinya. 
MAT.20.3	Bu kupala mu kilookolo kya matatu, nde wamono baatu bakimi badzakala ha kibeendu kya bobanso ngo bahele na kisalu. 
MAT.20.4	Nde waleele kuri bo ti: "Beenu se yende ku nseke bviinya, tumi me nyiluha byayelemene." 
MAT.20.5	Bo bayende. [Ngo] bu kabweese kupala, kampe mu kilookolo kyamasaamunu na kyawa, wasa bwobumosi. 
MAT.20.6	Bu kapala kampe mu kilookolo kyakuumi na kimosi, wamono bakimi bateleme, wabafuula ti: "Buri luri lwateleme hamaha, bwiisi bwabutsiina, kwahele kusala?" 
MAT.20.7	Bo baleele kuri nde ti: "Bukuri kwahele muutu wutuhoriryee mu kisalu." Nde waleele kuri bo ti: "Beenu se yendeenu ku nseke bviinya." 
MAT.20.8	Nsinsika yatubuka, ngaa-nseke bviinya waleele kuri mukebi lubaku lwaandi ti: "Teele bangaamba na wubaha mufutu waaku; kubandikila mu bampotulu natee mu batete." 
MAT.20.9	Bangaamba ba kilookolo kya kuumi na kimosi bayisa na bataambula muutu-muutu kidenali kimosi. 
MAT.20.10	Ba kilookolo kyatete bayisa, batsima ti bee bataamburi bibvuriri; ngo kasi, bo se bataambula muutu-muutu kidenali kimosi. 
MAT.20.11	Bu bari mu kwetaambula mufutu, bari mu kwemunguta mu ntoono ngaa-nzo. 
MAT.20.12	Baleele ti: "Ba kilookolo kyampotulu bamaba, kilookolo kimosi basiiryee, ngo ye kubaha kiteesu kimosi na beetu, tunaangunyee kilemu kya bwiisi na mwiini!" 
MAT.20.13	Ngaa-nzo wabvutula kuri mosi mu bo, waleele ti: "Nduku yaami, me nyahele na bubayi ku wuri ye; buri kari mu kidenali kimosi ye yukisinyee na me ko? 
MAT.20.14	Holo kyaaku na yende. Me ntiiri kuha kuri wumawu kidenali kimosi, bunu buri kuri ye se. 
MAT.20.15	[Buri] me nyahele na miswa mu kuyirika ma ntiiri mu bitotolo byaami, hoti ye wuri na miisu mbengele, bukuri me ngaa-mutima-bubwete?" 
MAT.20.16	Mu bubwo, bampotulu sa baba batete, na batete sa baba bampotulu.»
MAT.20.17	Bu kaba mu kutoomboko ku Yerusalemi, Yesu waholo [bayiki] bo kuumi na boolo bo bakaka, na mu nzila nde waleele kuri bo ti: 
MAT.20.18	«Mono! Turi mu kutoomboko ku Yerusalemi na Mwaana muutu sa kaba wayekulu kuri bakuutu ba bangaanga-nzaambi na kuri batini ba mangisi. Bo sa bamukesele mukanu wa lufwa, 
MAT.20.19	na sa bamuyekele mu myooko mya bangooyi mu kumusaana, kumulata nkwaasulu, kumukomono ha yulu kuruwa, na kiluumbu kyabitatu sa kaba wafulukusu.»
MAT.20.20	Hanaho, nguri baala ba Dzebedayi wakokosolo kuri nde, kintwaari na baala baandi, wamutsukumina mu kuloombo kitotolo kimosi kuri nde. 
MAT.20.21	Yesu waleele kuri nde ti: «Nki ye tiiri?» Nde wabvutula kuri Yesu ti: «Ha miswa mpisi heki, baala ba me bo boolo ba, mbasi-tsuku baba badzakala, mosi ha lubakala lwa ye, mosi ha lumosi lwa ye, mu Kimfumu kyaaku.» 
MAT.20.22	Yesu wabvutula, waleele ti: «Beenu lwahele kuyaaba ma luri mu kuloombo. Buri beenu lo lubangusini kunwa mbasa yiyo, yi nyelemini kunwa me?» Babo babvutula: «Beetu lo tubangisini.» 
MAT.20.23	Yesu wabaleele ti: «Mbasa me, beenu ngo luri sa lwanwa; ngo mu matariri kudzakala ha lubakala na ha lumosi lwa me, kari me nyiha miswa [mimyo] ko, ngo bibeendu bibyo bya babo, bari Taayi dya me wabayirikila byo.» 
MAT.20.24	Bayiki kuumi bakaka bu bayuka bubwo, babakila bampaangi bo boolo babo nkesi. 
MAT.20.25	Yesu wabateele na wabaleele ti: «Yabee ti bamfumu ba mansi bakoosalila bumfumu ha mansi mamo, na bakuutu bakoosalila lutumu ha yulu mo. 
MAT.20.26	Kari bubwo buyelemini kuba ha kakati dya beenu ko; ngo wunde wutiiri kuba mukuutu mu beenu, lo yelemini kuba kisari kya beenu. 
MAT.20.27	Na wutiiri kuba watete mu beenu, lo sa kaba nkutu beenu. 
MAT.20.28	Bwobumosi mu Mwaana muutu wahele kwiisa mu kuri ti bamusalila, ngo mu kusalila na kuha kidziingu kyaandi, bunu kikori mu balaka.»
MAT.20.29	Bu baba mu kupala mu Yeriko, mpuumbu yayinene yamunama. 
MAT.20.30	Na mono, baatu boolo bafwa miisu badzakala ha teke nzila, bu bayuka ti Yesu wuri mu kuluta, bo bafula misaakulu, baleele ti: «[Mfumu], mwaana Davidi, siila beetu ngebe!» 
MAT.20.31	Mpuumbu yabaŋaŋana mpisi bawura. Ngo bafwa miisu bahamisa kufula misaakulu, baleele ti: «Mfumu, mwaana Davidi, siila beetu ngebe!» 
MAT.20.32	Yesu bu kateleme, wabateele mbila, wabafuula, waleele ti: «Nki lutiiri me nyiluyirikila?» 
MAT.20.33	Bo babvutula kuri nde ti: «Mfumu, hemese miisu mya beetu midzibuma.» 
MAT.20.34	Yesu wamono ngebe, wabelemene miisu mya bo, na hanaho, bamono na banama Yesu.
MAT.21.1	Bu bari mu kwekokosolo na Yerusalemi, batubuka ku bula bwa Betefange, ku mulaandu wa Mi-olive, haho, Yesu waheeke bayiki boolo. 
MAT.21.2	Nde waleele kuri bo ti: «Yendee ku bula buri ha mankula ma beenu, na hanaho, beenu sa lwamono mukasi mpuunda wakaangu na mwaana. Nyangunee na twalee kuri me. 
MAT.21.3	Na mbuti muutu wululeeriri ntoono, mubvutukileenu ti: "Mfumu wuri na nzala byo." Hanaho, nde sa kaheeke byo.»
MAT.21.4	Mamama masalama mpisi heki ma leele mubikiri meende mu mana:
MAT.21.5	«Leeleenu kuri mwaana mukyeetu wa ku Syoni ti:
MAT.21.5	Mono mbyaasi yaaku yiri mu kwiisa kuri ye,
MAT.21.5	wadzuuna, wanwaata ha yulu mpuunda ya mukasi,
MAT.21.5	na ha yulu mwaana mpuunda,
MAT.21.5	kibulu kiri na kifiki.»
MAT.21.6	Bayiki ba Yesu bayende na bakukisa ma baleeriri Yesu. 
MAT.21.7	Bo batwaala mpuunda na mwaana waandi, bateeteke mansaanda na binkuta ha yulu byo na Yesu wadzakala ha yulu. 
MAT.21.8	Mpuumbu yayinene yayala binkuta bya bo mu nzila, baatu bakaka batabula bimpaala bya miti, bi bayala mu nzila. 
MAT.21.9	Mampuumbu maba ku matu na ku mambisa ma Yesu maba kwebikisa, maleele ti: «Hosana kuri Mwaana Davidi; wasakumunu wunde wukwiisa mu nkuumbu ya Mfumu; hosana mu bibeendu bibvuriri kudzaangama.»
MAT.21.10	Yesu bu kakoto ku Yerusalemi, bvula dyodinso dyatekete dyaleele ti: «Wu ngo na?» 
MAT.21.11	Mampuumbu makweleele ti: «Wu ngo Yesu, mubikiri wa ku Nadzareti, dya Ngalili.»
MAT.21.12	Bu kakoto mu Nzo-Nzaambi, nde wabinga bobanso baba yarikaana na baba suumbaana munsa Nzo-nzaambi, wabwiisa mataabala ma baba yiingaana mboongo, na bidzakukulu bya baba yarikikaana mabeembe. 
MAT.21.13	Yesu waleele kuri bo ti: «Diri dyatinu:
MAT.21.13	"Nzo yaami sa bateele, yo nzo lusaambulu."
MAT.21.13	Ngo kasi beenu lumwaasa yo, ntari bangaa-bumfuna.»
MAT.21.14	Bafwa miisu na babeele miilu, bakokosolo kuri nde mu Nzo-Nzaambi, na nde wabatsinikisa.
MAT.21.15	Bakuutu ba bangaanga-Nzaambi na batini ba mangisi, babaka nkesi, bu bamwiini misamu myansisi mi kayirikiri, na mwaa-baala baba bikisaa mu Nzo-nzaambi ti: «Hosana mwaana Davidi!» 
MAT.21.16	Bo baleele kuri nde ti: «Buri ye wuri mu kuyuka mari mu kuleele bamaba?» Yesu wabvutula kuri bo ti: «Heehe! Buri beenu lwasii taanga ko ti: "Mu minwa mya mwaa-baala bantele na bansoombo, ye wayirika ndumusu yaaku"?» 
MAT.21.17	Bu kabasisa, nde wapala mu bvula na wayende ku Betanya ku kalutisa butsuku.
MAT.21.18	Mu kipari, habaanaa weki bvutuka ku mabvula, nde wabaka nzala. 
MAT.21.19	Nde watalila mungenge mu nzila na wakokosolo kuri nde, ngo kasii mono kitotolo ko, ha yulu mani makaya kitsu. Na wamuleele ti: «Fuu kya bufulukutuu, ye wuri mbakila bimbutu ko!» Na ha nsi na nsi mungenge wakana. 
MAT.21.20	Bayiki baandi bu bamono bakimuka na baleele: «Dyaburi mungenge kakanini ha nsi na nsi?» 
MAT.21.21	Yesu kabvutula kuri bo, waleele ti: «Mu ngwanwa me nyiluleeriri, mbuti beenu lubeeri na kanyi, na lwahele kusa mpaka, kari mana ma lumwiini mu mungenge, luketi kuyirika kitsu ko, ngo na kuri mulaandu wu se, ha beeri lo luleeriri ti: "Yisika na yende bwa mu mubu", lo bubwo buyirimini. 
MAT.21.22	Momanso ma luloombo beenu mu lusaambulu, bu lusiiri kanyi sa lumataambula.»
MAT.21.23	Yesu wayende ku Nzo-Nzaambi. Bu kaba mu kuyikisa bakuutu ba bangaanga-nzaambi na bakulu ba bakala ba kaanda bakokosolo kuri nde, baleele ti: «Mu nki lutumu ye wuri mu kweyirikila mamo? Na wakuha lutumu lumalu?» 
MAT.21.24	Yesu wabvutula, waleele kuri bo ti: «Me se kifuuri kimosi me nyiluha, kiri mbuti beenu lumpeeri mvutu, tumi me se nyiluleeriri mu nkya lutumu me nyiri mu kweyirika mamo: 
MAT.21.25	Mbotokulu ya Yowane, yaba ya kuri? Ya ku yulu hoti ya baatu?» Bo balelesene bo na bo ti: «Mbuti tuleeriri ti: "ya ku yulu", lo nde bee leeriri ti: "Hango buri lwaheriri kusiila kanyi mu nde?" 
MAT.21.26	Na mbuti tuleeriri ti: "Ya baatu", tubata mpuumbu. Bukuri bobanso bahololo Yowane bunu mubikiri. 
MAT.21.27	Bo babvutula kuri Yesu, baleele ti: "Beetu tuyaari ko.» Yesu wababvutula ti: «Me se nyiluleele ko, mu nkya lutumu me nyiri mu kweyirika mamo.»
MAT.21.28	«Beenu nki lutsimini? Muutu mosi waba na baala boolo. Bu kakokosolo kuri watete, wuleele ti: "Mwaana me, yende sala bwalolo ku nseke bviinya." 
MAT.21.29	Nde wabvutula, waleele ti: "Me nyahele kutya." Mwaa-mantaangu bu maluta, nde wayiinga kitsimi na wayende. 
MAT.21.30	Bu kakokosolo kuri wakaka, waleele bwobumosi. Ngo nde wabvutula waleele ti: "Mfumu, me nyikweende", Ngo kasi wahele kweende. 
MAT.21.31	Na mu bo boolo wayirika kutya kwa taayi?» Bo baleele «watete». Yesu waleele kuri bo ti: «Mu ngwanwa me nyileele kuri beenu ti: Batori ba mpaku na bakyeetu ba biyala sa balutekisile mu Kimfumu kya Nzaambi. 
MAT.21.32	Bukuri Yowane wayisa kuri beenu mu nzila ya nsungumunu, beenu lwasii siila kanyi mu nde; kasi batori ba mpaku na bakyeetu ba biyala basiila kanyi mu nde. Ngo beenu lwamono, kasi ha mambisa haho lwahele kuyiinga dyeele, mu kusiila kanyi mu nde.»
MAT.21.33	«Yukeenu nkuma yikimi: Muutu mosi waba ngaa-nzo, wakuna nseke bviinya, wadyengesile yo mu lupaangu, wahaka bulu dya kukamukina malu, watuunga nzo yadzaangama, wayukusina na bakamuni ba bviinya na wayende ku budyeengi. 
MAT.21.34	Ntaangu ya kutolo bimbutu bu yatubuka, nde waheeke bisari byaandi kuri bakamuni ba bviinya, bee baholo kikuuku kya nde. 
MAT.21.35	Bakamuni ba bviinya, bakwaata bisari bya nde, balata wamosi, badzusa wakaka, na wa batatu bamudzusa mu matari. 
MAT.21.36	Nde wabweese kuheeke bisari bikimi bibvuriri mu lutaangu ti na byatete; na bo bayirika bwobumosi kuri bo. 
MAT.21.37	Mwaa-mantaangu bu maluta, nde waheeke mwaana waandi kuri bo, waleele ti: "Bo sa babvumina mwaana me." 
MAT.21.38	Bakamuni ba bviinya bamono mwaana, balelesene bo na bo ti: "Wumawu ngo mukondiri-saala. Waseenu, tumudzuseenu, mpisi tumuholee na saala." 
MAT.21.39	Bamukwaata, bamutuba ku mbisa nseke, na bamudzusa.»
MAT.21.40	«Hango, ntaangu yikwiisa ngaa-nseke, nki kasa kuri bakamuni ba bviinya?» 
MAT.21.41	Bo babvutula kuri nde ti: «Nde sa kadzusa bababi babo mu kibakala, na sa kaha nseke kuri bakamuni bakimi, bamuha bimbutu, mu ntaangu ya bo.»
MAT.21.42	Yesu waleele kuri bo ti: «Buri beenu lwasii taanga mu Matinu ko?
MAT.21.42	"Tari dyaloosiri batuungi,
MAT.21.42	didyo ngo dyeki dyanguri ha kuumbu;
MAT.21.42	mimyo kuri Mfumu miri myafumuna,
MAT.21.42	na mya nkimukunu ha miisu mya beetu."»
MAT.21.43	«Hango-nkuumbu, me nyileele kuri beenu ti, Kimfumu kya Nzaambi, sa baluyusula na kyo, na sa baha kyo kuri kaanda dibuta bimbutu. [
MAT.21.44	Mpisi wubwa ha yulu tari di sa kakosoko; na mpisi wuri dimubwirikiri, sa dyamunyifuna.]»
MAT.21.45	Bakuutu ba bangaanga na Bafarisi bayuka mankuma ma Yesu, babakila ti Yesu mu bo kadzoonsolo. 
MAT.21.46	Basaka bwa kumukwaatila ngo babata mampuumbu, bukuri baba hololo Yesu bunu mubikiri.
MAT.22.1	Yesu bu kaba mu kubvutula, wadzoonso mu mankuma makimi kuri bo, waleele ti: 
MAT.22.2	«Kimfumu kya mayulu kyafwanikina bunu mbyaasi mosi wayirika munkeembu makweele ma mwaana waandi. 
MAT.22.3	Nde waheeke bisari byaandi mu kweteele babateeriri mu kwiisa kudya ku munkeembu; ngo bo basii tya kwiisa ko. 
MAT.22.4	Wabweese kuheke bisari bikimi mu kuleele ti: "Leele kuri babo babateerirye ti: Munkeembu wa ndiilu weki wayirima, bamwaadzusa bangoombo na bibulu byabinene. Byobinso byeki byayirima, wasee ku munkeembu!" 
MAT.22.5	Ngo babo babateeriri mbila banyaafuna mbila na bayende kwaaku, wamosi ku nseke yaandi; wakaka ku mumbungu waandi kusala. 
MAT.22.6	Bakaka basiiri babo, bakwaata bisari bya mbyaasi babatuka na babadzusa. 
MAT.22.7	Mbyaasi wabaka nkesi. Nde waheeke bayongolo baandi mu kweedzusa baatu babo, na wayoko bvula dya bo. 
MAT.22.8	Hanaho, waleele kuri bisari byaandi ti: "Munkeembu weki wayirima, ngo kasi babateerirye bahele kuba basoongolo. 
MAT.22.9	Yende mu mahaambu ma manzila, bobanso balumono, bateele ku munkeembu." 
MAT.22.10	Bisari byapala na bayende mu manzila, bakutikisa bobanso babamwiini, babatsiina na babeeru. Munkeembu waluula mu baatu bayisiri. 
MAT.22.11	Mbyaasi wakoto mu kwetala bari ha munkeembu na wamono muutu mosi waba wahele na kinkuta kya munkeembu. 
MAT.22.12	Wamufuula ti: "Nduku yaami, buri siiri mu kukoto hamaha, kuri ye wahele na kinkuta kya munkeembu?" Muutu wunde wakaanga munwa! 
MAT.22.13	Hanaho, mbyaasi waleele kuri bisari byaandi ti: "Mukaangee miilu na myooko, na mutubee ku mampimbisi ma ku mbasi, kukwo kuba bidilu na nkweetulu miinu." 
MAT.22.14	Mukwongo, balaka bari bateelu, ngo banteele basoolu.»
MAT.22.15	Hanaho, Bafarisi bu bayende ku mfuunda, bakaanga bitsima, kya kumutekele mweete, mpisi bamubaka mu nzoonsulu. 
MAT.22.16	Bo baheeke bayiki ba bo, kintwaari na baatu ba Erode kuri nde, baleele ti: «Muyikisi, beetu tuyaari ti ye ngaa-ngwanwa, na ye wuri mu kweyikisa nzila ya Nzaambi mu ngwanwa; ye wabataa muutu ko; bukuri ye wamonaa kinzeri kya baatu ko, 
MAT.22.17	ngo leele beetu, kitsimi kya ye buri kiri: Buri kuri na miswa mu kufuta mpaku kuri Kayisari hoti pele?» 
MAT.22.18	Ngo Yesu bu kaba kayaari mutima-bubi wa bo, wabaleele ti: «Bangaa-bumpitu-bumpyoongo, buri lutekele me mweete? 
MAT.22.19	Soongee mbeti me mupata wa mpaku.» Bo bamusoongo kidenali kimosi. 
MAT.22.20	Nde wafuula kuri bo ti: «Kidzisi ki na bisoni bi bya na?» 
MAT.22.21	Bo babvutula kuri nde ti: «Bya Kayisari», haho nde kaleele kuri bo ti: «Hango, bvutulee bya Kayisari, kuri Kayisari, bya Nzaambi kuri Nzaambi.» 
MAT.22.22	Bu bayuka, bakimuka, na bu bamusisa bayende.
MAT.22.23	Mu kiluumbu kikyo, Basaduki bamonokono kuri nde, baleele ti, mfulukulu ya bafwa yiri ko, bamufuula, 
MAT.22.24	bamuleele ti: «Muyikisi, Moose waleele ti: "Mbuti muutu fwiiri kwahele baala, lo mpaangi yaandi kukondolo mufwiiri nde mu kumubutila baala." 
MAT.22.25	Ngo ku bula beetu kwaba bampaangi nsaamu; watete kakweelaana fwiiri kwahele baala, na sisiri mufwiiri waandi kuri mpaangi yaandi. 
MAT.22.26	Bwobumosi mu waboolo, na mu wabatatu natee wansaamu. 
MAT.22.27	Ha mambisa ma bobanso, mukyeetu wafwa. 
MAT.22.28	Heki, mbasi-tsuku haba mfulukulu, mukasi na kaba mu bo nsaamu? Bukuri bobanso bamubakiri.» 
MAT.22.29	Yesu wabvutula, waleele kuri bo ti: «Beenu lwawumuka bukuri lwahele kuyaaba Matinu na mpinu dza Nzaambi. 
MAT.22.30	Mukwongo, mbasi-tsuku haba mfulukulu, kuba babakala bakweele ko, na bakyeetu babakweelese ko. Ngo sa baba bunu bambasi, mu mayulu. 
MAT.22.31	Ngo mu ntoono ya mfulukulu ya bafwa, beenu lwasii taanga ma leele Nzaambi kuri beenu ko? Waleele ti: 
MAT.22.32	"Me ngo Nzaambi ya Abalaami, Nzaambi ya Isaki na Nzaambi ya Yakobe." Nde kari Nzaambi ya bafwa ko, ngo kasi Nzaambi ya baatu bamwooyo.» 
MAT.22.33	Mampuumbu bu mayuka, makimuka mu nyikusulu dzaandi.
MAT.22.34	Bafarisi bu bayuka ti Yesu kaangisiryeenu Basaduki minwa, bakutukina ha kibeendu kinikyo. 
MAT.22.35	[Mutini] mangisi mosi mu bo, wamutekele mweete: 
MAT.22.36	«Muyikisi, nkya lutumu lubvuriri bunene mu Mangisi?» 
MAT.22.37	Yesu wamuleele ti: «"Tya Mfumu Nzaambi yaaku mu mutima waaku ndemunso, mu muheebulu waaku ndemunso na mu dyeele dyaaku dyodinso." 
MAT.22.38	Lulwo ngo lutumu lubvuriri bunene na lwatete. 
MAT.22.39	Lwadzoolo lwafwanikina na lulwo ngo lumalu: "Tya mbaasi yaaku bunu ye-meene." 
MAT.22.40	Mangisi momanso na babikiri byakaangama mu ntumu dzodzoolo dzidzo.»
MAT.22.41	Bafarisi bu baba bakutukina, Yesu wabafuula, 
MAT.22.42	waleele ti: «Kitsimi kya beenu buri kiri mu ntoono ya Kiristo? Nde mwaana na kari?» Bo babvutula kuri nde ti: «Wa Davidi.» 
MAT.22.43	Nde waleele kuri bo ti: «Ngo dyaburi, mu Mpeeve Davidi wumuteele "Mfumu"? Na wuleele ti:
MAT.22.44	"Mfumu wuleele kuri Mfumu yaami ti:
MAT.22.44	Dzakala ha lubakala lwaami,
MAT.22.44	natee ku nyisuusa me bataatu baaku kunsa bitaambi byaaku!"
MAT.22.45	Hango, mbuti Davidi wumuteele ti "Mfumu", lo dyaburi nde kabweese kuba mwaana Davidi?» 
MAT.22.46	Muutu ti mosi, kasii bangusina kumuleele ntoono ti mosi ko, mu kumuha mvutu. Kuholosono kiluumbu kikyo, kuri muutu waba bweese kutsiitsa kumuha kifuuri ko.
MAT.23.1	Hanaho, Yesu wadzoonso kuri mampuumbu na kuri bayiki byaandi, 
MAT.23.2	waleele ti: «Batini na Bafarisi kubaangula mangisi ma Moose. 
MAT.23.3	Hango, yirikee na kebee momanso ma baluleele, ngo ya lwesalila bunu buri biyiriki bya bo ko; bukuri bo baleele ngo bahele kusalila. 
MAT.23.4	Bo bakwekaanga matsulu mamanene [maleme mu kunata] na bamateeteke ha yulu maheembu ma baatu, kasi bo, batiiri kumaningisa mu muleembu wa bo-meene ko. 
MAT.23.5	Biyiriki bya bo byobinso kwesa mukuri ti baatu babatala. Bo bakweyirika bisweekulu bya maampu byabinene bi bakwelwaata, na bakwenonono maheengu ma binkuta. 
MAT.23.6	Bo batiiri bibeendu bya lukiinsu mu minkeembu mya ndiilu na byatete mu manzo ma nkutukunu, 
MAT.23.7	bo batiiri bebaha mamboto mu bibeendu bya bobanso, na baatu be bateele ti "Muyikisi". 
MAT.23.8	Ngo kasi, beenu yaa baluteele ko ti "Muyikisi"; bukuri beenu Muyikisi mosi luri na nde; beenu bobanso luri bampaangi. 
MAT.23.9	Yaa luteele muutu ti mosi ko ha butoto ti "Taata" dya beenu, bukuri dimosi luri na dyo, ngo taayi dya ku yulu. 
MAT.23.10	Yaa baluteele se ko ti "mutwaalisi", bukuri mutwaalisi beenu mosi wuri, ngo Kiristo. 
MAT.23.11	Wubvuriri bukuutu mu beenu, yelemini kuba kisari kya beenu. 
MAT.23.12	Mpisi wunde wudzaangama mu nde-meene, sa bamukulula; na mpisi wukuluka nde-meene sa bamudzaangisa.»
MAT.23.13	«Kyaari kuri beenu, batini na Bafarisi bangaa-bumpitu-bumpyoongo, bukuri beenu luri mu kukaanga mweelu Kimfumu kya mayulu kuri baatu; kuri beenu-meene lwahele kukoto, na lwahele kukotoso se batiiri kukoto.» [
MAT.23.14	] 
MAT.23.15	«Kyaari kuri beenu, batini na Bafarisi, bangaa-bumpitu-bumpyoongo, bukuri lukwesa budyeengi mu mubu na ha butoto mu kubaka muutu mosi wuyiinga dyeele; ngo bu lumubakiri lumukituri mwaana munyeenge mbaawu, walutila beenu mu biteesu byoolo.» 
MAT.23.16	«Kyaari kuri beenu, binatisi byafwa miisu, lukweleele ti: "Wunde wulaba maalu mu nzo yangisi, lo wahele mu dyaambu; ngo kasi, wunde wulaba maalu mu woolo dya mu nzo yangisi, lo wuri kunsa dyaambu." 
MAT.23.17	Beenu biwulu na lwafwa miisu, nki bibvuriri mufunu, woolo hoti nzo yangisi, yihaanaa woolo bungisi? 
MAT.23.18	Na lubweese kuleele ti: "Wunde wulaba maalu mu dziku, wahele na dyaambu; ngo kasi wunde wulaba maalu mu kikabu kiri ha yulu dziku, lo wuri mu dyaambu." 
MAT.23.19	Beenu baatu bafwa miisu, nki bibvuriri mufunu, kikabu hoti dziku dikoohaa kikabu bungisi? 
MAT.23.20	Ngo wunde wulaba maalu mu dziku, lo wulaba mu dyo, na mu bitotolo byobinso biri ha yulu dyo. 
MAT.23.21	Na wunde wulaba maalu mu nzo ya ngisi, lo wulaba maalu mu yo, na mu wunde wudzakala mu yo. 
MAT.23.22	Na wulaba maalu mu yulu, lo wulaba maalu mu mboloko Nzaambi, na wunde wadzakala ha yulu yo.» 
MAT.23.23	«Kyaari kuri beenu batini ba mangisi na Bafarisi bangaa-bumpitu-bumpyoongo, beenu luhanaa kikuuku kyakuumi kya binkoolo biri nkuumbu hedwosemo, aneto, na kumino, na lubwoongolaa bibvuriri mufuna mu mangisi: nsungumunu, mutima wangebe na kanyi. Mimyo beenu lukeetyee kusalila, kwahele kubwoongolo se myakaka mimyo. 
MAT.23.24	Beenu batwaalisi bafwa miisu, beenu lukele kimbu; ngo kasi lumina kamelo.» 
MAT.23.25	«Kyaari kuri beenu, batini na Bafarisi bangaa-bumpitu-bumpyoongo, bukiri beenu lukwetsyeemese mbasi ya mbasa na lukoombo, kunsa-kati kwaluula mu nyiimunu na kuhele kwa nkebulu nyutu. 
MAT.23.26	Ye Mufarisi wafwa miisu, tekeseleeti kutsyeemisaa kunsa-kati dya mbasa, mpisi heki ku mbasi, mbasa yiba se yatsyeemese.» 
MAT.23.27	«Kyaari kuri beenu, batini na Bafarisi, bangaa-bumpitu-bumpyoongo, bukuri beenu lwafwanikina na mampeembe makila mpeembe, mari ku mbasi mamonoko luwu, ngo kasi kukati kwaluula mu miyisi mya bafwa, na nsumukunu ya bitsuumbu-bitsuumbu. 
MAT.23.28	Bwobumosi beenu-seene, ku mbasi beenu lumonoko bangaa-kusuunguma, ngo ku kati lwaluula mu bumpitu-bumpyoongo na mu bubayi.» 
MAT.23.29	«Kyaari kuri beenu, batini na Bafarisi, bangaa-bumpitu-bumpyoongo, bukuri beenu lukwetuunga mampeembe ma babikiri na lukwebweeyese mampeembe ma basuunguma. 
MAT.23.30	Na luleele ti: "Mbuti beetu twaba mu biluumbu bya bataayi beetu, beetu twaketi kusa kintwaari na bo ko, mu kutsaamuna makila ma babikiri." 
MAT.23.31	Mu didyo beenu luta kimbaangi mu beenu-meene ti, beenu luri baala ba badzusi ba babikiri. 
MAT.23.32	Hango, luuluseenu kiteesu kya bataayi beenu! 
MAT.23.33	Beenu banyoko, kitsuumbu kya bampiri, buri beenu lusiila mu kuyitika la na mutsuundu wa lubila? 
MAT.23.34	Mu didyo, mono, me nyiheeke babikiri, bangaa-madyeele, batini ba mangisi kuri beenu. Beenu sa lwadzusa babamosi mu bo, na sa lwabakomono, bakaka sa lwabalata nkwaasulu mu manzo ma nkutukunu, na kubakwaamisa mu bvula-bvula, 
MAT.23.35	mpisi heki makila momanso ma basuunguma, matsaamukini ha butoto, kuholosono mu Abele ngaa-kusuunguma, natee mu Dzakariya, mwaana Barakya, wulwadzusiri ha kakati dya kihekiri kyangisi na dziku, mabwa ha yulu beenu. 
MAT.23.36	Mu ngwanwa, me nyiluleele ti: momanso mamo sa mayirima mu kiseendu kimaki.»
MAT.23.37	«Yerusalemi, Yerusalemi, ye wudzusaa babikiri, wudzusaa mu matari bantumu baba bakuheekele, mantaangu makwe me nyatiiri kukutikisa baala baaku, bunu bu kutikisaa nguri nsusu baala baandi kunsa mapaapu maandi, ngo beenu lusii tya ko. 
MAT.23.38	Mono, nzo yeenu yeki yalubwongokolo yamukangala. 
MAT.23.39	Bukiri me nyileele kuri beenu ti, mu lumalu beenu lubweese kumono me ko, natee ha luleele beenu ti: "Kaba wasakumunu wunde wukwiisa mu nkuumbu ya Mfumu!"»
MAT.24.1	Yesu bu kapala mu Nzo-nzaambi, wayende. Bayiki baandi bakokosolo kuri nde, mu kumusoongo bwa tuungila Nzo-nzaambi. 
MAT.24.2	Nde bu kabaangula mbeembu, waleele kuri bo ti: «Buri beenu lwahele kumono byobinso bi? Mbasi-tsuku kusaala tari ha yulu tari, hamaha ko, dihele kuba dyatsyaamunu.» 
MAT.24.3	Bu kaba wadzakala ha yulu mulaandu wa Mi-olive, ha nde-kaka, bayiki baandi bakokosolo kuri nde, bamuleele ti: «Leele beetu, mu kya mantaangu mamo mayirima, na nkya kidiimbu kiyaabisa nyisulu ye, na manunu ntaangu.» 
MAT.24.4	Yesu wabvutula kuri bo, waleele ti: «Seenee madyeele, muutu ka kwiisa kuluwumuna. 
MAT.24.5	Bukuri balaka sa biisa mu nkuumbu yaami, na sa baleele: "Me ngo Kiristo!" Na sa bawumuna baatu balaka. 
MAT.24.6	Beenu sa lwayuka midziingu, na kiyomo kya midziingu. Beenee naana, na ya lubwilikila kinkuuka ko, bukuri mamo mayelemini kutubaka, ngo yakireeti kuba pe manunu. 
MAT.24.7	Mukwongo, mansi na mansi sa manwaana, na bimfumu na bimfumu sa byanwaana; sa kwaba nzala, na butoto sa yatembele mu mampele malaka; 
MAT.24.8	Myominso mimyo ngo mbandukulu misoongo mya mbutulu. 
MAT.24.9	Hanaho, bo sa baluyekele mu nkwamusunu, sa baludzusa na makaanda momanso sa malubele mu ntoono nkuumbu yaami. 
MAT.24.10	Hanaho, baatu balaka sa babwa, sa bayekele bambaasi bo na bo, na sa bebelesene bo na bo. 
MAT.24.11	Babikiri balaka bampya sa bateleme, na bawumuna baatu balaka. 
MAT.24.12	Mu ntoono yiri ti bubayi sa bwabutuna, ntiilu ya balaka sa yahotomoko. 
MAT.24.13	Wunde wunamitini natee manunu, sa kabvuuka. 
MAT.24.14	Musamu Wamubwete wa Kimfumu sa kaba wayikusu mu nsi yansiina, mpisi kiba kimbaangi kuri makaanda momanso, heki tumi manunu yiisa.»
MAT.24.15	«Hango mbasi-tsuku di lumono beenu "misamu myahele bwa kukuundila", bari mu kumiyirika ha kibeendu kyangisi, bwaba leele Danyeli mubikiri, lo wunde wutaanga kabakula. 
MAT.24.16	Haho, babo bari ku Yudaya, bayitika ku yulu milaandu. 
MAT.24.17	Wunde wuri ku yulu nzo, yaa kasunduka, mu kuholo bitotolo biri mu nzo yaandi ko. 
MAT.24.18	Na wunde wuri ku manseke yaa kabvutuka ku mambisa ko mu kweeholo kinkuta kyaandi. 
MAT.24.19	Kyaari kuri bakyeetu baba na mayimi, na babo bakwenwiisa baala mabeene, mu biluumbu bibyo. 
MAT.24.20	Saambileenu mpisi heki nyitukulu yihele kuba mu ntaangu ya kyoosi, na mu kiluumbu kya mpuumunu. 
MAT.24.21	Haho mbasi-tsuku haba mpasi dzadzinene, dziri kwabee dza bubwo ko, kuholosono ku babaandikiri nsi kuyirika natee mu lumalu, na dza bubwo ka dzibweese kuba ko. 
MAT.24.22	Mbuti bahele kukufika biluumbu bibyo, lo muutu ti mosi kabvuuka ko; ngo mu ntoono basoolu, biluumbu bibyo sa byaba byakufuka. 
MAT.24.23	Hango, mbuti muutu wululeeriri ti: "Mono Kiristo wuri hamaha", bunu pe "wuri hanii", yaa lusiila kanyi ko. 
MAT.24.24	Bukuri babo bari Kiristo dyampya na babikiri bampya sa bateleme. Bo sa bayirika bidiimbu byabinene na bimaangu, mu kiteesu kya kuwumuna, mbuti bwakuka basoolu. 
MAT.24.25	Mono, me tekisiri kuluyaabisa. 
MAT.24.26	Ngo mbuti baluleeriri ti: "Yukee, wuri ku nsi yankatu", yaa lupala ko; "Yukee, wuri kunsa bihekiri", yaa lusa kanyi ko. 
MAT.24.27	Mukwongo, bunu bu palilaa nseremi ku palilaa ntaangu na kuseme natee kudyaaminaa ntaangu, bunubwo se buba nyisulu Mwaana muutu. 
MAT.24.28	Haho ha ba kibulu kyafwa, hanaho se ha kutukinaa bango-noni.»
MAT.24.29	«Hanaho, ha mambisa ma mpasi dza biluumbu bibyo, ntaangu sa yaba mampimbisi, na ngoondo yibweese kuha mweese waandi ko, na bambwetete ba ku yulu sa basonoko, na mpinu dza mayulu sa dzibwa. 
MAT.24.30	Haho, kidiimbu kya Mwaana muutu kimonoko mu mayulu, na baatu ba bitsuumbu byobinso biri ha butoto sa bateeteke myooko mu yulu mitu, na sa bamono Mwaana muutu wunangukina ku yulu, na kwiisa mu matuti, mu mpinu na mu nkeembu yayinene. 
MAT.24.31	Nde sa kaheeke bambasi baandi, na mvumvuri yayinene, na bo sa bakutukisa ba nde ba kari kasoolo, mu manto ma butoto mo mana, kuholosono mu manto ma mayulu mamosi natee mu manto makaka.»
MAT.24.32	«Bakulee nkuma ya mungenge: Mitu mya bimpaala habaanaa myeki myamoono, na makaya maparidi, lo beenu luyaari ti ntoombo yikokisiri. 
MAT.24.33	Bwobumosi, beenu se ha lumono momanso mamo, lo yaabee ti nde kokisiri ha myeelu. 
MAT.24.34	Mu ngwanwa me nyiluleeriri, kiseendu ki ka kiri ndutula ko, natee momanso mamo mayirimini. 
MAT.24.35	Yulu na butoto sa byalabuka, ngo maampu maami ka mari ndabukulu ko.»
MAT.24.36	«Mu ntoono ya kiluumbu kikyo na kilookolo, kuri muutu wuyaari ko; ti bambasi ba mayulu, ti Mwaana, ngo wunu Taata kitsu yaari. 
MAT.24.37	Bunu bwaba biluumbu bya Nowa, bunubwo se buba nyisulu ya Mwaana muutu. 
MAT.24.38	Bunu bwaba baatu [babo], mu biluumbu tekesele mbuukulu maampa yikwiisa, badya, banwa, bakweele na bakweelese, natee kiluumbu kyakotiri Nowa mu bwaatu. 
MAT.24.39	Bo baba bahele kuyaaba, natee kwayisiri mbuukulu maampa na ku yanata bobanso. Bunubwo [se] buba nyisulu Mwaana muutu. 
MAT.24.40	Haho, mu baatu boolo mbasi-tsuku baba ku manseke, mosi baholo, mosi basiisa. 
MAT.24.41	Mu bakyeetu boolo bari mu kunyika mankono ha yulu tari, mosi baholo, mosi basiisa. 
MAT.24.42	Ngo, beenee naana, bukuri lwahele kuyaaba Mfumu yeenu, nkya kiluumbu kakwiisa. 
MAT.24.43	Beenu luyaari ti, mbuti ngaa-nzo bee yaari mu nkya kitulu ngaa-kwiibi kakwiisa, nkani nde keti kuba naana, na ka keti kutala ko, ti bamubula na nzo. 
MAT.24.44	Hango-nkuumbu, beenu se beenee bayirima, bukuri Mwaana muutu sa kiisa mu kilookolo kiri beenu lwahele ti na kitsimi.»
MAT.24.45	«Nkya kisari kyakwiikama na kyalubuka, kiri mfumu wamuha lutumu ha yulu bisari bya mu nzo yaandi, mu kubaha byandya mu ntaangu yayelemene? 
MAT.24.46	Kiminu kuri kisari kikyo, kiri mfumu ha kakwiisa, wumumwiini kuri wuri mu kusa bubwo. 
MAT.24.47	Ngwanwa me nyiluleele ti, sa kamusuusa mu kukebe bitotolo byaandi byobinso. 
MAT.24.48	Ngo mbuti kisari kyakibi kiri mu kutsima kunsa mutima waandi ti: "Mfumu yaami wuri mu kudziingila mu kwiisa", 
MAT.24.49	na baandikiri mu kulata bambaasi baandi ba kisalu, kwedya na kwenwa na bakori ba malu, 
MAT.24.50	mfumu kisari kikyo sa kiisa mu kiluumbu kiri wahele kumukiingila, na mu kilookolo kiri nde wahele kuyaaba. 
MAT.24.51	Mfumu sa kamubinga; na kisari kikyo sa kyabwiilila maseembu, kintwaari na bangaa-bumpitu-bumpyoongo. Kukwo kuba bidilu na nkweetulu miinu.»
MAT.25.1	«Kimfumu kya mayulu kya fwanikina na bantuumba kuumi banswaasa, bari bu baholo miinda mya bo, bayende mu kweebwaana mulumi. 
MAT.25.2	Bataanu mo bo maba biwulu, na bataanu bari na madyeele. 
MAT.25.3	Bantuumba ba biwulu bu baholo miinda, bahele kuholo maasi. 
MAT.25.4	Ngo bari na madyeele baholo miinda myaaku na maasi mu mayuku. 
MAT.25.5	Mulumi bu kaba dziingila mu kwiisa, bobanso miisu mya baleme na babwa tolo. 
MAT.25.6	Mu kakati dya butsuku, mbeembu yabikisa: "Monee mulumi, yookee [lu] mubwaana." 
MAT.25.7	Hanaho, bantuumba babo bobanso basiimbuka, na bayirika miinda myaaku. 
MAT.25.8	Ngo bantuumba ba biwulu baleele kuri bari na madyeele ti: "Heenee beetu mwaa-maasi mu ma beenu, bukuri miinda mya beetu, miri mu kudzima." 
MAT.25.9	Bari na madyeele babvutula, baleele: "Pele! Makukula mu beenu na mu beetu ko. Ngo kasi yendee lwelusaka bayariki na lusuumba ma beenu-meene." 
MAT.25.10	Babo bu baba kweesuumba maasi, mulumi wayisa; na baba bayirima bakoto na nde, mu munkeembu wa makweele, na bakaanga mweelu. 
MAT.25.11	Mwa-mantaangu bu maluta, bantuumba bakaka se biisiri, baleele: "Mfumu, Mfumu, tudzibukila mweelu." 
MAT.25.12	Nde wabvutula, waleele ti: "Mu ngwanwa me nyiluleeriri ti, me nyahele kuluyaaba." 
MAT.25.13	Ngo beenee naana, bukuri lwahele kuyaaba kiluumbu na kilookolo.»
MAT.25.14	«Mukwongo, sa dyaba bunu muutu wuri kabaanaa wukweende ku budyeengi, nde wateele bisari byaandi na wabayakisa lubaku lwaandi. 
MAT.25.15	Kuri wamosi, nde waha bitalanta bitaanu; kuri wakaka byoolo; kuri wakimi kimosi, muutu-muutu bunu bwaba makwa maandi. Tumi nde wayende ku budyeengi. 
MAT.25.16	Hanaho, kisari kyataambiri bitalanta bitaanu wayende kweebisalila, na wabaka bitaanu bikimi. 
MAT.25.17	Bwobumosi kuri wunde wataambiri byoolo, wabaka byoolo bikimi. 
MAT.25.18	Ngo wunde wataambiri kimosi, bu kayende, wahaka bulu, wasweeke mboongo dza Mfumu yaandi. 
MAT.25.19	Mantaangu malaka bu maluta, Mfumu bisari bibyo wayisa mu kutambikisa lubaku na bo. 
MAT.25.20	Wunde wataamburi bitalanta bitaanu, wakokosolo, watwaala bitalanta bitaanu bikimi, waleele ti: "Mfumu bitalanta bitaanu wanyakusiri, mono bitalanta bitaanu bikimi, me nyabakiri." 
MAT.25.21	Mfumu yaandi wamuleele ti: "Bwabubwete! Ye kisari kyakibwete na kyakwiikama. Ye wabeeri wakwiikama mu byantele, ngo me nyikusuusiri ha yulu byalaka. Koto mu kiminu kya mfumu yaaku." 
MAT.25.22	Wunde se wataambiri byoolo, wakokosolo, waleele ti: "Mfumu, bitalanta byoolo ye wayakisiri me. Mono byoolo byakaka, me nyabakiri." 
MAT.25.23	Mfumu yaandi wumuleeriri ti: "Bwabubwete! Ye kisari kyakibwete na kyakwiikama. Ye wabeeri wakwiikama mu byantele, ngo me nyikusuusiri ha yulu byalaka. Koto mu kiminu kya mfumu yaaku." 
MAT.25.24	Ngo kasi, wataambiri kitalanta kimosi, nde se bu kakokosolo, waleele ti: "Mfumu, me nyabee nyaari ti ye muutu wuri na mutima wakuba, ye kootolaa kwaaku kuri wahele kukuna, na wukutukisaa biri wahele kunyaka. 
MAT.25.25	Na me nyabee na boomo; ngo nyayeensi kweesweeke kitalanta kya ye kunsa butoto. Mono kyaaku kyoki." 
MAT.25.26	Mfumu yaandi wabvutula, waleele kuri nde ti: "Ye wuri kisari kyakibi na kiri na bubolo. Ye wayaari ti me kootolaa hari nyahele kukuna; na nkookutukisaa hari me nyahele kunyaka. 
MAT.25.27	Habee nkani wasuusiri, mboongo dza me, kuri bakebi ba mboongo, kuri me habee bu nyikwiisa, me bweese kuholo dzaami na ndaandu. 
MAT.25.28	Ngo yisilee kitalanta kuri nde, na luha kyo, kuri wunde wabeeri na byo kuumi. 
MAT.25.29	Mukwongo, kuri wunde wuri na byobinso, sa bamuha, na sa kaba wabuukula mu bitotolo. Ngo kasi kuri wunde wahele na kitotolo, na ki kari na kyo sa bayisila. 
MAT.25.30	Kisari kyahele mufunu, muloose kunsa mampimbisi ma ku mbasi; kukwo kuba bidilu na nkweetulu miinu."»
MAT.25.31	«Mbasi-tsuku ha kwiisa Mwaana muutu kunsa nkeembu yaandi, na bambasi bobanso kintwaari na nde, haho nde kadzakala ha yulu mboloko ya nkeembu yaandi. 
MAT.25.32	Makaanda momanso sa makutukina ha busu bwaandi, na nde sa kahaambila babamosi na bakaka, bunu bu haambula mutari bimeeme na bataba. 
MAT.25.33	Nde sa kasuusa bimeeme ku lubakala lwaandi, na bataba ku lumoso. 
MAT.25.34	Haho, mbyaasi sa kaleele kuri bari ku lubakala lwaandi: "Waseenu, beenu bari taayi dya me walusakumuna; taambuleenu saala ngo kimfumu kibari baluyirikila tekesele nyirikulu nsi. 
MAT.25.35	Bukuri me nyaba na nzala, na beenu lwampeeri bya kudya; nyaba na mpwiisu, na beenu lwampeeri bya kunwa; nyaba munzeense, na beenu lwantaamburi; 
MAT.25.36	Nyaba mpene, na beenu lwandwiikiri; nyaba nyabeele, na beenu lwayisa kumono; nyaba mu boroko, na beenu lwayisa kuri me." 
MAT.25.37	Hanaho, basuunguma sa babvutula kuri nde, sa baleele ti: "Mfumu, nkya ntaangu beetu twamwiini ye kuri wuri na nzala na twakudiisiri, wuri na mpwiisu, na twakuheeri bya kunwa? 
MAT.25.38	Mu nkya ntaangu twakumwiini kuri wuri munzeense, na twakutaambiri, bunu pe wuri mpene, na twakulwiikiri? 
MAT.25.39	Nkya ntaangu twakumwiini kuri ye wabeele, bunu pe wuri mu boroko na twayisiri ku wuri ye?" 
MAT.25.40	Mbyaasi sa kabvutula, sa kaleele kuri bo ti: "Mu ngwanwa me nyiluleele ti: Mamo ma lwayirikiri kuri mosi, mu bampaangi bamaba, babvuriri buntele, lo kuri me lwayirikiri."»
MAT.25.41	«Haho mbyaasi sa kaleele kuri bari ku lumoso ti: "Tatukeenu la na me, beenu ba bari babulila mpopi, yendeenu ku mbaawu yahele manunu, yibari bayirikila mu ntoono dyabulu na bambasi baandi. 
MAT.25.42	Bukuri me nyaba na nzala, na beenu lwasii mpa bya kudya ko; nyaba na mpwiisu, na lwasii mpa bya kunwa ko; nyaba munzeense, na lwasii ntaambula ko; 
MAT.25.43	nyaba mpene, na lwasii ndwiika ko; nyaba nyabeele, na nyaba mu boroko, na lwasii kwiisa kumono me ko." 
MAT.25.44	Bo se sa babvutula, sa baleele ti: "Mfumu nkya ntaangu beetu twamwiini ye, kuri wuri na nzala, bunu pe mpwiisu, bunu pe wuri munzeense, bunu pe wuri mpene, bunu pe wabeele, bunu pe wuri mu boroko, na beetu twasii kubakisa ye ko?" 
MAT.25.45	Haho, nde sa kabvutula kuri bo, sa kaleele ti: "Mu ngwanwa me nyiluleele ti: mamo ma lwaheriri kuyirika beenu kuri mosi mu babvuriri buntele bamaba, lo kuri me lwaheriri kumayirika." 
MAT.25.46	Na babo, sa beende ku nseembulu dzahele manunu, ngo kasi basuunguma ku kidziingu kyahele manunu.»
MAT.26.1	Yesu bu kamanaa kudzoonso misamu myominso mimyo, waleele kuri bayiki baandi ti: 
MAT.26.2	«Beenu luyaari ti, biluumbu byoolo bisiri lo Paaka ditubukiri, na Mwaana muutu bee bamuyekiri mpisi kaba wakomono ha kuruwa.» 
MAT.26.3	Hanaho, bakuutu ba bangaanga-nzaambi, na bakulu bababakala ba kaanda kukutukina ku nzo mukuutu bangaanga-nzaambi, wuri nkuumbu Kayafa. 
MAT.26.4	Bo basa mamfuundu, mpisi heki basaka bu bakaanga Yesu mu mawunu na bamudzusa. 
MAT.26.5	Bo baleele ti: «Yaa diba mu ntaangu ya munkeembu ko, mpisi heki kisaangila kihele kubwa ha kakati dya baatu.»
MAT.26.6	Yesu bu kaba ku Betanya, ku nzo Simoni mubeeru bwaasi, 
MAT.26.7	mukyeetu mosi wakokosolo kuri nde na yuku dya mananaasi mantalu yalaka, na wayitila mo ha yulu mutu Yesu, kuri wuri mu kudya. 
MAT.26.8	Bayiki bu bamono bubwo, babaka nkesi na baleele ti: «Buri babvukiri kwaandi mananaasi ma? 
MAT.26.9	Mukwongo, baketyee kumayarika mu ntalu yalaka, na kuha mboongo kuri bawelu!» 
MAT.26.10	Yesu bu kayaaba, waleele kuri bo ti: «Mu nki ntoono beenu luri mu kubamisa mukyeetu wu? Mukwongo, kiyiriki kyakibwete nde kayirikiri mu me. 
MAT.26.11	Mukwongo, mu mantaangu momanso, beenu luri kintwaari na bawelu, ngo kasi beenu lwahele kuba kintwaari na me mu mantaangu momanso. 
MAT.26.12	Bukuri nde mu kuyitila mananaasi ma mu nyutu me, yirikiri mamo mu nziikulu. 
MAT.26.13	Mu ngwanwa me nyiluleele ti, kukwo kubayaabisa Musamu Wamubwete wu, mu nsi yansiina, sa badzoonsolo se mu mamo, ma kayirikiri, mu kumubambukila mwooyo.»
MAT.26.14	Haho, mosi mu bo kuumi na boolo, wuri nkuumbu Yuda Iskaryote, wayende kuri bakuutu ba bangaanga-nzaambi, 
MAT.26.15	waleele ti: «Nki lutiiri kumpa, mpisi me nyimuyekele kuri beenu? Bo bamuteesele makuumi matatu ma mimpata.» 
MAT.26.16	Kuholosono haho, Yuda waba kwesaka mpwaani yayibwe mpisi heki kamuyekekele.
MAT.26.17	Mu kiluumbu kyatete, kya mampa mahele lufunusu, bayiki bakokosolo kuri Yesu, baleele ti: «Kuri ye tiiri, ti beetu tukuyirikila ndiilu ya Paaka?» 
MAT.26.18	Nde waleele ti: «Yendee ku bvula kuri kisungulu, na muleele ti: "Muyikisi ti: Ntaangu ya me yikokisiri. Ku nzo ye me nyidiila Paaka na bayiki baami."» 
MAT.26.19	Bayiki basa bunu bwa batumini Yesu, na bayirika Paaka. 
MAT.26.20	Nsinsika bu yatubuka, nde wabeke mu kudya kintwaari na bo kuumi na boolo. 
MAT.26.21	Bu baba mu kwedya, nde wabaleele ti: «Mu ngwanwa me nyiluleele ti, mosi mu beenu bee yekiri me.» 
MAT.26.22	Bo bamono ngebe dzalaka, babaandika mu kumuleele mosi-mosi ti: «Kari me ko, ka bunubwo ko, Mfumu?» 
MAT.26.23	Nde wabvutula, waleele ti: «Wunde wukotoso kooko ha kimosi na me mu lukoombo, wunde wunyekele. 
MAT.26.24	Mukwongo, Mwaana muutu wuri mu kweende, bunu bu diri dyatinu mu ntoono ya nde. Ngo kasi, kyaari kuri muutu wunde wuri nzila yi bayekekele Mwaana muutu. Bwaketi kubvulila bubwete kuri muutu wunde mu kuhele kubutuka». 
MAT.26.25	Yuda waba muyekele waleele kuri nde ti: «Kari me ko, ka bunubwo ko, Muyikisi?» Nde wabvutula kuri nde: «Ye leeriri.»
MAT.26.26	Bu baba mu kudya, Yesu waholo mpa, bu kasakumuna yo, wabukuna yo, na bu kaha kuri bayiki, waleele ti: «Holeenu, dyeeneenu yimayi ngo nyutu yaami.» 
MAT.26.27	Bu kaholo mbasa, wabvutula matoondo, wabaha, waleele ti: «Nweenee yo beenu bobanso. 
MAT.26.28	Bukuri mamama ngo makila maami, ma lulelusunu matsaamuka mu balaka, mu ntoono mpemusunu ya masumu. 
MAT.26.29	Me nyileele kuri beenu: Me ka nyibweese kunwa malu ma bviinya ko, kubaandika lu malu, natee kiluumbu kikyo ki nyibweese kumanwa kintwaari na beenu, mu Kimfumu kya Taayi dyaami.» 
MAT.26.30	Bu bamana kuyimbila mikuunga mya ndumusu, bayende ku Mulaandu wa Mi-olive.
MAT.26.31	Haho, Yesu waleele ti: «Beenu bobanso bee lubwiiri mu ntoono me, mu butsuku bumabu, bukuri diri dyatinu ti: "Me sa nyalata mutari, na mpuumbu bimeeme sa bitsamukina." 
MAT.26.32	Ngo me mana kufuluka, sa nyalutekesele ku Ngalili.» 
MAT.26.33	Petelo wabvutula, waleele kuri nde ti: «Ti hayuku bobanso babwiiri mu ntoono ye, me ka nyiri mbwiila ko.» 
MAT.26.34	Yesu waleele kuri nde ti: «Mu ngwanwa me nyikuleeriri ti, mu butsuku buubu, tekesele mulumi nsusu kakookolo, ye sa tuna me mbala tatu.» 
MAT.26.35	Petelo waleele kuri nde ti: «Ti hayuka dya kufwa kintwaari na ye, lo me nyiri ntunina ye ko.» Bayiki bobanso se baleele bunubwo.
MAT.26.36	Yesu wayende na bayiki baandi ku kibeendu kimosi kiri nkuumbu Ngetesemane. Nde waleele kuri bo ti: «Dzakalee hamaha mu ntaangu yi nyisasika me, mu kwesaambila hanii.» 
MAT.26.37	Bu kaholo Petelo na baala bo boolo ba Dzebedayi, wabaandika kumono ngebe na kubwilikila kinkuuka. 
MAT.26.38	Haho, nde waleele kuri bo ti: «Mutima me weki na ngebe natee mu kiteesu kya lufwa; beenee hamaha na beenee naana kintwaari na me.» 
MAT.26.39	Bu kayende mwaa kimamanga, nde wabwa kuri watsuka busu ha nsi, wasaambila waleele ti: «Taayi dyaami, mbuti bwakuka, lo hemese mbasa yimayi yiluta la na me. Kasi kari bu ntiiri me ko, ngo bu tiiri ye.» 
MAT.26.40	Nde wabvutuka kuri bayiki, wabamono babwa tolo, waleele kuri Petelo ti: «Bumabu, lukoonini kweenu kuba naana, kilookolo kimosi kintwaari na me? 
MAT.26.41	Beenee naana na saambileenu, mpisi luhele kukoto mu nsindukulu. Kiluunsi kiri na makwa, ngo kasi muswinyi wuri na buyonsi.» 
MAT.26.42	Nde wabweese kusasika lwadzoolo, wasaambila, waleele ti: «Taayi dyaami, mbuti mbasi yimayi yiri ndutula, kuri me nyahele kuyinwa ko, lo hemese kutya kwa ye kuyirima!» 
MAT.26.43	Bu kabweese kubvutuka, wabamono babwa tolo, bukuri miisu mya bo myaba myaleme. 
MAT.26.44	Bu kabasisa wabweese kusasika, wasaambila mbala yatatu, wabweese kulandukina maampu mo mamosi. 
MAT.26.45	Haho, nde wabvutuka kuri bayiki na waleele kuri bo ti: «[Bu] lusii bu, bweenee kweenu tolo, na wuumeenu. Mono, kilookolo kikokisiri, na Mwaana muutu bee bamuyekiri mu myooko mya bangaa-masumu. 
MAT.26.46	Siimbikeenu, tweendeenu. Mono, wunde wunyekele kokisiri!»
MAT.26.47	Yesu bu kaba wakiri mu kwedzoonso, mono, Yuda mosi mu bo kuumi na bolo, nde watubuka na mpuumbu baatu yayinene bari na mambeesi mamala, na mboto. Bakuutu ba bangaanga-nzaambi na bakulu ba babakala ba kaanda babaheekiri. 
MAT.26.48	Wunde waba muyekele, wabaheeri kidiimbu waleele ti: «Wunde wu nyinyumutina me, ngo nde, mubwiilee.» 
MAT.26.49	Hanaho, Yuda bu kakokosolo kuri Yesu, waleele ti: «Mboto Muyikisi!» Na wamunyumutina. 
MAT.26.50	Yesu waleele kuri nde ti: "Nduku yaami, mu bubwo ye wuri hamaha. Haho, bu bakokosolo, bamubwiilila na bamukaanga. 
MAT.26.51	Na mono, mosi mu baba kintwaari na Yesu, kayuulaa mbeesi yaandi yayila, walata kisari kya mukuutu bangaanga-nzaambi, wamutabula kutu. 
MAT.26.52	Haho, Yesu waleele kuri nde ti: «Bvutula mbeesi yaaku ha kibeendu ki yibeeri; mukwongo, babo baholo mambeesi sa bafwiila mu mambeesi. 
MAT.26.53	Buri ye bu tsimini ti, me lo nyahele kuyingukila taayi dyaami, mpisi nde kasuusa ha teke me, mu kilookolo ki, mikaangu mya bambasi myaluta kiteesu kya kuumi na myoolo? 
MAT.26.54	Ngo buri bu kwendekele mu mana, mamo Matinu, ti buyelemini kuba bubwo?» 
MAT.26.55	Mu kilookolo kinikyo, Yesu waleele kuri mampuumbu ti: «Beenu lupariryee na mambeesi mamala na mboto, mu kukaanga me, bunu ti me ngaa-bumfuna. Mpisi kiluumbu, me nyabee dzakala mu Nzo-nzaambi mu kuyikisa, ngo beenu lwasii kaanga me ko. 
MAT.26.56	Kasi myominso mi mitubukiri mpisi heki matinu ma babikiri meende mu mana». Hanaho, bayiki baandi bamusisa na bayitika.
MAT.26.57	Bo bamana kukaanga Yesu, bamunata ku nzo Kayafa mukuutu bangaanga-nzaambi, kukwo kwaba kwakutukina batina ba mangisi na bakula ba babakala. 
MAT.26.58	Petelo waba kwemunamaana kila-kila natee ku mbasi ya nzo mukuutu bangaanga-nzaambi. Bu kakoto kunsa-kati, wadzakala bo na bisari mu kumono manunu. 
MAT.26.59	Bakuutu ba bangaanga-nzaambi, na kikuutu kyokinso baba sakaana kimbaangi kya mpya mu Yesu, mpisi bamudzusa. 
MAT.26.60	Ngo basii baka bimbaangi byampya ko, ha kakati dya balaka baba kokosilaana. Mwaa-ntaangu bu yaluta, baatu boolo bakokosolo, 
MAT.26.61	baleele ti: «Wumawu wabee leele ti: "Me lo nsyaamini Nzo-nzaambi, na mu biluumbu bitatu mbweesiri kuyituunga."» 
MAT.26.62	Mukuutu bangaanga-nzaambi, bu kateleme, waleele kuri nde ti: «Ye wahele kubvutula ntoono? Nkya kimbaangi bamaba bari mu kuleele mu ye?» 
MAT.26.63	Yesu waba wawura. Mukuutu bangaanga-nzaambi waleele kuri nde ti: «Me nyikuloombo, mu nkuumbu ya Nzaambi ya mwooyo, tuleele mbuti ye ngo Kiristo, Mwaana Nzaambi.» 
MAT.26.64	Yesu waleele kuri nde ti: «Ye leeriri. Ngo me nyileele kuri beenu ti: Kuholosono lumalu, beenu sa lumono Mwaana muutu wadzakala ha lubakala lwa mpinu, na wuri mu kwiisa mu matuti ma yulu.» 
MAT.26.65	Haho, mukuutu bangaanga-nzaambi wakaakila binkuta byaandi, waleele ti: «Nde saanini Nzaambi, buri tubweese kuba kwaandi na nzala bambaangi? Mu lumalu beenu luyukiri nsaanunu. 
MAT.26.66	Nkya mo lutsimini?» Bo babvutula, baleele ti: «Nde wayelemene mukesu wa lufwa.» 
MAT.26.67	Bo bamufulula mante ku busu bwaandi, na bamulata mambata, bakaka bamusyaala mboto, 
MAT.26.68	baleele ti: «Bikula mu beetu, Kiristo, leele na wukuleti?»
MAT.26.69	Petelo waba wadzakala kunsa mbasi. Kisari kimosi kya mukyeetu wakokosolo kuri nde, na waleele ti: «Ye se bee kintwaari na Yesu, wa ku Ngalili.» 
MAT.26.70	Nde watuna ha busu bwa bobanso, waleele ti: «Me nyahele kuyaaba nkya mo ye wuri mu kudzoonso.» 
MAT.26.71	Bu kaba mu kweende ku teke mweelu, kisari kikimi kya mukyeetu kyamumono na kyaleele kuri baba haho ti: «Wumawu se bee kintwaari na Yesu, wa ku Nadzareti.» 
MAT.26.72	Nde wabweese kutuna mu ndabulu maalu ti: «Me nyahele kuyaaba muutu wu!» 
MAT.26.73	Mwaa-kidzika kyantele, baba haho bakokosolo na baleele kuri Petelo ti: «Ngwanwa, ye se wuri mosi mu bo, bukuri nzoonsulu ye yiri mu kusoongo.» 
MAT.26.74	Hango, nde wabaandika mu kubula mampopi na kulaba ti: «Me nyahele kuyaaba muutu wu!» Na hanaho, mulumi nsusu wakookolo. 
MAT.26.75	Petelo wabaambuka mwooyo mu musamu waba muleele Yesu ti: «Tekesele mulumi nsusu kakookolo, ye sa tuna me mbala tatu.» Na bu kapala ku mbasi, wadila mu ngebe.
MAT.27.1	Bwiisi bu bwakya, bakuutu ba bangaanga-nzaambi bobanso na bakulu ba babakala ba kaanda bakaanga mfuundu mu ntoono Yesu mpisi bamudzusa. 
MAT.27.2	Bamukaanga, bamunata na bamuyekele kuri Pilato, ngoforo.
MAT.27.3	Yuda waba muyekele, bu kamono ti bakesiri Yesu mukanu wa lufwa, wayiinga bitsimi, wabvutula makuumi matatu ma mimpata kuri bakuutu ba bangaanga-nzaambi na bakulu ba babakala, 
MAT.27.4	waleele ti: «Me nyayirikiri masumu mu kuyekele muutu wahele kuyaaba ntoono!» Bo baleele ti: «Diri dyaambu dya beetu ko, ngo mikutariri!» 
MAT.27.5	Nde bu katuba mipata mu Nzo-Nzaambi, wapala, wayende kwa la, na waleleme. 
MAT.27.6	Bakuutu ba bangaanga-nzaambi, bu baholo mipata mimyo, baleele ti: «Kwahele miswa mu kweetuba myo mu kikebulu, bukuri ntalu makila.» 
MAT.27.7	Bu bakaanga mfuunda, basuumba mu mipata mimyo, nseke ya mubuumbi, mu mampeembe ma banzeense. 
MAT.27.8	Mu didyo, bakooteelaa nseke yiyo, «nseke ya makila» natee mu lumalu. 
MAT.27.9	Haho, ma leeriri mubikiri Yelemiya mayende mu mana, waleele ti: «Bo baholo makuumi matatu ma mipata – ntalu yiyo, baala ba Isaheli bari baleele, mu muutu wunde wu bari bakese ntalu – 
MAT.27.10	na bo baha mipata mimyo mu nseke mubuumbi, bunu bwaheeri Mfumu lutumu kuri me.»
MAT.27.11	Yesu bamutelemese ha busu bwa ngoforo; na ngoforo wamufuula ti: «Buri ye ngo mbyaasi Bayudayo?» Yesu waleele ti: «Ye wuleele.» 
MAT.27.12	Mu ntaangu yaba mufuundaa bakuutu ba bangaanga-nzaambi na bakulu ba babakala, nde kasii bvutula ntoono ko. 
MAT.27.13	Haho, Pilato kaleele kuri nde ti: «Buri ye wahele kuyuka myalaka mi bari mu kukufuundila?» 
MAT.27.14	Nde kasii leele ntoono ti mosi ko, mu kumuha mvutu, mu kiteesu kiri ngoforo wakimuka kwalaka.
MAT.27.15	Mu mpisi munkeembu ngoforo waba na kifu kya kupalisaa boroko dimosi, bunu bwaba kutya kwa baatu. 
MAT.27.16	Haho, kwaba muutu mosi waba mu boroko, wayabakana, nkuumbu [Yesu] Baraba. 
MAT.27.17	Baatu bu baba bakutukina, Pilato wabafuula ti: «Beenu na lutiiri ti me nyilupatukila, [Yesu] Baraba hoti Yesu wubateelaa ti Kiristo?» 
MAT.27.18	Mukwongo, Pilato waba yaari ti mu musoki bamuyekiryee. 
MAT.27.19	Bu kaba kadzakala ha kibala kya mutsuundu, mukasi waandi wamuheeke mukeensu ti: «Yaa kuba musamu ko ha kakati dya ye na muutu wasuunguma wu, bukuri me mbaminyee kwalaka, lolodi mu ndosi mu ntoono nde.» 
MAT.27.20	Bakuutu ba bangaanga-nzaambi na bakuutu ba babakala basinda mampuumbu mpisi baloombo Baraba na badzusu Yesu. 
MAT.27.21	Ngoforo wabvutula, waleele kuri bo ti: «Na mu bo boolo beenu lutiiri ti me nyilupatukila?» Bo babvutula ti: «Baraba!» 
MAT.27.22	Pilato waleele kuri bo ti: «Heki me nki nyisa mu Yesu wu bakooteelaa ti Kiristo?» Bobanso baleele ti: «Kaba wakomunu ha kuruwa!» 
MAT.27.23	Ngoforo waleele ti: «Nkya mamabi kari kayirika?» Bo bahamisa kubikisa baleele ti: «Kaba wakomunu ha kuruwa.» 
MAT.27.24	Pilato kamonaa ti mufunu pe, ngo kasi kisaangila kiri mu kwisikila, waholo maampa, waswaaka myooko ha busu bwa mpuumbu, waleele ti: «Me nyiri na ntoono ko mu makila ma muutu wu. Mi lutariri beenu-meene.» 
MAT.27.25	Baatu bobanso babvutula, baleele ti: «Makila ma nde mabwa mu beetu na mu baala beetu.» 
MAT.27.26	Haho, nde kabapatukila Baraba, ngo kasi Yesu bamanaa kumulata nkwaasulu, Pilato wuyekiri mpisi kaba wakomunu ha kuruwa.
MAT.27.27	Haho, bayongolo ba ngoforo banata Yesu munsa nzo-mutsuundu, mpuumbu yoyinso yamukutukina. 
MAT.27.28	Bu bamusyoonono binkuta, bamudziinga kiyuungu kyabeenge. 
MAT.27.29	Bayirika mpu ya manseende, bamulwiika yo ku yulu mutu na bamusiiriri dyaari ha kooko kwa lubakala. Bu bamutsukumina, bamusiila munsiku, bamuleele ti: «Mboto yaaku, mbyaasi Bayudayo!» 
MAT.27.30	Bamufulula mante, bahoriri dyaari, babekiri kumulata ha yulu mutu yaandi. 
MAT.27.31	Bamana kumusiila munsiku, bamusyoonini kiyuungu kyabeenge, babweesiri kumulwiika binkuta bya nde-meene, ha bamuneti mu kweemukomono ha kuruwa.
MAT.27.32	Bu bapala, bamono muutu mosi, wa ku Kirene nkuumbu yaandi Simoni, bamukwiikisa mpisi kanata kuruwa dya Yesu. 
MAT.27.33	Batubuka ku kibeendu ki baleelaa ti Ngolongota, mbangukulu ti «Kibeendu kya kiteengi kya mutu.» 
MAT.27.34	Bamunwiisa malu masaanga na nsoko-nyoongo. Bu kabiimba, kasii tya kunwa ko. 
MAT.27.35	Bu bamana kumukomono ha yulu kuruwa, bakaba binkuta bya nde mu nteelu-wari, 
MAT.27.36	na bu baba badzakala, bamukebe hanaho. 
MAT.27.37	Baba basuusa ha yu-yulu dya mutu waandi, kooti dyaandi dyatinu ti: «Wumawu ngo Yesu, mbyaasi Bayudayo.» 
MAT.27.38	Hanaho, bakomono se kintwaari na nde, bangaa-bubi boolo, mosi ku lubakala na mosi ku lumoso. 
MAT.27.39	Baba lutaana haho, baba mutukaana, banyingisa mitu, 
MAT.27.40	na baleele ti: «Ye mutsaamini nzo yangisi na mutuungi yo mu biluumbu bitatu, bvuuka ye-meene, mbuti ye ngo Mwaana Nzaambi [na] sunduka ha kuruwa.» 
MAT.27.41	Bwobumosi se bakuutu ba bangaanga-nzaambi, batini ba mangisi na bakulu ba bakala baba musiilana munsiku baleele ti: 
MAT.27.42	«Nde wabvuukisiri bakaka, ngo wahele kubangisina kubvuukisa nde-meene; nde mbyaasi ya Isaheli, kasunduka mu lumalu ha kuruwa, na beetu tusa kanyi mu nde. 
MAT.27.43	Nde wasiiri nsiitu mu Nzaambi, kamukuula lumalu, mbuti tiiri; bukuri nde waleeriri ti: "Me ngo Mwaana Nzaambi."» 
MAT.27.44	Bwobumosi se bangaa-bumfuna baba komini kintwaari na nde, baba mutuka.
MAT.27.45	Kuholosono mu kilookolo kya bisaamunu natee mu kyawa, mampimbisi mabwa mu butoto bwobunso. 
MAT.27.46	Bebele na kilookolo kyawa, Yesu wafula mu mbeembu yamakwa, waleele: «Eli, Eli, lema sabakatani?» Mbangukulu ti: «Nzaambi yaami, Nzaambi yaami, buri ye yekiri me?» 
MAT.27.47	Babamosi baba bateleme haho, bu bayukiri baleele ti: «Wuri mu kuteele Eliya!» 
MAT.27.48	Hanaho, mosi mu bo wadzumuna, waholo musasaka watsuuba mu bviinya dyansa wakaanga mu dyaari na wamunwiisa. 
MAT.27.49	Bakaka baleele: «Hemesee tumonee kari tumi Eliya kamubvuukisa!» 
MAT.27.50	Yesu wabweese kufula mu mbeembu yamakwa na wayakisa kiluunsi kyaandi. 
MAT.27.51	Na mono, nsaanda ya nzo yangisi yatyaabuka mu bibari byoolo, kuholosono ku yulu natee kunsuku, na butoto bwatembele, matari mabaarika. 
MAT.27.52	Mampeembe myadzibulu, baatu balaka bangisi baba bafwa bafuluka. 
MAT.27.53	Bu bapala mu mampeembe, ha mambisa ma mfulukulu yaandi, bakoto mu bvula dyangisi, na bamonokono kuri baatu balaka. 
MAT.27.54	Mukutu nkama bayongolo na baba kintwaari na nde mu kukebe Yesu, bu bamono ntembukulu ya butoto na mamo maba yirimini, babaka boomo bwalaka, baleele ti: «Ngwanwa, wumawu wabeeri Mwaana Nzaambi!» 
MAT.27.55	Kwaba bakyeetu balaka baba haho, baba talilaana. Bo baba kwefilaa Yesu, kuholosono ku Ngalili, bakwemusalila. 
MAT.27.56	Mu bo, kwaba Mariya ma ku Mangadala, Mariya ma nguri Yakobo bo na Yosefi na nguri baala ba Dzebedayi.
MAT.27.57	Nsinsika bu yatubuka, mubakala mosi wa kisina, wa ku Arimatayi, nkuumbu yaandi Yosefi, wayisa. Nde se waba muyiki Yesu. 
MAT.27.58	Bu kakokosolo kuri Pilato, wamuloombo nyutu Yesu. Pilato waha lutumu ti bamuha yo. 
MAT.27.59	Yosefi, kamanaa kuholo nyutu wayidziinga kunsa mutulu watsyeeme. 
MAT.27.60	Nde wasuusa yo mu bulu dyamoono dya nde-meene, di kahakiri mu tari. Bu kanengemese tari dyadinene mu kuduka bulu, nde wayende. 
MAT.27.61	Mariya ma ku Mangadala na Mariya makaka baba haho badzakala ha teke bulu.
MAT.27.62	Kiluumbu kyanama, kiri ha mambisa ma nyirimunu, bakuutu ba bangaanga-nzaambi na Bafarisi bakutukina ku nzo Pilato, 
MAT.27.63	baleele ti: «Mfumu, beetu tubaambuka mwooyo ti mudziimbisi wunde, ha kabee mwooyo, waleeriri ti: "Ha mambisa ma biluumbu bitatu, me sa nyafuluka." 
MAT.27.64	Hango, ha lutumu mpisi heki bakebe mampeembe natee mu biluumbu bitatu, mu kubata kuri ti bayiki baandi, bakwiisa kumuyiba, na kuleele kuri baatu ti: "Nde fulukiryee mu bafwa." Nzimbusulu yampotulu yiyo sa yibvula bubi ti na yatete.» 
MAT.27.65	Pilato wabaleele ti: «Beenu luri na babo bakebe. Yendee lukebe bunu bu luyaabiri.» 
MAT.27.66	Bo bayende, bakebe mampeembe, bakangimisa tari na batelemese bakebi.
MAT.28.1	Ha mambisa ma mpuumunu, mu minkya mya bwiisi bwa kiluumbu kyatete mu lumiingu, Mariya ma ku Mangadala na Mariya makaka, bayende kweetala ku mampeembe. 
MAT.28.2	Na mono ntembukulu ya butoto yayinene yabwa. Mukwongo, mbasi Mfumu yanangukina ku yulu yasunduka. Bu yakokosolo, yanengemene tari ha luteke na wadzakala ha yulu dyo. 
MAT.28.3	Nde waba semaa bunu nseremi, na kinkuta kyaandi kyaba kyahembeke bunu midiingi. 
MAT.28.4	Bakebi ba mampeembe bu bamumono, batekete mu boomo na baba beki bunu bafwa. 
MAT.28.5	Mbasi yabaangula mbeembu, yaleele kuri bakyeetu ti: «Beenu yaa luba na boomo ko, bukuri me nyaari ti, beenu luri mu kwesaka, Yesu wubakomini. 
MAT.28.6	Nde kasiiryee hamaha ko, bukuri fulukiryee bunu bu kaba leele. Wasee lumono kibeendu ki kabeeri. 
MAT.28.7	Na mu mawasu, bayende kweleele kuri bayiki baandi ti: "Nde fulukiryeenu mu bafwa, na mono, nde wulutekisiri ku Ngalili, kukwo beenu lumumono." Mamo, me nyiluleeriri.» 
MAT.28.8	Bu basasika mu mawasu na mampeembe, ku boomo ku kiminu kyalaka, badzumuna mu kweyaabisa bayiki baandi. 
MAT.28.9	Na mono, Yesu wababwaana waleele: «Mboto yeenu!» Bu bakokosolo kuri nde, bakwaata miilu mya nde, na bamutsukumina. 
MAT.28.10	Haho, Yesu waleele kuri bo ti: «Yaa luba na boomo ko. Yendee lwe luyaabisa kuri bampaangi ba me, beende ku Ngalili, kukwo bamono me.»
MAT.28.11	Bu bari mu kweende, mono babamosi mu bakebi bayisiri kunsa bvula, bayaabisa bakuutu ba bangaanga-nzaambi momanso mayirimini. 
MAT.28.12	Bakuutu ba bangaanga-nzaambi na bakulu ba babakala bakutukina na basa mfuundu. Bu baholo mipata myafwaana, baha kuri bayongolo, 
MAT.28.13	baleele ti: «Leeleenu ti bayiki baandi biisiryee kumuyiba mu butsuku, beetu bu tubeeri tolo. 
MAT.28.14	Na mbuti Ngoforo yukiri mamama, beetu sa twayukisa [nde], beetu sa twasa kuri ti beenu luhele kubaka dyaambu.» 
MAT.28.15	Bo baholaa mipata, bayirikiri bunu bu babayikisiri. Musamu wunde watsamikina kuri Bayudayo natee mu kiluumbu kya lolo.
MAT.28.16	Bayiki bo kuumi na mosi bayende ku Ngalili, ku mulaandu waba batuma Yesu. 
MAT.28.17	Bo bamumono, bamutsukumina, ngo kasi baba na mpaka. 
MAT.28.18	Yesu bu kokosolo, waleele kuri bo ti: «Lutumu lwolunso baheeri kuri me, ku mayulu na ha butoto. 
MAT.28.19	Hango, bu lukweende, seenee makaanda momanso bayiki, mu kubabotoko mu nkuumbu ya Taata, na ya Mwaana, na ya Mpeeve Yangisi, 
MAT.28.20	mu kubayikisa kukebe momanso ma nyabee lutumana. Na mono, me nyiri kintwaari na beenu, mu biluumbu byobinso, natee ku manunu ntaangu.»
MRK.1.1	Mbandukulu Musamu Wamubwete wa Yesu Kiristo, Mwaana Nzaambi. 
MRK.1.2	Bunu bu diri dyatinu mu mukaanda Esaya mubikiri ti:
MRK.1.2	«Mono, me nyiheeke munati-mukeensu waami ku mankula ma ye,
MRK.1.2	nde wukuyirikila nzila.
MRK.1.3	Mbeembu ya wunde wukwebikisa mu nsi yankatu ti:
MRK.1.3	Yirikeenu munsaku Mfumu,
MRK.1.3	suungukeenu manzila maandi!»
MRK.1.4	Yowane Mubotiki wayisa mu nsi yankatu, mu kwebikisa musamu wa mbotokulu ya nyiingulu madyeele, mu mpemusunu ya masumu. 
MRK.1.5	Nkoonsi yoyinso ya Yudaya, na bobanso baba ku Yerusalemi, baba kweendaana kuri nde, na baba taambulaa mbotokulu kuri nde, mu nyari ya Yorodani, mu ntambukulu masumu maaku.
MRK.1.6	Yowane waba walwaata kinkuta kya myoosi mya makamelo, na musweele wa mukaanda kibulu mu luketu. Nde waba kwedyaanana bambambala na maasi ma nyosi ya ku bitiiti. 
MRK.1.7	Nde waba kwebikisaa ti: «Wunde wukwiisa ha mambisa ma me, bvuriri makwa na me; me nyahele kukuka mu kuyilima, na mu kunyanguna misiinga mya masapaatu mya nde. 
MRK.1.8	Me nyalubotokiri mu maampa; ngo nde sa kalubotoko mu Mpeeve Yangisi.»
MRK.1.9	Mu biluumbu bibyo, Yesu wafumuna ku Nadzareti, mu nkoonsi ya Ngalili, na Yowane wamubotoko mu Yorodani. 
MRK.1.10	Mu kilookolo kinikyo, bu kaba mu kutoomboko ku nkoto, nde wamono mayulu matyaabuka, na Mpeeve yakulumuka, ha yulu nde, bunu beembe. 
MRK.1.11	Mbeembu yayukukuna mu mayulu ti: «Ye ngo Mwaana waami wa mutima, me nyimonaa kiminu mu ye.»
MRK.1.12	Mu kilookolo kinikyo se, Mpeeve yamunata ku nsi yankatu. 
MRK.1.13	Yesu walutisa biluumbu makuumi mana ku nsi yankatu, na Satana wamukotoso mu nsindukulu. Nde waba ha kimosi na bibulu bya ku bitiiti, na bambasi baba musalilaana.
MRK.1.14	Ha mambisa ma nkotosulu Yowane mu boroko, Yesu wayisa ku Ngalili mu kwebikisa Musamu Wamubwete wa Nzaambi, 
MRK.1.15	waba kweleelaa ti: «Ntaangu yikukiri na Kimfumu kya Nzaambi kikokisiri! Yiingee madyeele, na seenee kanyi mu Musamu Wamubwete!»
MRK.1.16	Yesu waba kweyende mu simu dya mubu wa Ngalili, nde wamono Simoni bo na Andere, mpaangi yaandi, bari mu kutuba siinga mu mubu, bukuri bo baba balebi ba bansu. 
MRK.1.17	Yesu wabaleele ti: «Nameenu me, tumi me nyilusa balebi ba baatu.» 
MRK.1.18	Mu kilookolo kinikyo, bo babwoongolo masiinga maaku, na bamunama. 
MRK.1.19	Nde wabweese kweende mwaa-kitini, na wamono Yakobo bo na mpaangi yaandi Yowane, baala ba Dzebedayi, bo baba mu bwaatu, bari mu kuloondaa masiinga. 
MRK.1.20	Mu kilookolo kinikyo, nde wabateele mbila. Bo basiisa taayi dyaaku, Dzebedayi munsa bwaatu na bangaamba, na banama Yesu.
MRK.1.21	Yesu na bayiki baandi bakoto mu bvula dya Kafarnawumi. Mu kiluumbu kya mpuumunu, nde wakoto mu nzo-nkutukunu, na mu kilookolo kinikyo, nde wabeke mu kuyikisa. 
MRK.1.22	Baatu bakimuka mu nyikusulu dzaandi, bukuri nde waba bayikisaa bunu muutu wuri na lutumu, nkani ka bunu batini ba mangisi ko. 
MRK.1.23	Mu kilookolo kinikyo, kwaba muutu mosi waba na mpeeve yayibi mu nzo ya nkutukunu. Nde wabikisa 
MRK.1.24	waleele ti: «Nkya ntoono ha kakati dya ye na beetu, Yesu wa ku Nadzareti? Buri ye wiisiri mu kutufuukisa? Me nyaari ye na wuri, wangisi wa Nzaambi.» 
MRK.1.25	Yesu waŋaŋana mpeeve yayibi yiyo na waleele ti: «Kaanga munwa waaku na pala mu muutu wu!» 
MRK.1.26	Mpeeve yayibi yamunyingisa mu makwa, na bu kafula musaakulu wamunene, yapala mu nde. 
MRK.1.27	Baatu bobanso babwiilila kinkuuka kuri bafulusina bo na bo: «Nki bi? Nyikusulu yamoono mu lutumu! Nde wuha ntumunu kuri mampeeve mamabi, na mo mari mu kwemutumumina!» 
MRK.1.28	Mvuumfu Yesu yatsamukina, hanaho, mu nkoonsi yoyinso ya Ngalili.
MRK.1.29	Hanaho, bapalaa mu nzo-nkutukunu, bayende ku nzo ya Simoni bo na Andere, kintwaari na Yakobo na Yowane. 
MRK.1.30	Nguri mukasi Simoni waba waneŋene mu baawu. Hanaho se banzoonsolo mu nde kuri Yesu. 
MRK.1.31	Yesu bu kakokosolo kuri nde, wamukwaata mu kooko mu kumutelemese. Baawu dyawa, na nde wabeke mu kubasalila.
MRK.1.32	Mu nsinsika, bwiisi bumana kuyila, baatu batwaala kuri Yesu bobanso baba na mabeeru na baba na mampeeve mamabi. 
MRK.1.33	Bvula dyodinso dyaba dyakutukuna ha mweelu nzo. 
MRK.1.34	Yesu watsinikisa baatu balaka baba na mpasi dza mabeeru ma bitsuumbu ngo bitsuumbu. Wabingisa se mampeeve malaka mamabi. Nde kasii ha miswa kuri mampeeve mamabi ko mu kudzoonso, bukuri mo maba mamuyaari.
MRK.1.35	Mu minkya mya bwiisi, mampimbisi bu maba makiri, Yesu wasiimbuka, wapala na wayende ha kibeendu kya nde-kaka mu kweesaambila, na wabeke kusaambila. 
MRK.1.36	Simoni na bambaasi baba kintwaari na nde babeke kwemusaka. 
MRK.1.37	Bamudzuukila na bamuleele ti: «Baatu bobanso bari mu kwekusaka.» 
MRK.1.38	Yesu wabvutula kuri bo ti: «Tweendee kukimi, mu mabula mari bele, mpisi me nyeyikisa se kukwo, bukuri mu bubwo me mparidyee.» 
MRK.1.39	Nde wayende mu nkoonsi yoyinso ya Ngalili, mu kweyikisa mu manzo ma nkutukunu, na kwebingisa mampeeve mamabi.
MRK.1.40	Mubeeru bwaasi mosi wayisa kuri Yesu mu kumuyingukila, [watsukuma] na wamuleele ti: «Buti ye tiiri, lo wakuka mu kunsinikisa.» 
MRK.1.41	Nde wamubakila ngebe, na bu kalaambula kooko kwaandi, wamubelemene na waleele kuri nde ti: «Me ntiiri, tsiinika!» 
MRK.1.42	Mu kilookolo kinikyo, bubeeru bwa bwaasi bwawa, na nyutu yaandi yatsyeemeke. 
MRK.1.43	Nde wamuŋaŋana, na mu kilookolo kinikyo, wamupalisa, 
MRK.1.44	na wamuleele ti: «Wuyuka, yaa leele kuri muutu ti mosi ko; ngo yende soongo nyutu kuri ngaanga-nzaambi, na nata bibyo biloombo mangisi ma Moose, mu ntoono nsyemukunu yaaku, mpisi kiba kimbaangi kuri bo.» 
MRK.1.45	Ngo kasi muutu wunde, bu kapala, wabaandika mu kwebikisa kwalaka na kwetsamikisa musamu wunde, mu kiteesu kiri Yesu waba weki ti bwa kukotolo pe, mu bunsaalisi kunsa bvula; ngo nde waba weki kwebaanaa ku mbasi, mu bibeendu bya nde mukaka. Baatu baba fumunaa mu mampele ngo mampele mu kweende kuri nde.
MRK.2.1	Mwaa-biluumbu bu byaluta, Yesu wabweese kubvutuka ku Kafarnawumi. Baatu bayuka ti nde wuri ku nzo. 
MRK.2.2	Baatu balaka bakutukina kuri bibeendu byawa natee ha mweelu nzo; nde wabeke mu kubayikisa Maampu. 
MRK.2.3	Baatu bayisa kuri nde na kikata, kiri baatu bana bamunaanguna. 
MRK.2.4	Bu baba bwa kutubukila pe hari Yesu, mu ntoono mpuumbu baatu, bo bayaala muluri nzo, ha kibeendu ki kaba nde. Basaalisa waanga, na basundula kikata mu nkwaala yi kaba waneŋene. 
MRK.2.5	Yesu, bu kamono kanyi dya baatu babo, waleele kuri kikata ti: «Mwaana waami, masumu maaku meki mahemusunu.» 
MRK.2.6	Babamosi mu batini ba mangisi baba badzakala haho, batsima kunsa mitima myaaku ti: 
MRK.2.7	«Bukuri nki muutu wumawu kari mu kwedzoonsolo bubwo? Nde Nzaambi kari mu kusaana. Na wakuka mu kuhemesene masumu, mbuti ka Nzaambi kitsu ko?» 
MRK.2.8	Mu kilookolo kinikyo, Yesu mu mpeeve yaandi, wabakula ma baba tsimaa bo kunsa mitima myaaku, na wabaleele ti: «Buri luri mu kwetsima mya bubwo kunsa mitima myeenu? 
MRK.2.9	Nki bibvuriri kuleenge, kuleele kuri kikata ti: "Masumu maaku meki mahemusunu", hoti, kuleele ti: "Teleme kwaaku, holo nkwaala yaaku na yende"? 
MRK.2.10	Ngo mu kuri ti, beenu luyaaba ti Mwaana muutu wuri na lutumu lwa kwehemesene masumu ha butoto.» Nde waleele kuri kikata ti: 
MRK.2.11	«Me nyikuleeriri ti: Teleme, holo nkwaala yaaku na yende ku nzo yaaku.»
MRK.2.12	Mu kilookolo kinikyo, muutu wunde wateleme, wanaanguna nkwaala yaandi, na wapala ha busu bwa bobanso. Baatu bobanso bamono dyo dya nkimukunu, bakeembise Nzaambi na baleele ti: «Twamwiini kweetu mya bumabu ko!»
MRK.2.13	Yesu wabweese kweende mu teke mu mubu. Mpuumbu yo yoyinso ya baatu yayende kuri nde, na nde wabeke mu kubayikisa. 
MRK.2.14	Bu kaba mu kuluta, nde wamono Levi, mwaana Alafayi, wadzakala ha kibeendu ki baloombaa mpaku. Yesu waleele kuri nde ti: «Nama me.» Nde katelemaa, wumunemi. 
MRK.2.15	Yesu bu kaba mu kudya mu nzo Levi, batori ba mpaku balaka na bangaa-masumu se badya kintwaari na nde, na bayiki baandi, bukuri baatu balaka baba kwemunamaana. 
MRK.2.16	Batini ba mangisi na Bafarisi, bu bamono ti Yesu wuri mu kudya, kintwaari na bangaa-masumu na batori ba mpaku, baleele kuri bayiki baandi ti: «Nde buri kari mu kudya kintwaari na batori ba mpaku na bangaa-masumu?» 
MRK.2.17	Yesu, bu kayuka bubwo, wabaleele ti: «Kari ba babatsiina babaanaa na nzala ngaanga ko, ngo babeeru. Me nyahele kwiisa mu kuteele basuunguma mbila, ngo bangaa-masumu.»
MRK.2.18	Bayiki ba Yowane na Bafarisi baba bakoto loomi. Baatu bayisa kufuula Yesu ti: «Bukuri nki ntoono, bayiki ba Yowane na bayiki ba Bafarisi bakoto loomi, ngo kasi bayiki ba ye, loomi kukoto pe?» 
MRK.2.19	Yesu wabvutula kuri bo ti: «Buri banduku ba mukweeri, lo bakotiri loomi, mu mantaangu momanso mari mukweeri wuri kintwaari na bo? Bo ka bari nkotulu loomi ko 
MRK.2.20	Ngo biluumbu biri mu kwiisa, biri mukweeri sa kaba wayisulu ha kakati dya bo; mu kiluumbu kikyo, bo sa bakoto loomi.»
MRK.2.21	«Kuri muutu ko wuloondaana kinkuta kyakikulu, mu kiteendi kya nsaanda yamoono. Bukuri kiteendi kya nsaanda yamoono, lo kikaakiri kinkuta kyakikulu, na kinkuta kihamisini kutyaabuka. 
MRK.2.22	Kuri se muutu wuri lo sekiri malu mamoono, mu bimpokoro byabikulu ko; bukuri lo malu maluukisiri bimpokoro. Malu lo matsaamukini, na bimpokoro se bibvukini. Ngo malu mamoono, kusekele mu bimpokoro byamoono.»
MRK.2.23	Bu baba mu kutaba manseke mu kiluumbu kya mpuumunu, bayiki baandi mu nzila, babandika kwebokolo masaangu. 
MRK.2.24	Bafarisi baleele kuri Yesu ti: «Moneeti, bukuri nki bayiki ba ye bari mu kweyirika madiku mu kiluumbu kya mpuumunu?» 
MRK.2.25	Yesu wabvutula kuri bo ti: «Buri beenu lwakiri kutaanga pe, mamo ma yirikiri Davidi, bu kaba weki watikila na weki na nzala, nde na ba kaba na bo? 
MRK.2.26	Nde kakotaa mu nzo Nzaambi, mu ntaangu yiri Abyatara waba mukuutu bangaanga ba Nzaambi, wadya mampa maha mu kikabu kuri Nzaambi, mari baatu bahele na miswa mu kudya, ha yulu bani bangaanga ba Nzaambi kitsu; kasi nde waha se na kuri baatu ba kaba na bo.» 
MRK.2.27	Yesu wabweese kuleele kuri bo ti: «Mpuumunu bayirikiri yo mu ntoono muutu, ngo bahele kuyirika muutu, mu ntoono mpuumunu. 
MRK.2.28	Mu didyo, Mwaana muutu wuri se Mfumu kiluumbu kya mpuumunu.»
MRK.3.1	Yesu wabweese kukoto mu nzo-nkutukunu. Munumwo, mwaba muutu mosi waba na kooko kwasika. 
MRK.3.2	Baatu baba ketaana Yesu, mu kumono kari lo wumutsinikisi mu kiluumbu kya mpuumunu, mpisi heki bamufuunda. 
MRK.3.3	Yesu waleele kuri muutu waba na kooko kwasika ti: «Teleme ha kakati hamaha.» 
MRK.3.4	Yesu wafuula kuri baatu ti: «Buri kuri miswa mu kuyirika mamabwe bunu pe mamabi, mu kubvuukisa bunu pe mu kudzusa muutu, mu kiluumbu kya mpuumunu?» Ngo kasi bo baba bawura. 
MRK.3.5	Yesu wabatala mu nkesi, na wamono ngebe, mu ntoono nkubusulu mitima mya bo. Nde waleele kuri mubeeru ti: «Laambula kooko!» Nde walaambula, na kooko kwaandi kyatsiinika. 
MRK.3.6	Bamanaa kupala, Bafarisi mu kilookolo kinikyo, basa mamfuundu na baatu ba Erode mu kusaka bwa kudzusila Yesu.
MRK.3.7	Yesu na bayiki baandi bayende mu teke mubu, na mpuumbu baatu ya bu fundu-fundu yafumuna ku Ngalili, [yanama] nde ku Yudaya, 
MRK.3.8	ku Yerusalemi, ku Idumaya, ku simu dya nyari ya Yorodani, na ku nkoonsi ya Tiro na ya Sidoni, mpuumbu ya bu fundu-fundu yayukiri momanso ma bayirikaa Yesu yayisa kuri nde. 
MRK.3.9	Yesu waleele kuri bayiki baandi mu kumuwungikila bwaatu, mu ntoono mpuumbu, mpisi heki baatu bahele kumusiila mfina. 
MRK.3.10	Mukwongo, nde watsinikisa babeeru balaka, kuri bobanso baba mu mpasi bamubwiilila, mpisi bamubelemene. 
MRK.3.11	Na mampeeve mamabi, bu mamumono, mabwa ha busu bwaandi, na mabikisa ti: «Ye ngo Mwaana Nzaambi.» 
MRK.3.12	Ngo Yesu wamaŋaŋina mu kibakala, mpisi mahele kuyaabisa nde na kari.
MRK.3.13	Nde wanwaata ku yulu mulaandu, na wateele babo ba katiiri, na bo bayende kuri nde. 
MRK.3.14	Nde wasuusa kuumi na boolo [ba kaluka bantumu], mpisi beba kintwaari na nde, na mpisi kabaheeke mu kwebikisa, 
MRK.3.15	na babaka lutumu lwa kwebingisa mampeeve mamabi. 
MRK.3.16	[Nde wasuusa kuumi na boolo]: Simoni wukaha nkuumbu ya Petelo, 
MRK.3.17	Yakobo bo na Yowane, mpaangi yaandi, bo boolo baala ba Dzebedayi, nde wabaha nkuumbu ya Bwanerengese, mbangukulu ti: «Baala ba nzasi», 
MRK.3.18	Andere, Filipo, Bartelemi, Matayi, Toma, Yakobo, mwaana Alafayi, Tade na Simoni, wa ku Kana, 
MRK.3.19	na Yuda Iskaryote, waba muyekele.
MRK.3.20	Yesu wabvutuka ku nzo, na mpuumbu baatu yabweese kukutukina kuri, Yesu na bayiki baandi beki ti byandya bwakudiila pe. 
MRK.3.21	Bari mu kaanda dyaandi bayukaa bubwo, bayende mu kumuholo, bukuri baatu baba kweleele ti: «Weki kilawuku.»
MRK.3.22	Batini ba mangisi bafuma ku Yerusalemi, baleele ti: «Wuri na Beledzebule, na mu lutumu lwa mfumu mampeeve mamabi, nde kari mu kwebingisa mampeeve mamabi!» 
MRK.3.23	Yesu, kabateelaana, wubadzoonsiri mu mankuma ti: «Dyaburi Satana katsiitsa kubinga Satana? 
MRK.3.24	Mbuti baatu bari na kimfumu bakwenwaana bo na bo, lo kimfumu kikyo kudziingula pe; 
MRK.3.25	mbuti baatu bari kaanda dimosi, bakwenwaana bo na bo, lo kaanda didyo kudziingula pe; 
MRK.3.26	na mbuti Satana wunwaanisa nde-meene, na watelemise kitaatu mu nde-meene, lo kadziingula ko, lutumu lwaandi lo luwiiri.»
MRK.3.27	«Kuri muutu ti mosi ko, wuri lo kotiri mu nzo ngaa-makwa, mu kumuholo na bitotolo, mbuti wahele kutekesele kukaanga ngaa-makwa wunde mu bikonyi, tumi lo horiri biri mu nzo yaandi. 
MRK.3.28	Ngwanwa me nyiluleele ti: myominso sa myaba myahemesunu kuri baala ba baatu, masumu na nsaanunu, bwooso dzibeele. 
MRK.3.29	Ngo kasi, mpisi wunde wusaana Mpeeve Yangisi, lo kataambula mpemisi ko mu mantaangu momanso, bukuri lo bakiri kibila mu sumu dya bibvu ngo bibvu.»
MRK.3.30	Mimyo kubaleele, bukuri bo baba muleele ti: «Wuri na mpeeve yayibi.»
MRK.3.31	Nguri na bampaangi ba Yesu, bayisa, bateleme ku mbasi, na baheeke muutu munsa nzo mu kwemuteele. 
MRK.3.32	Mpuumbu baatu yaba yadzakala ha teke Yesu, na bamuleele ti: «Mono, nguri ye, bampaangi na [bibusi] bya ye bari mu kukusaka ku mbasi.» 
MRK.3.33	Yesu wabvutula kuri bo ti: «Na wuri nguri me, na ba na bari bampaangi ba me?» 
MRK.3.34	Nde wadyeengese kisooso ha yulu lukaangu lwa baatu baba badzakala mu teke nde, waleele ti: «Mono, nguri me na bampaangi ba me ngo bamaba. 
MRK.3.35	[Mukwongo] mpisi wunde wuyirika kutya kwa Nzaambi, lo nde ngo mpaangi me, kibusi kya me na nguri me.»
MRK.4.1	Yesu wabweese kubaandika kuyikisa mu teke mubu, na mpuumbu baatu yayinene-yinene yakutukina hari nde, kuri heki nde kanwaataa, dzakiri mu bwaatu, mu mubu, na mpuumbu yoyinso ya baatu yaba yateleme ha simu dya mubu. 
MRK.4.2	Nde waba bayikisaana misamu myalaka mu mankuma, na wabaleele mu nyikusulu dzaandi ti: 
MRK.4.3	«Yukeenu! Mukuni mosi wayende ku nseke kwekuna. 
MRK.4.4	Bu kaba mu kwenyaka nsaangi, dzadzimosi dzabwa ha luteembu lwa nzila; banoni bayisa na badzitooto. 
MRK.4.5	Dzakaka dzabwa ha yulu matari mari butoto mwaa-bwantele. Dzamene mu mawasu, bukuri butoto bwaba bwahele na musundu. 
MRK.4.6	Ngo ntaangu bu yapala, mitwiikila myababuka mu mwiini na myakana bukuri myaba myahele na myaansi. 
MRK.4.7	Nsaangi dzakaka dzabwa ha butoto bwa mpaanga. Mpaanga, bu dzabuuka, dzasyetekese mitwiikila na myakoono kuha bimbutu. 
MRK.4.8	Nsaangi dzakaka dzabwa ha butoto bwabubwete. Miti myamene, myabuuka na myabuta bimbutu. Myamimosi myabaka makuumi matatu, myakaka makuumi masaamunu, na myakimi nkama.» 
MRK.4.9	Yesu wabweese kuleele: «Mpisi wunde wuri na makutu ma kuyuka, lo kayuka.»
MRK.4.10	Yesu kabaanaa weki ha lumperi, babo bakoobaa na nde ha kimosi na bo kuumi na boolo bamufuula mu mitariri mankuma. 
MRK.4.11	Nde wabvutula kuri bo ti: «Mpaanu dza kimfumu kya Nzaambi kuri beenu bari baha; ngo kasi kuri bari ku mbasi, momanso kwebadzoonsolo mu mankuma, 
MRK.4.12	mpisi heki diba,
MRK.4.12	"Kutala ngo kuri batala, ngo bahele kumono;
MRK.4.12	kuyuka ngo kuri bayuka, ngo kasi bahele kubakula,
MRK.4.12	mu kubata kuri ti bayiinga dyeele,
MRK.4.12	na bataambula mpemisi."»
MRK.4.13	Yesu wabaleele ti: «Beenu lubaanaa lwahele kubakula nkuma yimayi, lo buri lusiila mu kubakula mankuma momanso makaka? 
MRK.4.14	Mukuni wukuna Maampu. 
MRK.4.15	Baatu babamosi bari bunu luteembu lwa nzila, haho hari mu kubwa Maampu. Bu bameeni kuyuka, hanaho Satana wiisiri na yisiri Maampu mabeeri makuna mu bo. 
MRK.4.16	Baatu bari bunu nsaangi dzibwiiri ha butoto buri ha yulu matari, ngo bari bu bayukiri Maampu hanaho, bamataamburi mu kiminu. 
MRK.4.17	Ngo bo bahele na myaansi mu bo-meene, mwaa-kidzika kyantele bari na kyo. Ha lumbisa haho, mpasi bunu pe nkwamusunu dzibaanaa dzeki kwiisa mu ntoono Maampu, mwaa-ntaangu yantele babwiiri. 
MRK.4.18	Baatu bakaka bari bunu nsaangi dzibwiiri hari mpaanga, ngo babo bari bayukiri Maampu, 
MRK.4.19	kasi minyoongi mya nsi yi, mawunu ma busina, na nyiimunu dza bitsuumbu-bitsuumbu, bu bikotiri mu bo, biswetikise Maampu, na meki bimbutu kubuta pe. 
MRK.4.20	Babo bari bunu nsaangi dzibwiiri ha butoto bwabubwete, ngo babo bari bu bayukiri Maampu, bamataamburi na babutiri bimbutu: wamosi makuumi matatu, wakaka makuumi masaamunu, na wakimi nkama.»
MRK.4.21	Yesu waleele kuri bo ti: «Buri muutu lo tweesi mwiinda mu kuri ti kamufuka kunsa mpiri, bunu pe mu kumusuusa kunsa mbuka? Buri lo kari mu kumusuusa ha yulu kitetukulu kya mwiinda ko? 
MRK.4.22	Mukwongo, byobinso byasweeke sa byaba byamonokono, na mansweeki momanso sa maba mayabukunu na pwelelee. 
MRK.4.23	Mbuti muutu wuri na makutu mu kuyuka, lo kayuka.»
MRK.4.24	Yesu wabweese kubaleele ti: «Seenee madyeele mu ma luyuka! Sa baluteesele mu kiteesulu kikyo kilusalila beenu-meene, na sa babweese kiteesu ha yulu haho kuri beenu. 
MRK.4.25	Bukuri wunde wuri na kitotolo, sa babweese kumuha; ngo kasi wunde wahele na kitotolo, sa bayisila na ki kari na kyo.»
MRK.4.26	Yesu wabweese kuleele ti: «Bumabu buri Kimfumu kya Nzaambi, kiri bunu muutu wanyaka nsaangi ha butoto. 
MRK.4.27	Kabwa tolo, bunu pe, kaba naana, butsuku na mwiini, lo nsaangi dzikwemene na dzikwebuuka, ngo nde wahele kuyaaba dyaburi. 
MRK.4.28	Butoto bwo-meene bubutaa bimbutu: ku tekesele munsengele, tumi mungingiri, ku manunu mankono mayele mu mungingiri. 
MRK.4.29	Mankono mamanaa kuyele, mwaa-kidzika kyantele, bahoriri mambeesi bukuri ntaangu ya kutolo yiyelemini.»
MRK.4.30	Nde wabweese kuleele ti: «Na nki tufwanikisa Kimfumu kya Nzaambi? Bunu pe mu nkya nkuma tukiyabisila? 
MRK.4.31	Kiri bunu lusaangi lwa muti wuri nkuumbu sinapi. Habaanaa balukunini mu butoto, lo lubvuriri buntele mu nsaangi dzodzinso dziri ha butoto. 
MRK.4.32	Ngo bu balukunini, lwo lumenini na lweki lubvuriri kudzaangama mu binkoolo byobinso, lo lusiiri mampaala mamanene, kuri lo banoni batuungiri madzaansa mu mampaala maandi.»
MRK.4.33	Mu mankuma malaka ma bubwo, Yesu kaba kweyikisaa Maampu, bunu bwaba nyukulu ya baatu. 
MRK.4.34	Yesu waba kubadzoonsilaa munu mu mankuma. Ngo kabaanaa weki ha lumperi na bayiki baandi, lo misamu myominso wukwebaangula.
MRK.4.35	Mu kiluumbu kinikyo, nsinsika bu yatubuka, Yesu waleele kuri bayiki baandi ti: «Tusabukeenu ku simu dya mubu dyakaka.» 
MRK.4.36	Bo basisa mpuumbu baatu, na bayiki bamunatina mu bwaatu mu kaba; ngo kwaba se mabwaatu makimi ha teke nde. 
MRK.4.37	Kiteembu kyamakwa kyateleme, na mipaku myabwa mu bwaatu, kuri bwaatu bweki kusaka kuluula mu maampa. 
MRK.4.38	Yesu waba ku mambisa ma bwaatu na wabwa tolo ha yulu nkata. Bo bamusiimbila na bamuleele ti: «Muyikisi, buri ye wahele kumono mutima mpasi, ti beetu tufuukila?» 
MRK.4.39	Yesu bu kasiimbuka, waŋaŋana kiteembu na waleele kuri mubu: «Wura! Dzuuna!» Kiteembu kyawa, na kidzuunu kyakinene kyamonoko. 
MRK.4.40	Yesu waleele kuri bo ti: «Buri luri na boomo? Buri beenu lwakiri kanyi pe?» 
MRK.4.41	Bayiki babwiilikila kinkuunka kyalaka, na balelesene bo na bo ti: «Kya muutu wu, wuri kiteembu na mubu bimuywiila?»
MRK.5.1	Bo batubuka ku simu dya mubu dyakaka, mu nkoonsi bari Ngeraseno. 
MRK.5.2	Yesu, bu kasunduka mu bwaatu, hanaho muutu mosi waba na mpeeve yayibi, wapala kunsa mampeembe, wamubwaana. 
MRK.5.3	Muutu wunde waba dzakalaana kunsa mampeembe. Kwaba kwahele muutu waba bangusinaa kumukaanga ti hayuku mu syeene. 
MRK.5.4	Mu ntaangu ngo ntaangu, baba mukaangaana mu biseengu na masyeene; ngo kasi nde haba lo wutabula masyeene, na wutaandula biseengu bibyo. Kwaba kwahele muutu waba wakuka mu kumudzuunisa. 
MRK.5.5	Mantaangu momanso, butsuku na mwiini, nde haba lo wuri kunsa mampeembe, na ku yulu milaandu, wukwefula misaakulu na wukwelemese nyutu mu matari.
MRK.5.6	Bu katalila Yesu ku la, nde wadzumuna, watsukuma ha busu bwaandi, 
MRK.5.7	wabikisa mu mbeembu yayinene waleele ti: «Nki ha kakati dya me na ye, Yesu Mwaana Nzaambi Mwa-yulu? Me nyikuyingukila, mu nkuumbu Nzaambi, yaa kwaamisa me ko!» 
MRK.5.8	Bukuri wabaleele kuri nde ti: «Mpeeve yayibi, pala mu muutu wu!» 
MRK.5.9	Yesu wamufuula ti: «Nkuumbu ye na?» Nde wabvutula ti: «Nkuumbu me "Mukaangu", bukuri beetu turi balaka!» 
MRK.5.10	Nde waba yingukilaa Yesu kwalaka, mpisi kahele kubaheeke kuri la na nkoonsi yiyo! 
MRK.5.11	Ha teke haho, kwaba mpuumbu bangulu yayinene yaba mu kwedya bebele na mulaandu, 
MRK.5.12	Mampeeve mamabi mayingukila Yesu ti: «Tuheeke kweetu mu bangulu, mpisi beetu tukoto mu bo!» 
MRK.5.13	Yesu wabaha miswa. Mampeeve mamabi bu mapala makoto mu bangulu. Mpuumbu bangulu yapatuka ku nsuku beenge, na yabwa mu mubu, kampe mafuunda moolo madyaama mu mubu. 
MRK.5.14	Batari ba bangulu bayitika na bayende kweyaabisa ntoono yiyo, kunsa bvula na mu mabula. Baatu bayisa mu kumono mamo mayirimini. 
MRK.5.15	Bu bayisa kuri Yesu, bamono muutu waba na mampeeve mamabi wadzakala, walwaata binkuta, na wuri kunsa kidzuunu. Baatu bamono boomo. 
MRK.5.16	Bambaangi bayaabisa kuri baatu babo mimyo mayirimini mu muutu waba na mampeeve mamabi, na mu bangulu. 
MRK.5.17	Baatu babaandika kuyingukila Yesu, kuri ti keende kwa la na nkoonsi ya bo. 
MRK.5.18	Yesu kabaanaa weki nwaata mu bwaatu, muutu watsiinikini mu mampeeve mamabi, wamuyingukila mpisi keba kintwaari na nde. 
MRK.5.19	Yesu kasii muha miswa ko, ngo kasi wamuleele ti: «Yende ku nzo yaaku, kuri ba ye-meene, na yaabisa momanso makuyirikiri Mfumu, na bu kakusiiriri ngebe.» 
MRK.5.20	Nde wayende na wabaandika mu kwebikisa, mu mumvuka wa mabula kuumi, momanso mamuyirikiri Yesu; na bobanso bamono dyo dyankimukunu.
MRK.5.21	Yesu bu kabweese kubvutuka ku simu dya mubu dyakaka [mu bwaatu], mpuumbu baatu yayinene yakutukina ha kaba nde mu teke mubu. 
MRK.5.22	Mosi mu bakuutu ba nzo-nkutukunu, nkuumbu yaandi Yayiro, bu kamono Yesu, wabwa ha miilu mya nde. 
MRK.5.23	Wamuyingukila kwalaka na waleele ti: «Mwaa-mwaana me wa mukyeetu, weki mu kufwa. Tweendee wumutetekele myooko mpisi kabvuuka na kaba mwooyo.» 
MRK.5.24	Yesu wayende kintwaari na nde. Mpuumbu baatu yayinene yamunama na bamusiila mfina.
MRK.5.25	Kwaba mukyeetu mosi wuri makila maba kwemupalaana, mu kiteesu kya mibvu kuumi na myoolo. 
MRK.5.26	Nde wamono mpasi dzalaka mu myooko mya babuki balaka. Wamana mboongo dzodzinso dzi kaba na dzo, ngo kasi ha kibeendu kya kuleenge, bubeeru kusa kuleme. 
MRK.5.27	Bu kayuka ma baba leelaana mu Yesu, nde wakoto kunsa mpuumbu, na wamubelemene ku mambisa mu kinkuta. 
MRK.5.28	Nde waleele kunsa mutima ti: «Mbuti me mbelemini kwaandi ti kinkuta kya nde, lo me mvuukiri.» 
MRK.5.29	Mu kilookolo kinikyo, makila mahoto kupala, na nde wamono kunsa nyutu yaandi ti tsiinikini. 
MRK.5.30	Hanaho, Yesu wayaaba mu nde-meene ti mpinu dzipariri mu nde. Bu kasyeeteke, wafuula ti: «Na belemini binkuta bya me?» 
MRK.5.31	Bayiki baandi bamuleele ti: «Ye wumono kuri ti mpuumbu yiri mu kwefinikina kuri ye, ngo wubweese kufuula ti: "Na belemini me?"» 
MRK.5.32	Nde wadyeengese kisooso mu kutala kari na siiri bubwo. 
MRK.5.33	Wa mukyeetu, bu kaba kayaaba mamo ma kabwanikini na mo, wayende, wabwa ha busu bwa Yesu, mu boomo na mantekete, na wamuleele ngwanwa yoyinso. 
MRK.5.34	Yesu waleele kuri nde ti: «Mwaana me wa mukyeetu, kanyi dyaaku dikubvuukisiri, yende mu kiyeengi, na tsiinika mu bubeeru bwaaku.»
MRK.5.35	Yesu bu kaba wakiri mu kudzoonso, baatu banaangukini ku nzo mukuutu nzo-nkutukunu baleele kuri mukuutu ti: «Mwaana ye wa mukyeetu mwaafwa; buri wubweese kuwungisa kwaandi Muyikisi.» 
MRK.5.36	Ngo Yesu bu kayukiri ma baba dzoonso, waleele kuri mukuutu nzo-nkutukunu ti: «Yaa ba na boomo; sa dini kanyi kitsu!» 
MRK.5.37	Yesu kasii bweese kutala ko ti baatu beende kintwaari na nde, ha yulu wuni Petelo, Yakobo, na Yowane mpaangi Yakobo. 
MRK.5.38	Bu batubuka ku nzo mukuutu nzo-nkutukunu, Yesu wamono kisaangila, na baatu bari mu kudila na kunyoongo kwalaka. 
MRK.5.39	Yesu kakotaa mu nzo, waleele kuri bo ti: «Buri luri mu kusa kisaangila, na buri luri mu kudila? Mwaana wahele kufwa, ngo tolo kari kabwa.» 
MRK.5.40	Kasi baatu bamusiila munsiku. Ngo nde kamanaa kupalisa bobanso ku mbasi, horiri taayi na nguri ba mwaana, na bayiki baba kintwaari na nde, na kotiri mu nzo mwaba mwaana. 
MRK.5.41	Nde wakwaata kooko kwa mwaana na waleele ti: «Talita kuum,» mbangukulu lo ti: «Mwaa-ntuumba, me nyikuleele ti siimbika!» 
MRK.5.42	Hanaho, mwaa-ntuumba wasiimbuka na wabeke kweyende. Mwaa-nde waba na bvula kuumi na dzoolo. [Mu kilookolo kinikyo], baatu bamono dyo dyankimukunu yalaka. 
MRK.5.43	Yesu wabadika mu makwa ti, muutu ti mosi yaa kayaaba ko, na waleele ti: «Muheenee byandya.»
MRK.6.1	Yesu wayisika haho, wayende ku bula bwaandi, na bayiki baandi bamunama. 
MRK.6.2	Kiluumbu kya mpuumunu bu kyatubuka, nde wabaandika mu kuyikisa mu nzo-nkutukuna. Baatu balaka bu bayuka bakimuka na baleele ti: «Kuri kabakiri mamama? Nkya madyeele bari bamuha mamama, na buri bimaangu biri mu kweyirimina mu myooko mya nde? 
MRK.6.3	Buri wu kari mukomono-manzo, mwaana Mariya, mpaangi Yakobo, Yose, Yuda na Simoni ko? Buri bibusi bwaandi byahele nkati-nsi na beetu hamaha?» Baatu nkati babumina makya mu ntoono nde. 
MRK.6.4	Yesu waleele kuri bo ti: «Mubikiri kabakaa lukiinsu ku bula bwa nde-meene ko, mu kaanda dya nde-meene ko, na mu nzo ya nde-meene ko.» 
MRK.6.5	Nde kasii yirika kimangu ti kimosi haho ko, ha yulu bani babeeru babamosi katsinikisi, mu kwebatetekele myooko. 
MRK.6.6	Nde wakimuka mu ntoono kuhele kwa kanyi kwa bo.
MRK.6.6	Yesu waba kweyendaa mu mabula mari ku lumperi mu kweyikisa. 
MRK.6.7	Yesu wateele bo kuumi na boolo mbila, wabaandika mu kubasindika boolo-boolo, na wabaha lutumu ha yulu mampeeve mamabi. 
MRK.6.8	Nde wabaha ntumunu kuri ti: «Mu budyeengi bweenu, yaa luholo kitotolo ti kimosi, ha yulu lunu luboto: byandya pe, nkangala pe, mipata mu kimpokoro pe. 
MRK.6.9	Ngo lwaateenu masapaatu, na yaa lunata binkuta byoolo ko.»
MRK.6.10	Nde wabaleele se ti: «Mu nzo yi balutaambiri, dzakaleenu mumwo natee mu ntaangu yi lupala mu bula bubwo. 
MRK.6.11	Ha bula bu babisiri kulutaambula na kuluywiila, bu luri mu kweende, lo kubulee fuunda diri mu miilu myeenu, mpisi kiba kimbaangi kuri bo.» 
MRK.6.12	Bo bayende na bayikisa, mpisi heki baatu bayiinga madyeele! 
MRK.6.13	Bo babingisa mampeeve malaka mamabi, na bakila maasi kuri babeeru balaka na babatsinikisa.
MRK.6.14	Mbyaasi Erode wayuka badzoonsolo mu Yesu, bukuri nkuumbu yaandi yaba yeki mvuumfu, na baatu baba kweleele ti: «Yowane Mubotiki wafulukiri mu bafwa; hango nkuumbu, kari mu kweyirika bimaangu.» 
MRK.6.15	Bakaka baba bakweleele ti: «Wunde Eliya.» Bakimi ti: «Wunde mubikiri wuri bunu mosi mu babikiri.» 
MRK.6.16	Erode, bu kayuka mamo waleele ti: «Wunde Yowane, wu nyatabiri me mutu wafulukiri mu bafwa.»
MRK.6.17	Mukwongo, Erode waheeri lutumu luri ti basiimba Yowane, na bamukaanga bikonyi mu boroko, mu ntoono Erodyade waba mukasi mpaangi yaandi, Filipo wukakweeriri. 
MRK.6.18	Bukuri Yowane wabaleelaa kuri Erode ti: «Ye wuri na miswa ko, mu kuholo mukasi mpaangi yaaku.» 
MRK.6.19	Mu didyo, Erodyade waba wakebele Yowane kooti, na waba watya kumudzusa, ngo waba wahele kubangisina; 
MRK.6.20	bukuri Erode waba kwebataa Yowane, bu kaba kayaari ti nde muutu wasuunguma na wangisi, na waba kwemukalaana. Erode haba bu kayuka ma leele Yowane, lo weki dunga kwalaka; ngo waba na kiminu mu kuyuka ma kaleele.
MRK.6.21	Ngo kiluumbu kimosi mpwaani yabakama. Erode kabaana wukeembele kiluumbu kya mbutukulu yaandi, nde wayirikisa mubuluku, mu kuha kuri baatu baandi balukiinsu, bamfumu ba bayongolo na bakuutu ba Ngalili. 
MRK.6.22	Mwaana waandi, mwaana Erodyade wa mukyeetu wakoto na wakina, waha kiminu kuri Erode na kuri baba dyaanaana kintwaari na nde. Mbyaasi Erode waleele kuri mwaana mukyeetu ti: «Loombo kuri me mpisi kitiiri na me sa nyakuha.» 
MRK.6.23	Erode walaba maalu [kwalaka] kuri nde ti: «Me sa nyakuha kyo ngo kyo ki wundoombo, ti hayuku kibari kya nsi kya kimfumu kyaami.» 
MRK.6.24	Mwaana kapalaa weefuula kuri nguri ti: «Nki me nyiloombo?» Nguri wamubvutula ti: «Mutu Yowane Mubotiki.»
MRK.6.25	Hanaho nde wabvutuka mu mawasu kuri mbyaasi, waloombo ti: «Me ntiiri ti ye mpa mu mawasu, mutu Yowane Mubotiki munsa lukoombo.» 
MRK.6.26	Mbyaasi wamono mpasi mu mutima. Ngo mu ntoono maalu ma kalabiri, na mu ntoono baba badzakala na nde mu kudya, nde kasii tya kunyaafuna mwaana ko. 
MRK.6.27	Mu kilookolo kinikyo, mbyaasi waheeke mukebi mosi mu bayongolo katwaala mutu Yowane. Bu kayende, watabula Yowane mutu mu boroko. 
MRK.6.28	Nde watwaala mutu Yowane munsa lukoombo, na waha nde kuri mwaana wa mukyeetu, na mwaana wa mukyeetu waha nde kuri nguri yaandi. 
MRK.6.29	Bayiki ba Yowane bu bayuka, bayende kwee naanguna nyutu Yowane na bayisuusa munsa mukala.
MRK.6.30	Bantumu bakutukuna bebele na Yesu, na bamuyaabisa momanso maba yirikiri na ma bayikisiri. 
MRK.6.31	Nde waleele kuri bo ti: «Wasee meti ha lumperi hamaha na wuumeenu mwaa-kwantele.» Mukwongo, baatu balaka baba bakweende, bakwiisa, na bo baba koono kubaka mwaa-ntaangu ya kudya. 
MRK.6.32	Bo bayende mu bwaatu ku lumperi bo bakaka. 
MRK.6.33	Baatu bamono ku baba kweende, na balaka babayaabila. Baatu bafumuna mu mabvula momanso, bayende mu miilu na batekesele ku kibeendu kikyo.
MRK.6.34	Yesu, bu kapala mu bwaatu, wamono mburi mpuumbu baatu, wabamwiina ngebe, bukuri baba bunu bimeeme byahele na mutari. Nde wabaandika kubayikisa misamu myalaka. 
MRK.6.35	Ntaangu yaba yimwaaluta kwalaka. Bayiki baandi bakokosolaa kuri Yesu, bamuleele ti: «Kibeendu ki turi kimaki kiri ku lumperi, na ntaangu yimwaaluta. 
MRK.6.36	Bvutula baatu, mpisi beende mu mabvula na mu mabula mari bebele, basuumba bi badya.» 
MRK.6.37	Yesu wabvutula kuri bo ti: «Baheene bi badya beenu-meene.» Bo bamuleele ti: «Buri tweendee twetusuumba mampa ma nkama dzoolo dza bidenali mpisi tubaha badya?» 
MRK.6.38	Yesu wabafuula ti: «Mampa makwe luri na mo? Yendee lwelutala.» Bo batala na babvutula ti: «Mampa mataanu na bansu boolo.» 
MRK.6.39	Nde wabatuma mu kudzakisa baatu bobanso mu makabu-makabu, ha yulu leenge dya maampa. 
MRK.6.40	Bo badzakala mu makabu ma nkama, na ma makuumi mataanu. 
MRK.6.41	Yesu waholo maampa mataanu na bansu boolo, watala ku yulu, wasakumuna, wabukuna mampa, na waha kuri bayiki baandi, mpisi bakabula kuri baatu. Bakabula se bansu bo boolo kuri baatu bobanso. 
MRK.6.42	Bobanso badya na bayukuta. 
MRK.6.43	Bayiki batolo mitooto kuumi na myoolo myaluula mu bitsuri bya mampa na bya bansu. 
MRK.6.44	Baatu badiiri [mampa] baba mafuunda mataanu ma babakala.
MRK.6.45	Mu kilookolo kinikyo, Yesu wakwiikisa bayiki baandi mu kukoto mu bwaatu, na batekesele ku simu dya mubu bebele dya Betesayida, mu ntaangu yi kabvutula nde mpuumbu baatu. 
MRK.6.46	Bu kamana kubabvutula, nde wanwaata ku yulu mulaandu mu kweesaambila. 
MRK.6.47	Nsinsika bu yatubuka, bwaatu bwaba bweki ku kakati dya mubu, na Yesu waba wasaala nde mukaka ku simu. 
MRK.6.48	Nde watalila ti bayiki baandi baba na mpasi mu kwenata bwaatu, mu ntoono kiteembu kyaba babwaana. Mu kitulu kyabina kya butsuku, Yesu wayende kuri bo mu kwedyaata ha yulu mubu, na waba tiiri kubaluta. 
MRK.6.49	Bo bu bamumono wuri mu kwedyaata ha yulu mubu maampa, batsima ti kampe kinyumbi, na babeke mu kufula misaakulu. 
MRK.6.50	Bobanso bamumono na babwilikila kinkuuka. Mu kilookolo kinikyo, Yesu wadzoonso kuri bo na waleele ti: «Lwaatee kibakala, wumawu me, yaa luba na boomo ko.» 
MRK.6.51	Nde wakoto mu bwaatu bebele na bayiki, na kiteembu kyawa. Bo bamono dyo dyankimukunu [yalaka], 
MRK.6.52	bukuri basii bakula mayirimini mu mampa ko, mu ntoono nkubusulu mitima mya bo.
MRK.6.53	Bamanaa kusabuka, batubukiri mu simu, ha bula bwa Ngenesareti. 
MRK.6.54	Bu bapala mu bwaatu, hanaho baatu bayaabila Yesu. 
MRK.6.55	Bo basa budyeengi mu nkoonsi yoyinso yiyo. Baatu babaandika kumutwalikila babeeru, mu yulu mankwaala, kukwo kubayukiri ti weki kumaku. 
MRK.6.56	Mwomunso mwaba kwekotaa Yesu munsa mabula, munsa mabvula, mwa yende tuunga baatu ku manseke, baba kwesuusaana babeeru mu bibeendu bya bobanso, bamuyingukila kuri ti habee-kwaandi babelemene ti nto kinkuta kyaandi. Bobanso baba mubeleminaana batsiinika.
MRK.7.1	Bafarisi na mwaa-ndaambu batini ba mangisi bafumini ku Yerusalemi bakutukina hari Yesu. 
MRK.7.2	Bo bamono babamosi mu bayiki ba Yesu, bakwedya byandya na myooko mya mviindu, haho lo ti myahele kuswaaka.
MRK.7.3	Mukwongo, Bafarisi bunu buri Bayudayo bobanso, badyaana kwahele kuswaaka myooko natee mu mambongono ko, mu kubvumina kikulu kya bakuutu. 
MRK.7.4	Mbuti bafumini ha kibeendu bya bobanso, lo bakiri kuswaaka myooko tumi badya. Bari na bifu bikimi byalaka bi bari bataambula, bi bakoobvuminaa busiiri: nswaakulu mambasa, bisa byansoongo, nkoombo [na mankwaala].
MRK.7.5	Bafarisi na batini ba mangisi bafuula Yesu ti: «Bayiki ba ye buri bari kikulu kya bakuutu kubvumina pe, bo kwedya byandya na myooko myamviindu?» 
MRK.7.6	Yesu wabvutula kuri bo ti: «Esaya nkati wabikuri kwa kwakubwete, mu ntoono beenu bangaa-bumpitu-bumpyoongo, bunu bu diri dyatinu [ti]:
MRK.7.6	"Kaanda dimadi dikiinsa me mu bibori;
MRK.7.6	ngo kasi mutima mya bo miri la na me.
MRK.7.7	Kwa buunu bo bari mu kwensaambila.
MRK.7.7	Nyikusulu dzi bari mu kweyikisa
MRK.7.7	mangisi ma kimuutu."
MRK.7.8	Bu lubwoongiri mangisi ma Nzaambi, beenu lukaangimini mu kikulu kya baatu!»
MRK.7.9	Nde wabweese kubaleele ti: «Beenu luyaari nkati kunyaafunaa mangisi ma Nzaambi, mu kukebe kikulu kya beenu-meene! 
MRK.7.10	Mukwongo, Moose waleele ti: "Kiinsa taayi dyaaku na nguri yaaku". Na ti: "Wunde wubula mampopi kuri taayi bunu pe kuri nguri, lo manunu lufwa." 
MRK.7.11	Kasi beenu lukweleele ti: "Mbuti muutu leeriri kuri taayi bunu pe kuri nguri ti: "Bibyo bi nketi kuha ye, bunu lubakusu kolobani diri", haho lo ti "kikabu kya kuha kuri Nzaambi." 
MRK.7.12	Beenu lumutala, kuri wahele kuyirika kitotolo ti kimosi, kuri taayi bunu pe kuri nguri. 
MRK.7.13	Beenu luyalaana Maampu ma Nzaambi, mu kuyiingisa kikulu kyeenu, ki luri mu kweyikisa; misamu myalaka luri mu kweyirika mya bubwo.»
MRK.7.14	Yesu wabweese kuteele mpuumbu baatu, wabaleele ti: «Ywiilee me beenu-banso na bakuleenu. 
MRK.7.15	Kuri kitotolo ko kya ku mbasi, kiri kikotaana mu muutu, lo kimusumuni. Ngo kasi bisumunaa muutu, bipalaa mu muutu.» [
MRK.7.16	]
MRK.7.17	Yesu kamanaa kukoto mu nzo, kuri weki la na mpuumbu, bayiki baandi bamuha kifuuri mu mitariri nkuma. 
MRK.7.18	Nde wabvutula kuri bo ti: «Buri beenu se lwahele na madyeele? Lwahele kubakula kuri ti byobinso bya ku mbasi bikotaana mu muutu, lo byahele kumusumuna, 
MRK.7.19	bukuri byahele kukoto munsa mutima waandi, ngo munsa mwooyo, tumi byeki pala ku mutsyeeku, mu didyo, byandya byobinso byatsyeemeke?» 
MRK.7.20	Nde wabweese kuleele ti: «Mamo mapalaa mu muutu, mamo masumunaa muutu. 
MRK.7.21	Bukuri mu mitima mya baatu, mu palaana bitsimi byabibi: buyala, kwiibi, munzusu baatu, 
MRK.7.22	kimpala, ntiki-mboongo, mamabi, mawunu, kisaangila, miisu-mbengele, nsaanunu, masiiku, buwulu; 
MRK.7.23	momanso mamabi mamo, mapalaa mu muutu na mamusumunaa.»
MRK.7.24	Yesu kayisikaa ha kibeendu kikyo, wayende mu mankoonsi ma Tiro. Bu kakoto mu nzo mosi, nde kasii tya ko ti, muutu ti mosi kayaaba, ngo kasii bangusina kuba wasweeme. 
MRK.7.25	Hanaho, mukyeetu mosi, waba na mwaana wa mukyeetu waba na mpeeve yayibi, bu kayuka dyo, wayisa na wabwa ha miilu mya Yesu. 
MRK.7.26	Mukyeetu wunde waba Muhelene, wabutukila ku Fenisi dya Sirya. Nde wayingukila Yesu mpisi kapalisa mpeeve yayibi yaba mu mwaana waandi. 
MRK.7.27	Yesu waleele kuri wa mukyeetu ti: «Hemeseeti mwaa-baala bayukuta, bukuri bwahele bwabubwe mu kuholo mampa ma baala, na kutuba mo kuri bambwa.» 
MRK.7.28	Mukyeetu wabvutula na waleele kuri Yesu ti: «Mfumu, mwaa-baala ba bambwa se bakoodyaana bisyele bya mampa ma baala ku nsuku taabala.» 
MRK.7.29	Yesu waleele kuri nde ti: «Mu ntoono ma leeriri ye mamo, yende kwaaku, mpeeve yayibi yipariri mu mwaana waaku.» 
MRK.7.30	Bu kabvutuka ku nzo yaandi, mukyeetu wamono mwaana wabwoongulu ha yulu mbuka, na mpeeve yayibi yapala.
MRK.7.31	Yesu wabweese kusisa nkoonsi ya Tiro, walutila ku Sidoni, kunsa mumvuka wa mabula kuumi, mu kweende ku mubu wa Ngalili. 
MRK.7.32	Baatu banata kuri Yesu muutu wafwa makutu, wuri na mpasi mu kwedzoonso. Bayingukila Yesu mpisi kamutetekile myooko. 
MRK.7.33	Yesu wamunata ku lumperi, ha nde mukaka, la na mpuumbu, wamusoko mileembu mu makutu, waboloso mileembu mu mante maandi, na wabelemene ludima lwa mubeeru, 
MRK.7.34	Yesu watala ku yulu, wanana muwuumunu waandi, na waleele kuri mubeeru ti: «Efata» haho lo ti: «Dzibuma!» 
MRK.7.35	[Hanaho], makutu maandi madzibuma, lulyeele lwa ludima lwaandi lwa nyanguka, na wadzoonso kwakubwete. 
MRK.7.36	Yesu wadika baatu, ti yaa bayaabisa kuri muutu ti mosi ko. Ngo bu kabadika, bo kusa kuhamisa kutsamukisa mvuumfu. 
MRK.7.37	Baatu bamono dyo dyankimukunu yalaka na baleele: «Nkati momanso ma kari mu kweyirika mamabwete. Nde wuyukusa bafwa makutu na wudzoonsoso mababa.»
MRK.8.1	Mu biluumbu binibyo, mpuumbu baatu yayinene yabweese kukutukina na baba bya kudya pe. Yesu kateelaa bayiki baandi, wabaleele ti: 
MRK.8.2	«Me nyiri na ngebe mu mpuumbu yi, bukuri biluumbu byeki bitatu, baatu bari ha teke me, ngo bahele na bya kudya. 
MRK.8.3	Mbuti heki me nyibabvutiri mu manzo, kuri bahele kudya, lo makwa ma bawiiri mu nzila, na babamosi mu bo, bafuminye ku la.» 
MRK.8.4	Bayiki baandi babvutula kuri nde ti: «Dyaburi muutu kabangusinaa kuyukutisa baatu bamaba mu mampa ku nsi yankatu yimayi?» 
MRK.8.5	Yesu wabafuula ti: «Mampa makwe luri na mo?» Bo babvutula ti: «Nsaamu.» 
MRK.8.6	Yesu watuma mpuumbu baatu mu kudzakala ha nsi; na bu kaholo mampa nsaamu, wabvutula matoondo, wabukuna mo na wamaha kuri bayiki baandi mpisi bakabula; bo bakabula mo kuri mpuumbu. 
MRK.8.7	Bo baba se na mwaa-ndaambu bansu. Yesu wasakumuna bansu babo, na waleele kuri bayiki mu kukabula se. 
MRK.8.8	Baatu badya, bayukuta. Na batolo bitsuri bya mampa byasaariri: mampiri nsaamu. 
MRK.8.9	Baatu baba kampe kiteesu kya mafuunda mana. Yesu wababvutula. 
MRK.8.10	Hanaho, nde wanwaata mu bwaatu na bayiki baandi, na wayende ku mankoonsi ma ku Dalamanuta.
MRK.8.11	Bafarisi bayisa na babaandika kusa nkalikisi na Yesu. Bo bamusakila kidiimbu kya ku yulu, mu ku kumutsiitsa. 
MRK.8.12	Yesu wanana muwuumunu mu kiluunsi, kyaandi na waleele: «Buri kinseendu kimaki kiri mu kusaka kidiimbu? Ngwanwa me nyiluleele, ka kuba kidiimbu ti kimosi ko, ki baha kuri kiseendu ki!» 
MRK.8.13	Kamana kubasisa, nde wabweese kunwaata mu bwaatu, na wasabuka ku simu dya mubu.
MRK.8.14	Bayiki badzimikini mu kuholo mampa. Mpa mosi kitsu baba na yo mu bwaatu. 
MRK.8.15	Yesu wabaha lutumu, wabaleele ti: «Luyuka! Seenee madyeele mu lufunusu lwa Bafarisi na mu lwa Erode.» 
MRK.8.16	Bayiki bakoto mu kwetsima bo na bo, bukuri baba bahele na mampa. 
MRK.8.17	Yesu, bu kabakula bitsimi bya bo, wabaleele ti: «Buri luri mu kwetsima ti lwahele na mampa? Beenu lwakiri kubakula pe, na lwakiri kumono pe? Beenu mitima myakuba? 
MRK.8.18	Beenu miisu luri na myo, kasi lwahele kumono? Beenu makutu luri na mo, kasi lwahele kuyuka? Beenu lubaambu lwo pe? 
MRK.8.19	Ha nyabee bukuna me mampa mataanu, mu kudiisila mafuunda mataanu ma babakala, mampiri makwe maluula mu bitsuri bya mampa lwatoriri?» Bo babvutula kuri nde ti: «Kuumi na moolo.» 
MRK.8.20	«Heki ha nyabee diisila me mafuunda mana ma babakala mu mampa nsaamu, mampiri ma bitsuri bya mampa, masaariri makwe lwatoriri?» Bo babvutula [kuri nde] ti: «Nsaamu.» 
MRK.8.21	Yesu wabaleele ti: «Beenu lwakiri kubakula pe?»
MRK.8.22	Bo bayende ku Betesayida. Baatu batwaala muutu wafwa miisu kuri Yesu, na bamuyingukila mpisi kamubelemene. 
MRK.8.23	Yesu waholo wafwa miisu mu kooko, na wamunata bu mbisa bula. Yesu wamufulula mante mu miisu, wamutetekele myooko na wamufuula ti: «Nki wuri mu kumono?» 
MRK.8.24	Mubeeru wadzibula miisu, waleele ti: «Me nyiri mu kumono baatu, ngo kubamono bunu miti miri mu kweyende.» 
MRK.8.25	Yesu wabweese kumubelemene mu miisu, na nde wamono na kensekelee, watsiinika na wamono kuri wukwesobokoso byobinso. 
MRK.8.26	Yesu wamusindika ku nzo yaandi, wamuleele ti: «Yaa koto kunsa bula ko.»
MRK.8.27	Yesu wayende na bayiki baandi ku mabula ma nkoonsi ya Kayisareya dya Filipo. Bu baba mu nzila, Yesu wafuula bayiki baandi ti: «Baatu nki bari mu kweleele, ti me na nyiri?» 
MRK.8.28	Bo babvutula baleele kuri nde [ti]: «Yowane Mubotiki, bakaka ti Eliya, bakaka ti mosi mu babikiri.» 
MRK.8.29	Yesu wabafuula ti: «Heki beenu buri luleeriri, ti me na nyiri?» Petelo wabvutula kuri nde ti: «Ye ngo Kiristo.» 
MRK.8.30	Yesu wabaŋaŋina mpisi bahele kuyaabisa kuri muutu ti mosi mya mu nde.
MRK.8.31	Yesu wabaandika mu kubayikisa ti: «Mwaana muutu yelemini kumono mpasi dzalaka; bakulu ba babakala, bakuutu ba bangaanga-nzaambi na batini ba mangisi sa bamuyekele, na kumudzusa; na ha mambisa ma biluumbu bitatu, tumi kafuluka.» 
MRK.8.32	Nde wadzoonso mimyo mu nsiitu. Petelo kamunataa ha lumperi, baandikiri kumuŋaŋina. 
MRK.8.33	Yesu kasyeetekaana, mwiini bayiki baandi, ha kaŋaŋina Petelo na kumuleele ti: «Satana, ba ku mambisa ma me, bukuri ma wutsima ye mari ma Nzaambi ko, ngo ma baatu.»
MRK.8.34	Yesu kateelaa mpuumbu baatu ha kimosi na bayiki baandi, wabaleele ti: «Mbuti muutu tiiri kunama me ku mambisa, lo katuna nyutu ya nde-meene, kanaanguna kuruwa dyaandi, na kanama me. 
MRK.8.35	Mukwongo, wunde wutiiri kubvuukisa kidziingu kyaandi, lo sa kakidziimbisa; ngo kasi wunde wudziimbisa kidziingu kyaandi mu ntoono me, na mu ntoono Musamu Wamubwete, lo sa kakibvuukisa. 
MRK.8.36	Nkya ndaandu yiri na muutu mu kubaka nsi yansiina, ngo fuukisiri kidziingu kyaandi? 
MRK.8.37	Nki muutu, katsiitsa kuha mu kuyiingisa kidziingu kyaandi? 
MRK.8.38	Mukwongo, wunde wuba na nsoni mu me, na mu maampu maami, mu kiseendu kimaki, kya kimpala na kya masumu, lo Mwaana muutu se, ha kakwiisa nde na bambasi bangisi mu nkeembu Taayi dyaandi, sa kamumwiina nsoni.»
MRK.9.1	Nde wabweese kubaleele ti: «Ngwanwa me nyiluleeriri, babamosi mu bateleme hamaha, bafwa ko, natee bakiri kumono Kimfumu kya Nzaambi kiisiri mu mpinu.»
MRK.9.2	Biluumbu bisaamunu bu byaluta, Yesu waholo Petelo, Yakobo na Yowane, na wabatoombolo ku yulu mulaandu wadzaangama, kwa bo bakaka. Nde wakituka ha busu bwa bo; 
MRK.9.3	binkuta bya nde byaba byeki seme kwalaka, byahembeke mu kiteesu kiri lo, kwahele muhembikisi-mansaanda ti mosi ha butoto, wubangisina kuhembekese bubwo. 
MRK.9.4	Eliya na Moose bamonokono, bari mu ku kudzoonso na Yesu. 
MRK.9.5	Petelo wabaangula mbeembu, waleele kuri Yesu ti: «Muyikisi, buri bwabubwete ti tubeeneenu haaka na tutuungeenu misaampu mitatu, mosi wa ye, mosi wa Moose, na mosi wa Eliya.»
MRK.9.6	Petelo waba wahele kuyaaba dya kuleele, bukuri baba na boomo. 
MRK.9.7	Tuti dyayisa ha yulu bo, na dyabafuka mu mposi yaandi; na mono, mbeembu mosi yayukukuna mu tuti, yaleele ti: «Wumawu ngo Mwaana waami wa mutima, mu ywiileenu!» 
MRK.9.8	Na sisuu, bayiki bu batala mpele na mpele ha baba, bahele bweese kumono muutu ti mosi, ngo wunu Yesu kitsu na bo-meene.
MRK.9.9	Bu baba mu kukulumuka mulaandu, Yesu wabadika ti yaa bayaabisa kuri muutu ti mosi ko, mamo ma bamwiini natee Mwaana muutu fulukiri mu bafwa. 
MRK.9.10	Bo bakebe musamu wunde, na baba kwefulusinaa bo na bo ti: «Kufuluka mu bafwa mambangukulu nki?»
MRK.9.11	Bo bafuula Yesu ti: «Bukuri nki batini ba mangisi bakoleelaa ti Eliya wakiri tekesele na kwiisa?» 
MRK.9.12	Yesu wabvutula kuri bo ti: «Bunubwo, Eliya wutekesele na kwiisa mu kubvutula bunkete. Ngo, mu nki ntoono diri dyatinu ti Mwaana muutu, sa kamono mpasi dzalaka, na sa kaba wanyaafunu? 
MRK.9.13	Ngo kasi me nyiluleeriri ti: Eliya wayeki wayisa, na bamuyirikiri myominso mi baba batiiri, bunu bu dyaba dyatinu mu ntoono ya nde.»
MRK.9.14	Bu batubuka hari bayiki bakaka, bo bamono mpuumbu baatu yayinene yaba yabadyengekele, na batini ba mangisi baba kalikisaana na bo. 
MRK.9.15	Hanaho, mpuumbu yoyinso bu yamono Yesu, yakimuka. Baatu badzumuna kuri nde mu kumuha mboto. 
MRK.9.16	Nde wabafuula ti: «Mu nki ntoono lubee saana nkalikisi na babo?»
MRK.9.17	Muutu mosi munsa mpuumbu wabvutula kuri nde ti: «Muyikisi, me mbee nyatwaala kuri ye, mwaana me wa mubakala, wuri na mpeeve ya bubaba. 
MRK.9.18	Mbuti Mpeeve yiyo yimwaamubaka, lo yimutubiri ha nsi, lo fulu dipala mu munwa, wukweete miinu na nyutu yikaangama. Me ndeerirye kuri bayiki ba ye, mpisi babinga mpeeve yiyo, ngo bahele kubangisina.» 
MRK.9.19	Yesu wabvutula kuri bo ti: «Ha! Kiseendu ki kyahele na kanyi, natee mantaangu makwe me nyiba na beenu? Natee mantaangu makwe me nyikuunda beenu? Muntwalikilee hamaha!»
MRK.9.20	Bamunatikina nde, na mpeeve yiyo bu yamono Yesu, hanaho yanyingisa mwaana mu makwa; nde wabwa ha nsi, wabeke kwenengumuke kuri fulu dikwemupala mu munwa. 
MRK.9.21	Yesu wafuula taayi dya mwaana ti: «Mantaangu makwe mwaana kari kunsa kiteesu ki?» Taayi wabvutula ti: «Kuholosono bulesi bwaandi. 
MRK.9.22	Mantaangu malaka mpeeve yiyo yimutubaa ku mbaawu, na mu maampa mu kumudzusa. Ngo mbuti ye wakuka mu kusa kitotolo, lo bakisa beetu, tubakila ngebe!» 
MRK.9.23	Yesu waleele kuri nde ti: «Mbuti ye wakuka, lo momanso mayirimini kuri wunde wusa kanyi.» 
MRK.9.24	Hanaho, taayi dya mwaana waleele: «Me nsii kanyi, bakisa me mu kanyi di nyiri dyo pe.»
MRK.9.25	Yesu bu kamono mpuumbu baatu yiri mu kwisikila, waŋaŋana mpeeve yayibi, waleele kuri yo ti: «Mpeeve ya bubaba, me nyikutumini: Pala mu mwaana wu, na yaa bweese kukoto mu nde ko!» 
MRK.9.26	Bu yafula misaakulu, yamunyingisa mu makwa, na yapala. Mwaana waba weki bunu wafwa, na baatu balaka baba beki leele ti: «Mwaafwa.» 
MRK.9.27	Ngo Yesu kamukwaataana mu kooko, wumusiimbiri na mwaana telemini. 
MRK.9.28	Yesu kakotaa mu nzo, bayiki baandi bamufuuriri ha bo bakaka ti: «Dyaburi beetu, tukooninyee kubingisa mpeeve yiyo?» 
MRK.9.29	Nde wabaleele ti: «Kuri kitotolo ko kitsiista kupalisa kitsuumbu kikyo, mbuti ka mu lusaambulu ko.»
MRK.9.30	Bo bayisikaa haho, bayookolo ku Ngalili. Yesu waba wahele kutya ti baatu bayaaba. 
MRK.9.31	Mukwongo, nde wayikisa bayiki baandi, wabaleele ti: «Mwaana muutu weki wayekulu mu myooko mya baatu, bo sa bamudzusa; bu bamudzusiri, biluumbu bitatu bilutaana, nde sa kafuluka.» 
MRK.9.32	Ngo kasi bo baba bahele kubakula musamu wunde; na baba bataana kumufuula.
MRK.9.33	Bo batubuka ku Kafarnawumi. Babaanaa beki ku nzo, Yesu wabafuula ti: «Mu nki ntoono lubee kwesa nkalikisi mu nzila?» 
MRK.9.34	Ngo bo bawura, bukuri mu nzila, bo na bo babee kwesa nkalikisi mu kusaka kuyaaba wunde wubvuriri bukuutu. 
MRK.9.35	Yesu bu kadzakala, wateele bo kuumi na boolo na wabaleele ti: «Mbuti muutu ti kuba watete, lo kaba wampotulu mu bobanso, na kaba ngaamba bobanso.» 
MRK.9.36	Nde kaholaa mwaa-mwaana, wumutelemisi ha kakati dya bo. Bu kamubuumba kunsa myooko, waleele kuri bo ti: 
MRK.9.37	«Mpisi wunde wutaambula, mosi mu mwaa-baala ba bumabu, mu nkuumbu yaami, lo me kataamburi; na mpisi wutaambula me, lo kari me kataamburi ko, ngo wunde wampeeke.»
MRK.9.38	Yowane waleele kuri Yesu ti: «Muyikisi, beetu tumwiinyee muutu mosi wukwebingisa mampeeve mamabi mu nkuumbu ye; na beetu tumudikiryee, bukuri nde wahele kweyende na beetu.» 
MRK.9.39	Yesu waleele ti: «Yaa lumudika ko, bukuri kuri muutu ti mosi ko, wuri kasaana kimaangu mu nkuumbu yaami, mwaa-kidzika kyantele, weki dzoonso bwabubi mu me, 
MRK.9.40	bukuri wunde wahele na kitaatu mu beetu, lo wuri kintwaari na beetu. 
MRK.9.41	Mpisi wunde wuha beenu mbasi maampa ma kunwa, mu nkuumbu yiri ti beenu baatu ba Kiristo, ngwanwa me nyiluleeriri ti: lo kahelele museendu waandi ko.»
MRK.9.42	«Mpisi wunde wubwiisa mu masumu, mosi mu mwaa-bilesi bimabi, byasa kanyi [mu me], lo buri bwabubwete mu nde, ti bamukaanga nguku-tari mu nkiingu yaandi, na bamutuba mu mubu. 
MRK.9.43	Mbuti kooko kwaaku kubwiisa ye mu masumu, lo taabala kwo, buri bwabubwete mu ye, mu kukoto na kooko kumosi mu kidziingu, ti na kuba na myooko myoolo, ngo weensi ku lubila, ku mbaawu yiri yadzimaa ko. [
MRK.9.44	] 
MRK.9.45	Mbuti kuulu kwaaku kubwiisa ye mu masumu, lo taabala kwo; buri bwabubwete mu ye, mu kukoto na kuulu kumosi mu kidziingu, ti na kuba na miilu myoolo, ngo bakutubiri ku lubila. [
MRK.9.46	] 
MRK.9.47	Mbuti diisu dyaaku dibwiisa ye mu masumu, lo hokolo dyo; buri bwabubwete mu ye, mu kukoto na diisu dimosi mu Kimfumu kya Nzaambi, ti na kuba na miisu myoolo, ngo bakutubiri ku lubila, 
MRK.9.48	kukwo kuri mitaka myafwaa ko, na mbaawu yadzimaa ko. 
MRK.9.49	Mukwongo, sa basa mungwa mu mpisi muutu, ku mbaawu.»
MRK.9.50	«Mungwa wamubwete. Ngo mbuti weki wahele nyeke, lo mu nki lumubvutukila nyeke yiyo? Beenee na mungwa mu beenu-meene, na beeneenu na kiyeengi beenu na beenu.»
MRK.10.1	Yesu kayisikaa haho, weensi mu mankoonsi ma Yudaya, [na] ku simu dya Yorodani. Mampuumbu ma baatu mabweese kukutukuna ha teke nde, na bunu bwaba kifu kyaandi, nde wabweese kubayikisa. 
MRK.10.2	Bafarisi bu bakokosolo kuri nde, bamuha kifuuri mu kumutsiitsa: «Buri kuri miswa kuri mulumi, mu kubinga mukasi waandi?» 
MRK.10.3	Yesu wabvutula kuri bo ti: «Moose nki kari kalutuma?» 
MRK.10.4	Bo babvutula ti: «Moose waha miswa mu kutina mukaanda wa nzusulu makweele na kubinga mukasi.» 
MRK.10.5	Yesu wabweese kuleele kuri bo ti: «Mu ntoono nkubulu mitima myeenu, ngo Moose kalutinini ngisi yiyo. 
MRK.10.6	Kunu mbandukulu yulu na butoto, Nzaambi wayirikiri "bakala na mukyeetu;" 
MRK.10.7	"mu ntoono yiyo, bakala sa kasiisa taayi na nguri yaandi [na sa kakaangama mu mukasi waandi], 
MRK.10.8	na bo boolo sa baba muswinyi mosi, kuri lo basii boolo ko, ngo muswinyi mosi." 
MRK.10.9	Ngo bibyo biri Nzaambi wabibvuuta, muutu yaa kabihaambila ko.» 
MRK.10.10	Babaanaa beki ku nzo, bayiki baandi babweese kumuha kifuuri mu musamu wunde. 
MRK.10.11	Yesu wabvutula kuri bo ti: «Mubakala wubinga mukasi waandi, na kweeriri mukyeetu mukimi, lo teeri kimpala ha busu bwa mukasi watete. 
MRK.10.12	Na mbuti mukyeetu bingiri mulumi waandi, na kweeriri bakala dikimi, lo nde teeri kimpala.»
MRK.10.13	Baatu banata mwaa-baala kuri Yesu, mpisi nde kababelemene, ngo bayiki baandi babaŋaŋina. 
MRK.10.14	Yesu wamono dyo ti bwabubi, na waleele kuri bayiki baandi ti: «Hemesee mwaa-baala biisa kuri me. Yaa lubakakisila ko, bukuri Kimfumu kya Nzaambi kiri kya bafwaanikina na bo. 
MRK.10.15	Mu ngwanwa, me nyiluleele ti: Mpisi wunde wuhele kutaambula Kimfumu kya Nzaambi bunu mwaa-mwaana, lo ka kakoto mu kyo ko.» 
MRK.10.16	Nde wababuumba kunsa myooko, myooko myaandi, na wabasakumuna, mu ntetukulu myooko ha yulu bo.
MRK.10.17	Yesu bu kaba kweyende mu nzila, muutu mosi wayisa mu ntiinu, watsukuma ha busu bwaandi na wamufuula ti: «Muyikisi wamubwete, nki me nsa mu kutaambula kidziingu kyahele manunu bunu saala?» 
MRK.10.18	Yesu waleele kuri nde ti: «Buri ye wuleele kuri me ti me wamubwe? Kuri muutu wamubwe ko, ha yulu wunu Nzaambi kitsu. 
MRK.10.19	Ye yaari mangisi: "yaa dzusa ko, yaa ta kimpala ko, yaa yiba ko, yaa ta kimbaangi kya mpya ko, yaa sa bumbabu ko, kiinsa taayi na nguri yaaku."» 
MRK.10.20	Muutu wunde waleele kuri Yesu ti: «Muyikisi, momanso mamo, me nyamakebe kuholosono bulesi bwaami.» 
MRK.10.21	Yesu kamusungumina kisoosi, wamutya na wamuleele ti: «Kitotolo kimosi kiheeri kuri ye: yende, yarika bi wuri na byo, na ha [kuri] bawelu, ye sa baka busina ku yulu, na wasa, nama me.» 
MRK.10.22	Ngo nde bu kayuka maampu mamo, makwa mamuwa, na wayende kunsa ngebe, bukuri waba na lubaku lwalaka. 
MRK.10.23	Yesu, bu katala mpele na mpele, waleele kuri bayiki baandi ti: «Diri nkati dya mpasi kuri baatu bari na busina, mu kukoto mu Kimfumu kya Nzaambi.» 
MRK.10.24	Bayiki babaka boomo mu misamu mimyo. Ngo Yesu wabweese kuleele kuri bo ti: «Mwaa-baala, nkati diri dya mpasi mu kukoto mu Kimfumu kya Nzaambi. 
MRK.10.25	Dibvuriri mpasi kuri kisina mu kukoto mu Kimfumu kya Nzaambi, ti na kibulu kiri nkuumbu kamelo mu kukoto ha wuri dya noongo.» 
MRK.10.26	Baatu bamono dyo nkati dyansisi, na balelesene bo na bo ti: «Na wubangisina kubvuuka?» 
MRK.10.27	Bu kabasungumina kisoosi, Yesu waleele ti: «Kuri baatu lo kubangisina pe, ngo ka kuri Nzaambi ko, bukuri kuri Nzaambi momanso mari bwa kubangisina.» 
MRK.10.28	Petelo wabaandika kumuleele ti: «Mono, beetu twasiisiri byobinso na twakunemi.» 
MRK.10.29	Yesu waleele ti: «Mu ngwanwa, me nyiluleele ti: Kuri muutu ko wuri kasiisaana nzo yaandi, bunu pe bampaangi na bibusi, bunu pe taayi na nguri, bunu pe baala, bunu pe manseke mu ntoono me, na mu ntoono Musamu Wamubwete, 
MRK.10.30	lo heriri kutaambula ku kinkama, mu ntaangu ya lumalu: manzo, bampaangi, bibusi, banguri, baala na manseke kunsa nkwaamusunu, tumi kidziingu kyahele manunu, mu ntaangu yikwiisa. 
MRK.10.31	Balaka bari batete, sa baba bampotulu; na babo bari bampotulu, sa baba batete.»
MRK.10.32	Baba mu nzila mu kutoomboko ku Yerusalemi, Yesu waba ku mankula. Bayiki baandi baba na boomo, na babo baba kwebanama baba na nzala mwooyo. Yesu wabweese kuholo bo kuumi na boolo, na wabeke mu kubaleele mamo mamubwilikila. 
MRK.10.33	Nde wabaleele ti: «Mono, turi mu kutoomboko ku Yerusalemi, na Mwaana muutu sa kaba wayekulu kuri bakuutu ba bangaanga-nzaambi, na kuri batini ba mangisi. Bo sa bamukesele mukanu wa lufwa na sa bamuyekele kuri bangooyi, 
MRK.10.34	bo sa bamusaana, sa bamufulula mante, sa bamulata nkwaasulu, na sa badzusa; ha mambisa ma biluumbu bitatu, nde sa kufuluka.»
MRK.10.35	Baala ba Dzebedayi, Yakobo na Yowane, bakokosolo kuri Yesu na bamuleele ti: «Muyikisi, beetu tutiiri ti, ye wutuyirikila mamo ma tukuloombo.» 
MRK.10.36	Nde wabvutula kuri bo ti: «Nki lutiiri me nyiluyirikila?» 
MRK.10.37	Bo babvutula kuri nde ti: «Ye ha miswa kuri beetu mu kudzakala, mosi ha lubakala lwa ye, na mosi ha lumosi lwa ye, mu nkeembu yaaku.» 
MRK.10.38	Yesu wabvutula kuri bo ti: «Beenu lwahele kuyaaba ma luri mu kuloombo. Beenu lo lubangusini kunwa mbasa yi nyinwa me, bunu pe kuba babotuku mu mbotokulu yi babotoko me?» 
MRK.10.39	Bo babvutula kuri nde ti: «Beetu lo tubangusini.» Ngo Yesu wabaleele ti: «Mbasa yi nyinwa me, beenu sa lwanwa, na mbotokulu yi babotoko me, beenu sa balubotoko mu yo. 
MRK.10.40	Ngo mu mitariri kudzakala ha lubakala bunu pe ha lumosi lwa me, kari me nyiha miswa mimyo ko; ngo bibeendu bibyo bya baatu, ba bari bayirikila.»
MRK.10.41	Bayiki kuumi bakaka, bu bayuka bubwo, babakila Yakobo na Yowane nkesi. 
MRK.10.42	Yesu kabateelaana, wubaleeriri ti: «Beenu luyaari ti, babo babakoomonaa buni bamfumu ba mansi, bakoosalilaa bumfumu bwaaku ha yulu mansi mamo, na bakuutu ba mo, basalilaa lutumu lwaaku ha yulu mo. 
MRK.10.43	Kari bubwo buyelemini kuba mu beenu ko; ngo wunde wutiiri kuba mukuutu mu beenu, lo kaba kisari kya beenu, 
MRK.10.44	na wutiiri kuba watete mu beenu, lo sa kaba nkutu ya bobanso. 
MRK.10.45	Bukuri Mwaana muutu wahele kwiisa mu kuri ti bamusalila, ngo mu kusalila, na kuha kidziingu kyaandi, bunu kikori mu balaka.»
MRK.10.46	Bo bayende ku Yeriko. Yesu kabaanaa weki totoko mu Yeriko, na bayiki baandi na mpuumbu yayinene, muutu mosi wafwa miisu, ngaa-luloombo, nkuumbu yaandi Bartimayi mwaana Timayi, waba wadzakala mu teke nzila. 
MRK.10.47	Kayuka ti wunde Yesu wa ku Nadzareti wuri mu kuluta, nde wabeke mu kufula misaakulu na kuleele ti: «Yesu mwaana Davidi, bakila me ngebe.» 
MRK.10.48	Baatu balaka bamuŋaŋana mpisi kawura; ngo nde wahamisa kufula misaakulu ti: «Yesu mwaana Davidi, bakila me ngebe.» 
MRK.10.49	Yesu katelemaa, leeriri ti: «Muteele mbila.» Na bo bateele wafwa miisu mbila, bamuleele ti: «Lwaata kibakala, teleme, nde wukuteele mbila.» 
MRK.10.50	Bartimayi kaloosa kiyuungu kyaandi, telemini mu nkaaka na weensi kuri Yesu. 
MRK.10.51	Yesu wamufuula ti: «Nki tiiri ti me nsa mu ye?» Wafwa miisu wabvutula kuri nde ti: «Muyikisi, me ntiiri kumono.» 
MRK.10.52	Yesu waleele kuri nde ti: «Yende, kanyi dyaaku dikubvuukisiri.» Hanaho, nde wamono, na wabeke kwenama Yesu mu nzila.
MRK.11.1	Bu bakokosolo na Yerusalemi, bebele na mabula ma Betefange na Betanya, ku teke mulaandu wa Mi-olive, Yesu waheeke boolo mu bayiki baandi, 
MRK.11.2	na wabaleele ti: «Yendee ha bula buri ha mankula, bu lusa na tsee, sa lwamono mwaana mpuunda wakaangu, wuri muutu ti mosi kanweeti ko; munyanguneenu na mutwaaleenu. 
MRK.11.3	Mbuti muutu wulufuuriri ti: "Buri lusa bubwo?" Lo muleelee ti: "Mfumu wuri na nzala yo. Hanaho nde sa kaheeke yo hamaha."»
MRK.11.4	Bo boolo bayende, na bamono mwaana mpuunda wakaangu ha teke mweelu, ku mbasi mu nzila, na bamunyanguna. 
MRK.11.5	Babamosi mu baatu baba haho, bafuula kuri bo ti: «Nki luri mu kusa mu kunyanguna mwaana mpuunda?» 
MRK.11.6	Bo baha mvutu bwaba baleele Yesu, na baatu babo babahemese. 
MRK.11.7	Bo banata mwaana mpuunda kuri Yesu. Bayala binkuta bya bo ha yulu mwaana mpuunda, na Yesu wadzakala ha yulu yo. 
MRK.11.8	Baatu balaka bayala binkuta bya bo mu nzila; bakaka bakoolo bimpaala bya miti mu manseke. 
MRK.11.9	Baatu baba kweyende ku mankula, na baba kwenama ku mambisa baba kwebikisa ti: «Hosana, kaba wasakumuna wunde wiisiri mu nkuumbu Mfumu! 
MRK.11.10	Kiba kyasakumunu kimfumu kya taayi dyeetu Davidi, kiisiri. Hosana kunu kinsongi-yulu!» 
MRK.11.11	Yesu katubukaa ku Yerusalemi, kotiri mu Nzo-nzaambi. Bu katala mpele na mpele, wamono kuri ti ntaangu yimwaaluta, nde wapala mu kweende ku Betanya na bo kuumi na boolo.
MRK.11.12	Bwiisi bukyaanaa, bo bapala mu Betanya, na Yesu wabaka nzala. 
MRK.11.13	Bu katalila ku la, mungenge waba na makaya, nde wayende mu kuri ti kampe lo bakiri ngenge dza kudya. Bu kakokosolo, wahele kubaka kitotolo, ha yulu mani makaya, bukuri yaba yiri ntaangu ya ngenge ko. 
MRK.11.14	Nde waleele kuri mungenge ti: «Fuu kya bufulukutuu, kuri muutu ti mosi wudya kimbutu kya ye ko!» Bayiki baandi baba yuka.
MRK.11.15	Bo batubuka ku Yerusalemi, na bakoto mu Nzo-Nzaambi. Yesu wabeke mu kubingisa baatu baba yarikaana na baba suumbaana mu Nzo-nzaambi, watuba ku mbasi mataabala ma baba yiingaana mboongo, na wabwiisa bidzakukulu bya baba yarikaa mabeembe. 
MRK.11.16	Nde kasii tala ko ti muutu kapala na kitotolo munsa Nzo-nzaambi. 
MRK.11.17	Nde wabayikisa wabaleele ti: «Diri dyatinu ti: "Nzo yaami sa bayiteele ti nzo lusaambulu ya makaanda momanso." Ngo Beenu lumwaasa yo, ntari bangaa-bumfuna.» 
MRK.11.18	Bakuutu ba bangaa-nzaambi na batini ba mangisi bayukaa mayirimini, basaka bwa kumudzusila. Bo baba mubataana, bukuri mpuumbu yoyinso yaba yitiiri nyikusulu dzaandi. 
MRK.11.19	Nsinsika bu yatubuka, bo bapala mu bvula.
MRK.11.20	Bo babaanaa beki luta mu nzila kipari, bamono mungenge wakana natee ku myaansi. 
MRK.11.21	Petelo wabaambuka mwooyo na waleele kuri Yesu ti: «Muyikisi, mono mungenge wu wabee bulila ye mpopi weki wakana.» 
MRK.11.22	Yesu wabvutula kuri bo ti: «Beenee na kanyi mu Nzaambi! 
MRK.11.23	Ngwanwa me nyululeeriri ti: "Muutu lo leeriri kuri mulaandu wumawu ti: Naanguma webwa mu mubu", mbuti wahele kuketekese munsa mutima waandi, ngo wasa kanyi ti ma kaleeriri mari mu kuyirima, lo sa mayirima kuri nde. 
MRK.11.24	Hango-nkuumbu, me nyiluleeriri ti, momanso ma lusambikila na ma luloombo, siilee kanyi ti lumwaa mataambula, lo sa mayirima kuri beenu. 
MRK.11.25	Lubaanaa lwateleme luri mu kusaambila, mbuti lwakebele muutu kooti, lo muhemesene, mpisi heki taayi dya beenu se diri mu mayulu, kaluhemesene lumvuki lweenu.» [
MRK.11.26	]
MRK.11.27	Bo babweese kweende ku Yerusalemi. Yesu, bu kaba mu kweyende munsa Nzo-Nzaambi, bakuutu ba bangaanga-nzaambi, batini ba mangisi na bakulu ba babakala bakokosolo kuri nde. 
MRK.11.28	Bamufuula ti: «Mu nkya lutumu ye wuri mu kweyirikila mamo? Bunu pe, na wakuha lutumu lulwo lu wuri mu kweyirikila mamo?» 
MRK.11.29	Ngo kasi Yesu waleele kuri bo ti: «Kifuuri kimosi me nyiluha. Mpeenee mvutu; tumi me nyiluleele mu nkya lutumu me nyiri mu kweyirikila mamo. 
MRK.11.30	Mbotokulu ya Yowane yiri ya ku yulu hoti ya baatu? Mpeenee mvutu!» 
MRK.11.31	Bo balelesene bo na bo ti: "Mbuti tuleeriri ti: Ya ku yulu", lo nde bee leeriri ti: "Hango buri lwaheriri kusiila kanyi mu nde?" 
MRK.11.32	Na mbuti tuleeriri ti: "Ya baatu!" Bo baba bata mpuumbu baatu, bukuri bobanso baba monaa ti Yowane nkati mubikiri wangwanwa. 
MRK.11.33	Bo ha beki bvutulaana kuri Yesu ti: «Beetu twahele kuyaaba.» Yesu wabvutula kuri bo ti: «Me se nyiluleele ko, mu nkya lutumu me nyiri mu kweyirikila mamo.»
MRK.12.1	Yesu wabeke kubadzoonsolo mu mankuma. Nde ti: «Muutu mosi wakuna nseke bviinya, wayidyengesele mu lumpaangu, wahaka bulu dya kukamukina malu, na watuunga nzo yadzaangama. Tumi nde Walaangisa yo kuri bakamuni ba bviinya, na wayende ku budyeengi. 
MRK.12.2	Ntaangu bu yayelemene, nde waheeke kisari kimosi kuri bakamuni ba bviinya mu kweeholo kuri bo, kikuuku kya bviinya kya nde. 
MRK.12.3	Bakamuni ba bviinya bamukwaataa, bamuleti na bamubvutula na myooko mya mukangala. 
MRK.12.4	Nde wabweese kubaheekele kisari kikimi; wunde se bamulata mu mutu na bamusaana. 
MRK.12.5	Nde wabweese kuheeke kikimi. Wunde bamudzusa. Balaka se bakaka basii bunubwo; babamosi babalata na bakaka babadzusa. 
MRK.12.6	Waba wasaala kuri nde wunu mwaana wa mutima kitsu. Wamuheeke wampotulu kuri bo, mu kuri ti: "Bo bee babvumina mwaana me."» 
MRK.12.7	Ngo kasi bakamuni ba bviinya babo, balelesene bo na bo ti: "Wu ngo mukondiri-saala. Wasee, tumudzuseenu, na saala diba dya beetu." 
MRK.12.8	Bamukwaataana, bamudzusiri na bamuloosiri ku mbisa lumpaangu lwa bviinya. 
MRK.12.9	«Ngaa-bviinya, lo nki kasa? Nde sa kiisa, sa kadzusa bakamuni ba bviinya, na sa kaha bviinya kuri baatu bakimi. 
MRK.12.10	Buri lwaasi taanga Matinu ko?
MRK.12.10	"Tari dya loosiri batuungi,
MRK.12.10	didyo ngo dyeki dya nguri ha kuumbu.
MRK.12.11	Mimyo kuri Mfumu miri myafumuna,
MRK.12.11	na mya nkimukunu ha miisu mya beetu!"»
MRK.12.12	Bo baba sakaana kumukaanga, ngo baba bata mpuumbu; mukwongo, bo babakuri ti nkuma yiyo mu bo kateeriri. Bo bamusisaana, bee kwaaku.
MRK.12.13	Babamosi mu Bafarisi na baatu ba Erode, babaheeke kuri Yesu, bamutekele mweete mpisi bamubaka mu nzoonsulu. 
MRK.12.14	Bu bayende, baleele kuri nde ti: «Muyikisi, beetu tuyaari ti ye ngaa-ngwanwa, na ye wabataa muutu ko; bukuri ye wamonaa kinzeri kya baatu ko, ngo ye wukweyikisa nzila ya Nzaambi mu ngwanwa. Buri kuri na miswa mu kufuta mpaku kuri Kayisari hoti pele? Beetu tufuta hoti yaa tufuta ko? 
MRK.12.15	Ngo Yesu, bu kaba kayaari bumpitu-bumpyoongo bwa bo, wabaleele ti: "Buri beenu lutekele me mweete? Ntwalikilee kidenali mpisi me mono!» 
MRK.12.16	Bo bamutwalikila kyo. Yesu wabafuula ti: «Kidzisi ki na bisoni bi bya na?» Bo babvutula kuri nde ti: «Bya Kayisari.» 
MRK.12.17	Haho, Yesu wabaleele ti: «Bya Kayisari, bvutulee kuri Kayisari; na bya Nzaambi kuri Nzaambi.» Bo bamono nkimukunu mu nde.
MRK.12.18	Basaduki bayisa kuri Yesu. Bo ngo baleelaa ti, mfulukulu ya bafwa yiri ko. Bo bamufuula ti: 
MRK.12.19	«Muyikisi, Moose watinina beetu dimadi: "Mbuti mpaangi muutu yifwiiri, sisiri mufwiiri na wahele kusisa mwaana, lo muutu wunde kakondolo mufwiiri mpaangi, na kamubutila baala." 
MRK.12.20	Ngo kwaba bampaangi nsaamu. Watete kweeriri wa mukyeetu, na fwiiri kwahele kusiisa mwaana. 
MRK.12.21	Waboolo kondiri mufwiiri na nde se fwiiri kwahele kusiisa mwaana. Wabatatu se bwobumosi. 
MRK.12.22	Bo nsaamu bahele kusisa baala. Ha mambisa ma bobanso, mukyeetu se fwiiri. 
MRK.12.23	Heki mbasi-tsuku haba mfulukulu, [bo bu bafuluka,] mukasi mbasi-tsuku wa na kaba mu bo, bukuri bo nsaamu bamubakiri bunu mukasi?» 
MRK.12.24	Yesu wabaleele ti: «Mu mimyo beenu luri lwahumuka, bukuri lwahele kuyaaba Matinu, na mpinu dza Nzaambi. 
MRK.12.25	Mukwongo, mbasi-tsuku ha fuluka bafwa, lo kuba babakala bakweele ko, na bakyeetu ba bakweelese ko, ngo sa baba bunu bambasi ku mayulu. 
MRK.12.26	Ngo mu ntoono ya bafwa bari sa bafuluka, buri beenu lwasii taanga mu mukaanda Moose ko, ha bari badzoonsolo mu bvuunda dya miti, bwaba muleele Nzaambi ti: "Me ngo Nzaambi ya Abalaami, Nzaambi ya Isaki na Nzaambi ya Yakobe!" 
MRK.12.27	Nde kari Nzaambi ya bafwa ko, ngo ya baatu bamwooyo. Nkati beenu lwawumuka kwalaka.»
MRK.12.28	Mosi mu batini ba mangisi, kayukaa bu baba kalikisaana na bwa heeri Yesu mvutu yayibwete kuri bo, nde wakokosolo na wamufuula ti: «Nkya ngisi yibvuriri bunene mu momanso?» 
MRK.12.29	Yesu wabvutula ti: «Yibvuriri bunene ngo: "Isaheli Yuka! Mfumu Nzaambi yeetu, nde mosi. 
MRK.12.30	Tya Mfumu Nzaambi yaaku, mu mutima waaku ndemunso, mu muheebulu waaku ndemunso, mu madyeele maaku momanso, na mu makwa maaku momanso." 
MRK.12.31	Yamoolo ngo yimayi: "Tya mbasi yaaku bunu ye-meene." Kwahele ngisi yikimi yibvuriri mu bunene ti na mamo.» 
MRK.12.32	Mutini mangisi wamuleele ti: «Bwabubwe Muyikisi! Ngwanwa ye leeriri: Nde mosi, kwahele mukimi ha yulu nde. 
MRK.12.33	Kumutya mu mutima ndemunso, mu madyeele momanso, mu makwa momanso, na kutya mbasi bu batiila nyutu ya nde-meene; mimyo mibvuriri bubwete ti na bikabu byobinso bya kuyoko na bya kudzusa.» 
MRK.12.34	Yesu kamonaa ti [nde] heeri mvutu ya madyeele, wamuleele ti: «Ye wahele la na Kimfumu kya Nzaambi.» Kwasii ba muutu ti mosi ko waba bweese kutsiitsa kumuha kifuuri.
MRK.12.35	Mu Nzo-nzaambi, Yesu wayikisa waleele ti: «Dyaburi batini ba mangisi bari mu kweleele ti Kiristo mwaana Davidi? 
MRK.12.36	Nde-meene Davidi wadzoonso mu ntwaalusulu ya Mpeeve Yangisi waleele ti:
MRK.12.36	"Mfumu waleele kuri Mfumu yaami ti:
MRK.12.36	Dzakala ha lubakala lwaami,
MRK.12.36	natee ku nyisuusa me bataatu baaku
MRK.12.36	kunsa bitaambi byaaku."
MRK.12.37	Nde-meene Davidi habaanaa wumuteele ti: "Mfumu"; lo dyaburi Mfumu kabweese kuba mwaana Davidi?"
MRK.12.37	Mpuumbu yayinene yaba na kiminu mu kuyuka ma kaba leelaa nde.» 
MRK.12.38	Yesu mu nyikusulu dzaandi, wabaleelaa ti: «Seenee madyeele mu batini ba mangisi, bo batiiri kweyunga mu madzweele mamala, na be baha mamboto mu bibeendu bya bobanso. 
MRK.12.39	Bo batii kwedzakala mu bibeendu byatete mu manzo ma nkutukunu, na mu mu bibendu bya lukiinsu mu ntaangu ya kudya. 
MRK.12.40	Bo bakwekalimina bitotolo mu manzo ma bafwiiri, na batiiri kwemonokono mu nsaambulu dzadzila. Bo sa bataambula mutsuundu wubvuriri bunene.»
MRK.12.41	Yesu bu kaba wadzakala ha mankula ma kikebulu kya mboongo, waba monaana bunu bwaba tubaa baatu mboongo mu kikebulu. Bisina byalaka baba tubaana mboongo dzalaka. 
MRK.12.42	Mufwiiri mosi wa muwelu wayisa na watubu mipata myoolo mya nsensele, miri mufunu wantele. 
MRK.12.43	Yesu kateelaa bayiki baandi wubaleeriri: «Ngwanwa me nyiluleeriri ti, mufwiiri wa muwelu wu bvuriri kutuba ti na bobanso batubiri mu kikebulu; 
MRK.12.44	bukuri bobanso batubiri byayu-yulu. Kasi kunsa buwelu bwaandi, nde tubiri byobinso bi kabee na byo, bya kidziingu kyaandi.»
MRK.13.1	Yesu bu kapala mu Nzo-nzaambi, mosi mu bayiki baandi wamuleele ti: «Muyikisi, moneeti matari ma bubwe, moneeti ntuungulu yi bubwe?» 
MRK.13.2	Yesu waleele kuri nde ti: «Ye wumono ntuungulu yayinene yi? Mbasi-tsuku kusaala tari ha yulu tari ko, di bahele kutsaamuna.»
MRK.13.3	Yesu kabaanaa wadzakala ha yulu Mulaandu wa Mi-olive, kuri watala ku Nzo-nzaambi, Petelo, Yakobo, Yowane na Andere bamufuula ha nde-kaka ti: 
MRK.13.4	«Leeleeti beetu, mu nkya ntaangu mamo mayirima, na nkya kidiimbu kisoongo kuri ti byobinso sa byawa?» 
MRK.13.5	Yesu wabeke mu kubaleele ti: «Seenee madyeele, muutu ka kwiisa kuluwuna. 
MRK.13.6	Baatu balaka sa biisa mu nkuumbu yaami, sa baleele ti: "Wumawu me!" Na sa bawumuna balaka. 
MRK.13.7	Ha luyuka beenu midziingu na kiyomo kya midziingu, yaa lubwilikila kinkuuka ko. Mamo mayelemini kutubuka, ngo yakireeti kuba pe manunu. 
MRK.13.8	Mansi na mansi sa manwaana, bimfumu na bimfumu sa byanwaana; butoto sa bwatembele mu mampele malaka, na sa kwaba nzala; yiyo ngo mbandukulu misoongo mya mbutulu. 
MRK.13.9	Ngo seenee madyeele mu beenu-meene. Sa baluyekele ha busu bwa kikuutu, sa balulata mu manzo ma nkutukunu, na sa lwateleme ku muyalu ha busu bwa batumi na ha busu bwa bambyaasi, mu ntoono me, mu kuteele me kimbaangi kuri bo. 
MRK.13.10	Musamu Wamubwete yelemini, kutekesele kuba wayaabusu, kuri mansi momanso. 
MRK.13.11	Ha balunata mu kuluyekele, yaa lutekesele kuba na boomo ko, mu mi luleele; ngo mamo ma lubaka mu kilookolo kikyo, leelee mo, bukuri kari beenu ludzoonso ko, ngo Mpeeve Yangisi. 
MRK.13.12	Mpaangi yayimosi sa kayekele mpaangi yakaka mu lufwa, taayi se, mwaana waandi. Baala sa banwaanisa bataayi na banguri na kubadzusa. 
MRK.13.13	Baatu bobanso sa balubele mu ntoono nkuumbu yaami. Ngo wunde wunamitina natee kumanunu, sa kabvuuka.»
MRK.13.14	«Mbasi-tsuku di lumono beenu misamu myahele bwa kukuundila, ha kibeendu kiri myahele kuyelemene kuba, lo wunde wutaanga kabakula; babo bari ku Yudaya bayitika ku yulu milaandu. 
MRK.13.15	Wunde wuri ku yulu nzo, yaa kasunduka, mu kukoto mu nzo yaandi, na kuholo kitotolo, 
MRK.13.16	na wunde wuri ku manseke, yaa kabvutuka ku mambisa ko mu kweeholo kinkuta kyaandi. 
MRK.13.17	Kyaari kuri bakyeetu baba na mayimi, na babo bakwenwiisa baala mabeene, mu biluumbu bibyo. 
MRK.13.18	Saambilee mpisi heki mamo mahele kutuba mu ntaangu ya kyoosi. 
MRK.13.19	Bukuri mu biluumbu bibyo, sa kwaba mpasi dziri dzafwanikina na dzidzo dzatubukiri ko, kuholosono kwa bandukiri Nzaambi kuyirika yulu na butoto, natee mu lu; na dza bubwo dzibweese kutubuka ko. 
MRK.13.20	Mbuti Mfumu kasii kukufuka biluumbu ko, nkani kuba muutu wubvuuka ko; ngo mu ntoono basoolu, bakari kasoolo, nde wakufikiri biluumbu bibyo. 
MRK.13.21	Hango, mbuti muutu wululeeriri ti: "Mono Kiristo wuri hamaha; mono wuri kunii", lo yaa lusa kanyi ko; 
MRK.13.22	bukuri ba-Kiristo bampya, na babikiri bampya, sa bateleme, sa bayirika bidiimbu na bimaangu mu kiteesu kya kuwumuna basoolu, mbuti buri bwakuka. 
MRK.13.23	Beenu ngo bari, seenee madyeele, me ntekisiri kuluyaabisa myominso.»
MRK.13.24	«Ngo kasi mu biluumbu bibyo, ha mambisa ma mpasi dzidzo, ntaangu sa yaba mampimbisi, na ngoondo yibweese kuha mweese waandi ko, 
MRK.13.25	bambwetete bari ku yulu sa basonoko, na mpinu dza ku yulu sa dzanyingina. 
MRK.13.26	Haho, baatu sa bamono Mwaana muutu wukwiisa mu matuti, mu mpinu dzadzinene na nkeembu. 
MRK.13.27	Nde sa kaheeke bambasi, sa kakutukisa [ba nde] ba kari kasoolo mu manto ma butoto mo mana, kuholosono kwa sukulu butoto, natee kwa sukulu yulu.»
MRK.13.28	«Bakulee nkuma ya mungenge: mitu mya bimpaala habaanaa myeki myamoono, na makaya mapariri, lo beenu luyaari ti ntoombo yikokisiri. 
MRK.13.29	Bwobumosi beenu se, ha lumono mamo matubukiri, lo luyaari ti nde kokisiri ha myeelu. 
MRK.13.30	Ngwanwa me nyiluleele ti, kiseendu ki kiluta ko, natee momanso mamo makiri kumonoko. 
MRK.13.31	Yulu na butoto sa byaluta, ngo kasi maampu maami mari ndutula ko.»
MRK.13.32	«Mu ntoono ya kiluumbu kikyo, bunu pe ya kilookolo kikyo, kuri muutu wuyaa ko, ti bambasi mu mayulu, ti Mwaana; wunu Taata yaari. 
MRK.13.33	Seenee madyeele, beenee naana, bukuri beenu lwahele kuyaaba ha kuka ntaangu. 
MRK.13.34	Sa dyaba bunu muutu weensi ku budyeengi, siisiri nzo yaandi, heeri lutumu kuri bisari byaandi, muutu-muutu na kisalu kyaandi, na kuri mukebi-mweelu wumutumini mu kuba naana. 
MRK.13.35	Ngo beenee naana, bukuri lwahele kuyaaba ntaangu yikwiisa ngaa-nzo: mu nsinsika, kakati dya butsuku, ha kookolaa bansusu, bunu pe kipari, 
MRK.13.36	mu kubata ti, kiisaana na sisuu, nde kalutangusina kuri luri tolo. 
MRK.13.37	Mamo ma nyiri mu kululeele, kuri bobanso me nyileele: beenee naana.»
MRK.14.1	Biluumbu byaba bisiiri byoolo mu kukoto mu munkeembu wa Paaka na wa mampa mahele lufunusu. Bakuutu ba bangaanga-nzaambi na batini ba mangisi basaka bwa kukaanga Yesu mu mawunu na bamudzusa. 
MRK.14.2	Bo babaleele ti: «Yaa diba mu ntaangu ya munkeembu ko, mu kubata kuri ti kisaangila kikwiisa kukoto mu baatu.»
MRK.14.3	Yesu waba ku Betanya, mu nzo Simoni mubeeru bwaasi. Bu kaba mu kudya, mukyeetu mosi wayisa na yuku dya mananaasi mantalu yalaka. Nde wadzibula yuku na wayitila mananaasi ha yulu mutu Yesu. 
MRK.14.4	Babamosi mu baba haho babaka nkesi na baleelesene bon a bo ti: «Buri babvukiri kwaandi mananaasi ma? 
MRK.14.5	Habeeri kwaandi lo bamayarikiri mu nkama tatu dza bidenali, na kuha kuri bawelu.» Bo babakila mukyeetu wunde nkesi. 
MRK.14.6	Ngo kasi Yesu waleele ti: «Muhemeseenu, buri luri mu kumubamisa? Kiyiriki kyakibwete nde kayirikiri mu me. 
MRK.14.7	Mukwongo, mu mantaangu momanso, beenu luri kintwaari na bawelu. Habaanaa lutiiri, lo lubayirikiri mamabwete; ngo kasi beenu lwahele kuba kintwaari na me mu mantaangu momanso. 
MRK.14.8	Nde yirikiri ma kabangusini. Nde tekisiri kuyitila mananaasi mu nyutu yaami, tekesele nziikulu me. 
MRK.14.9	Ngwanwa me nyululeeriri ti: haho ha bayaabisa Musamu Wamubwete, mu nsi yansiina, sa badzoonsolo se mu mamo ma kayirikiri, mu kumubambukila mwooyo.»
MRK.14.10	Yuda Iskaryote, mosi mu bo kuumi na boolo, wayende kuri bakuutu ba bangaanga-nzaambi mu kuri ti kayekele Yesu kuri bo. 
MRK.14.11	Bo bayukaa bubwo, bamono kiminu na bamutambukila mboongo. Yuda wasaka bwa kumuyekele mu ntaangu yayelemene.
MRK.14.12	Mu kiluumbu kyatete kya mampa mahele lufunusu, ki bakekaa bimeeme mu Paaka, bayiki baandi baleele kuri Yesu ti: «Kuri ye tiiri ti, beetu twee tukuyirikila ndiilu ya Paaka?» 
MRK.14.13	Nde waheeke boolo mu bayiki baandi na wabaleele ti: «Yendee ku bvula, beenu sa lwabwaana muutu mosi wukwenata yuku dya maampa. Munameenu, 
MRK.14.14	na mumwo mu kakoto, leele kuri ngaa-nzo ti: "Muyikisi bu kaleeriri ti: Kihekiri kya me, ki nyidiila Paaka na bayiki baami kiri hari?" 
MRK.14.15	Nde sa kalusoongo kihekiri kyadzaangama, kyakinene kibari babweeyese, kyeki kyayirima. Na yirikeenu ndiilu ya beetuneenu mumwo.» 
MRK.14.16	Bayiki bapala na bayende ku bvula. Bamono misamu bunu bu kabaleeriri, na bayirika Paaka.
MRK.14.17	Nsinsika bu yatubuka, Yesu wayisa na bo kuumi na boolo. 
MRK.14.18	Bu baba balaambula miilu, na bari mu kudya, Yesu waleele ti: «Ngwanwa me nyiluleeriri ti: mosi mu beenu, wuri mu kudya na me, bee nyekiri.» 
MRK.14.19	Bo babaandika kumono ngebe, na mosi mosi mu bo wafuula Yesu ti: «Kari me ko, ka bunubwo ko?» 
MRK.14.20	Yesu waleele kuri bo ti: «Mosi, mu beenu kuumi na boolo, wusoko kooko ha kimosi na me mu lukoombo. 
MRK.14.21	Mwaana muutu wuri mu kweende bunu bu diri dyatinu mu ntoono ya nde. Ngo kyaari kuri muutu wunde, wuba nzila yi bayekekele Mwaana muutu. Bwaketi kubvula bubwete kuri muutu wunde, mu kuhele kubutuka!»
MRK.14.22	Bu baba mu kudya, Yesu waholo mpa, bu kasakumuna yo, wayibukuna yo, wabaha na waleele ti: «Holeenu, yimayi ngo nyutu yaami.» 
MRK.14.23	Bu kaholo mbasa, wabvutula matoondo, wabaha, na bobanso banwa yo. 
MRK.14.24	Nde wabaleele ti: «Mamama ngo makila maami ma lulelusunu, matsaamuka mu ntoono balaka. 
MRK.14.25	Ngwanwa me nyiluleeriri dyo: Me ka nyibweese kunwa malu ma bviinya ko, natee kiluumbu kikyo, ki nyibweese kumanwa mu Kimfumu kya Nzaambi.» 
MRK.14.26	Bu bamana kuyimbila mikuunga mya ndumusu, bayende ku Mulaandu wa Mi-olive.
MRK.14.27	Yesu waleele kuri bayiki baandi ti: «Beenu bobanso bee lubwiiri, bukuri diri dyatinu ti: "Me sa nyalata mutari, na bimeeme sa byatsamukina." 
MRK.14.28	Ngo me manaa kufuluka, sa nyalutekesele ku Ngalili.» 
MRK.14.29	Ngo kasi, Petelo waleele kuri nde ti: «Ti hayuku bobanso babwiiri, lo me nyibwa ko.» 
MRK.14.30	Yesu waleele kuri nde ti: «Mu ngwanwa me nyikuleele ti: Mu butsuku bwa lolo di, tekesele mulumi nsusu kakookolo mbala dzoolo, ye sa tuna me mbala tatu.» 
MRK.14.31	Petelo mu makwa, wabweese kuleele ti: «Ti hayuku dya kufwa kintwaari na ye, lo me nyiri ntununa ye ko.» Bobanso se baleele bunubwo.
MRK.14.32	Bo bayende ku kibeendu kimosi kiri nkuumbu Ngetesemane, na Yesu waleele kuri bayiki baandi ti: «Dzakileenu hamaha, mu ntaangu yi nyikwesaambila me.» 
MRK.14.33	Nde waholo kintwaari na nde Petelo, Yakobo na Yowane, na wabaandika kubwilikila kinkuuka na kingoongo mu mutima. 
MRK.14.34	Nde wabaleele ti: «Mutima me weki na ngebe natee mu kiteesu kya lufwa. Beenee hamaha na beenee naana.» 
MRK.14.35	Bu kayende mwaa-kimamanga, wabwa ha nsi, na wasaambila ti, mbuti buri bwakuka, lo kilookolo ki kilabuka la nde. 
MRK.14.36	Nde waleele ti: «Aba, Taata, ye wakuka mu myominso; tatula mbasi yimayi la na me; kasi kari bu ntiiri me ko, ngo bu tiiri ye.» 
MRK.14.37	Nde wabvutuka na wamono bayiki babwa tolo; waleele kuri Petelo ti: «Simoni, wuri tolo? Ye wahele kubangisina kuba naana mu kilookolo ti kimosi? 
MRK.14.38	Beenee naana na saambileenu mpisi luhele kubwa mu nsindukulu. Kiluunsi kiri na makwa, ngo kasi muswinyi wuri na buyonsi.»
MRK.14.39	Bu kabweese kusasika, nde wasa lusaambulu lwolumosi. 
MRK.14.40	Bu kabweese kubvutuka, nde wabamono babwa tolo, bukuri miisu mya bo myaba myaleme, na basii kuyaaba mvutu ya kumuha ko. 
MRK.14.41	Bu kabweese kwiisa lwatatu, nde waleele kuri bo ti: «Sa mu lumalu, namitinee kweenu kubwa tolo na wuumeenu! Ngo bukukiri. Kilookolo kitubukiri. Mono, Mwaana muutu weki wayekulu mu myooko mya bangaa-masumu. 
MRK.14.42	Siimbikeenu tweendeenu; wunde wunyekele kokisiri.»
MRK.14.43	Hanaho, Yesu bu kaba wakiri mu kudzoonso, Yuda, mosi mu bo kuumi na boolo, watubuka na mpuumbu baatu bari na mambeesi mamala na mboto. Bakuutu ba bangaanga-nzaambi, batini ba mangisi na bakulu ba babakala babaheekiri. 
MRK.14.44	Yuda waba muyekele wayukusina na bo mu kidiimbu ki: «Wunde wu nyinyumutina me, lo wunde; mukwaateenu na munateenu, yirikee kumukebe.» 
MRK.14.45	Yuda kamana kutubuka, hanaho nde wakokosolo kuri Yesu, waleele ti: «Muyikisi!» Na wamunyumutina, 
MRK.14.46	hanaho, bo bamubwiilila na bamukaanga. 
MRK.14.47	Mosi mu baba mono, kayuulaa mbeesi yayila, walata kisari kya mukuutu bangaanga-nzaambi na wamutabula kutu. 
MRK.14.48	Yesu wadzoonso kuri bo, wabaleele ti: «Beenu lwiisiri kukaanga me kuri luri na mambeesi mamala na mboto, bunu ti me ngaa-bumfuna? 
MRK.14.49	Mpisi kiluumbu me nyabee bebele na beenu mu Nzo-nzaambi, kuri nyikweyikisa, na lwasii kaanga me ko. Ngo mimami kuyirima mu kuri ti Matinu meende mu mana.» 
MRK.14.50	Hanaho, bayiki baandi bobanso bamusisa na bayitika. 
MRK.14.51	Mwaa-munkuula mosi, walwaata yini nsaanda mosi kitsu, waba kwemunamaana, bamukwaata; 
MRK.14.52	ngo mwaa-nde, kapatulaa nsaanda, ha kayitikiri kuri wuri kimpene.
MRK.14.53	Bo banata Yesu kuri mukuutu bangaanga-nzaambi. Bangaanga-nzaambi bobanso, bakula ba babakala na batini ba mangisi bakutukina. 
MRK.14.54	Petelo waba kwenamaa Yesu kila-kila natee kunsa mbasi ya mukuutu bangaanga-nzaambi. Na nde waba wadzakala ha kimosi na bangaamba mu kuyoto mbaawu.
MRK.14.55	Bakuutu ba bangaanga-nzaambi na kikuutu kyokinso baba sakaana kimbaangi mu Yesu mpisi bamudzusa; kasi bahele kubaka. 
MRK.14.56	Baatu balaka baba muteelaa bimbaangi byampya, ngo bimbaangi bya bo byaba byahele kubwanikina. 
MRK.14.57	Babamosi bateleme mu kumuteele kimbaangi kyampya ti: 
MRK.14.58	«Beetu twayukiri wuleele ti: "Me lo nsyaamini Nzo-nzaambi yi, yatuungu mu myooko mya baatu; na kutuunga yikimi mu biluumbu bitatu, yibahele kutuunga mu myooko mya baatu."» 
MRK.14.59	Ngo ti mu mimyo, bimbaangi bya bo byaba byahele kubwanikina. 
MRK.14.60	Mukuutu bangaanga-nzaambi bu kateleme ha kakati dya baatu, wafuula Yesu ti: «Buri ye wahele na mvutu ya kuha mu bimbaangi bibari mu kukuteele?» 
MRK.14.61	Yesu waba wawura, na wahele kubvutula ntoono ti mosi. Mukuutu bangaanga-nzaambi wabweese kumufuula ti: «Buri ye ngo Kiristo Mwaana Ngaa-lusakumunu?» 
MRK.14.62	Yesu wabvutula ti: «Me nyiri; na sa lwamono Mwaana muutu wadzakala ha Lubakala lwa Mpinu na wuri mu kwiisa mu matuti ma yulu.» 
MRK.14.63	Mukuutu bangaanga-nzaambi kakaakilaana binkuta byaandi leeriri ti: «Nki tubweese kusaka bambaangi?» 
MRK.14.64	«Beenu luyukiri kitari kikyo. Nki mo lutsimini?» Bobanso ba bamukesele mukanu wa lufwa. 
MRK.14.65	Babamosi babaandika mu kumufulula mante, kumufuka nsaanda ku busu na kumu kula mangutu mambata na kuleele ti: «bikula». Na bangaamba Bamubwaanina mu mambata.
MRK.14.66	Petelo bu kaba ku nsuku ha mbasi, mosi mu bisari bya bakyeetu bya mukuutu bangaanga-nzaambi wayisa, 
MRK.14.67	na bu kamono Petelo wuri mu kuyoto mbaawu, wamutala, waleele ti: «Ye se beeri kintwaari na Yesu wa ku Nadzareti.» 
MRK.14.68	Ngo nde watuna na waleele ti: «Me nyahele kuyaaba na nyahele kubakula ma wuri mu kuleele ye.» Petelo kapalaana, weensi ku nkotulu mbasi [na mulumi nsusu wakookolo]. 
MRK.14.69	Kisari kya mukyeetu kikyo, bu kabweese kumumono waleele kuri baba haho ti: «Wumawu mosi mu bo!» 
MRK.14.70	Ngo Petelo wabweese kutuna; mwaa-kidzika kyantele, baba haho, babweese kuleele kuri nde ti: «Ngwanwa ye wuri mosi mu bo, bukuri ye wa ku Ngalili.» 
MRK.14.71	Nde wabaandika mu kubula mampopi na kulaba ti: «Me nyaari muutu wumawu ko, wu luri mu kudzoonsolo beenu.» 
MRK.14.72	Hanaho, mulumi nsusu wakookolo lwa dzoolo. Petelo wabaambuka mwooyo mu musamu waba muleele Yesu ti: «Tekesele mulumi nsusu kakookolo mbala dzoolo, ye sa tuna me mbala tatu.» Petelo wakuukuka na wadila.
MRK.15.1	Mu minkya mya bwiisi, mfuundu ya bakuutu ba bangaanga-nzaambi, bakulu ba babakala, batini ba mangisi na kikuutu kyokinso badzakala. Bakaanga Yesu, bamunata na bamuyekele kuri Pilato. 
MRK.15.2	Pilato wafuula kuri Yesu ti: «Buri ye ngo mbyaasi bayudayo?» Yesu wabvutula kuri nde ti: «Ye, leeriri.» 
MRK.15.3	Bakuutu ba bangaanga-nzaambi bamufuunda mu myalaka. 
MRK.15.4	Pilato wabweese kumufuula ti: «Ye wahele na dya kubvutula? Yukeeti momanso ma bari mu kukufuundila.» 
MRK.15.5	Yesu kasii bvutula ntoono ti mosi, Pilato wamono dyo dyankimukunu.
MRK.15.6	Mu mpisi munkeembu, Pilato waba palisaa boroko dimosi, bunu bwaba ndoombolo dza baatu. 
MRK.15.7	Kwaba muutu mosi nkuumbu Baraba, waba mu boroko kintwaari na bangaa-tungu, badzusiri muutu mu ntaangu ya tungu. 
MRK.15.8	Mpuumbu, bu yatoomboko, yafuula Pilato bunu bu kaba basiilaana. 
MRK.15.9	Pilato wabvutula kuri bo ti: «Beenu lutiiri ti nyilupatukila mbyaasi Bayudayo?» 
MRK.15.10	Nde waba yaari ti bakuutu ba bangaanga-nzaambi bayekiri Yesu mu musoki. 
MRK.15.11	Bakuutu ba bangaanga-nzaambi basinda mpuumbu mpisi heki babapatukila Baraba, ha kibeendu kya Yesu. 
MRK.15.12	Pilato wabweese kufuula waleele kuri bo: «Buri [lutiiri] me nsa [kuri wunde wu luri mu kuleele beenu] mbyaasi Bayudayo?» 
MRK.15.13	Bo babweese kubikisa ti: «Mukomono ha kuruwa.» 
MRK.15.14	Pilato wafuula kuri bo ti: «Nkya mamabi kari kayirika?» Bo bahamisa kubikisa ti: «Mukomono ha kuruwa.» 
MRK.15.15	Pilato bu katya kuha kiminu kuri mpuumbu, wabapatukila Baraba, na wayekele Yesu mpisi bamulata nkwaasulu, na bamukomono.
MRK.15.16	Bayongolo banata Yesu kunsa mbasi ya mutsuundu yiri munsa nzo mbyaasi, na batumisa mpuumbu yoyinso. 
MRK.15.17	Balwiika Yesu kiyuunga kyabeenge, na bamuyirikila mpu ya manseende yi bamulwiika. 
MRK.15.18	Babaandika mu kumuha mboto: «Mboto, mbyaasi Bayudayo!» 
MRK.15.19	Bamulata dyaari mu mutu, bamufulula mante na bamutsukumina. 
MRK.15.20	Bu bamana kumusiila munsiku, bamuyusula kiyuunga kyabeenge na bamulwiika binkuta bya nde-meene. Bamunata mu kweemukono.
MRK.15.21	Simoni wa ku Kirene, taayi dya Alekandere bo na Lufo, wafumuna ku manseke. Bu kari mu kuluta, bamubwiilila na kumukwiikisa mpisi kanata kuruwa dya Yesu. 
MRK.15.22	Bamunata ku kibeendu kya Ngolongota, mbangukulu «kibeendu kya kiteengi kya mutu.» 
MRK.15.23	Bamuha malu masaangu na mire, ngo Yesu wabisa. 
MRK.15.24	Bamukomono na bakaba binkuta bya nde mu nteelu wari, mu kuyaaba na wuholo nki. 
MRK.15.25	Kyaba kyeki kilookolo kyabitatu, kya nkati mwiini, bu baba mukomono. 
MRK.15.26	Kooti di bamukesiri mukanu wa lufwa dyaba dyatinu ti: «Mbyaasi Bayudayo.» 
MRK.15.27	Kintwaari na Yesu bakomini se bangaa-bumfuna boolo, mosi ku lubakala, mosi ku lumoso. [
MRK.15.28	] 
MRK.15.29	Baba lutaa mu nzila baba mutukaana, banyingisa mitu na baleele ti: «Ye mutsaamini nzo ya ngisi na mutuungi yo mu biluumbu bitatu, 
MRK.15.30	bvuuka ye-meene na sunduka ha kuruwa!» 
MRK.15.31	Bwobumosi se, bakuutu ba bangaanga-nzaambi na batini ba mangisi basa munsiku bo na bo, baleele ti: «Nde wabvuukisiri bakaka; ngo wahele kubangisina kubvuuka nde-meene. 
MRK.15.32	Hemese Kiristo, mbyaasi Isaheli kasunduka mu lumalu ha kurwa, mpisi heki beetu tumono na tusiila kanyi.» Baba komini ha kimosi na nde, baba mutukaana.
MRK.15.33	Kilookolo kya bisaamunu bu kyatubuka, mampimbisi mabwa mu nsi yansiina natee kilookolo kyawa. 
MRK.15.34	Mu kilookolo kyawa, Yesu wafula mu mbeembu yamakwa ti: «Eloyi, Eloyi, lema sabakatani?» Mbangukulu ti: «Nzaambi yaami, Nzaambi yaami, buri ye yekiri me?» 
MRK.15.35	Babamosi baba haho bu bayuka baleele ti: «Yukee, weki teele Eliya!» 
MRK.15.36	Muutu mosi kadzumunaana, luulusiri musasaka mu bvinya dyansa, kaangiri nde mu dyaari, heeri kuri Yesu mpisi kanwa, na leeriri ti: «Hemese tumonee kari tumi Eliya kiisa mu kumusundula ha kurwa.» 
MRK.15.37	Yesu kafulaa musaakulu wamula, kiwuumunu kitabukiri. 
MRK.15.38	Nsaanda ya nzo yangisi yatyaabuka mu bibari byoolo, kuholosono ku yulu natee ku nsuku. 
MRK.15.39	Mukuutu nkama bayongolo, waba wateleme ha busu bwa Yesu, kamonaa bwaba tabukila muwuumunu, waleele ti: «Mu ngwanwa, wumawu beeri Mwaana Nzaambi!» 
MRK.15.40	Kwaba se bakyeetu baba la, baba talilaana. Mu bo kwaba Mariya Madelene, Mariya ma nguri Yakobo dyantele bo na Yose, Salome, 
MRK.15.41	baba kwenama na kwesalila Yesu ha kaba ku Ngalili, na bakyeetu bakimi balaka batoombikiri kintwaari na Yesu ku Yerusalemi.
MRK.15.42	Yaba yeki nsinsika, na ntaangu yi bayirimaa tekesele bakoto mu kiluumbu kya mpuumunu. 
MRK.15.43	Yosefi, dya ku Arimatayi, muutu wa lukiinsu, mosi mu mfuundu ya bakuutu, wuri nde se waba kiingilaana Kimfumu kya Nzaambi, walwaata kibakala, wakoto mu nzo Pilato mu kumuloombo nyutu Yesu. 
MRK.15.44	Pilato wakimuka mu kumono ti Yesu weki wafwa. Nde wateele mukuutu nkama bayongolo mu kumufuula kari fwiiryee na kidzika. 
MRK.15.45	Pilato kamana kuyuka ma muyaabisiri mukuutu nkama bayongolo, ha kaheeri miswa kuri Yosefi mu kuholo nyutu. 
MRK.15.46	Yosefi wasuumba mutulu, wasundula nyutu, wayidziinga mutulu, wayende kweesuusa yo munsa bulu dyahaku mu tari, na wasindukila tari di kadukiri bulu. 
MRK.15.47	Mariya ma ku Mangadala na Mariya ma nguri Yose baba talilaana mu basuusiri nyutu Yesu.
MRK.16.1	Mpuumunu bu yaluta, Mariya Madelene, Mariya ma nguri Yakobo, na Salome basuumba milolongo myamfuku yayibwete mu kweekila nyutu Yesu. 
MRK.16.2	Mu minkya-minkya mya bwiisi bwa kiluumbu kyatete mu lumiingu, bo baba beki ku mampeembe, ntaangu bu yaba kwepala. 
MRK.16.3	Bo baba kwelelesene ti: «Na wutuyisikila tari dyaduka bulu?» 
MRK.16.4	Bu basiimbila miisu mya bo, bamono ti tari dyeki dyayusulu; nkati tari meene dyaba dyadinene na dyaleme. 
MRK.16.5	Bu bakoto munsa mampeembe, bamono mwa munkuula mosi wadzakala ha lubakala, walwaata kinkuta kyahembeke; bo babwiilikila kinkuuka. 
MRK.16.6	Munkuula wunde wabaleele ti: «Yaa luba na boomo ko; beenu lukwesaka Yesu, wa ku Nadzareti, wu babee komono; fulukiryeenu, kasiiryee ha ko; monee ha babee basuusa nyutu yaandi. 
MRK.16.7	Ngo yendeenu lweluleele kuri bayiki baandi na kuri Petelo ti: "Nde wulutekisiri ku Ngalili; kukwo beenu lumumono, bunu bu kabee luleele!"» 
MRK.16.8	Bu bapala bayitika kwa la na mampeembe, mu mantekete, na mu mutima mambaawu. Bo basii leele kuri muutu ti mosi ko, bukuri baba na boomo.
MRK.16.8	[
MRK.16.9	Yesu bu kafuluka mu minkya mya kiluumbu kya lumiingu, watekesele kumonoko kuri Mariya Madelene, mu nde kapalisiri mampeeve nsaamu mamabi. 
MRK.16.10	Nde keendaana, weeyaabisa kuri baba kweyendaana na Yesu, baba bakoto bufwiiri na baba dilaana. 
MRK.16.11	Bo bayuka ti «Yesu wuri mwooyo, na monikinyee kuri Mariya», babisiri kusiila kanyi.
MRK.16.12	Ha mambisa haho, Yesu wamonokono mu kifwaani kikimi kuri boolo mu bayiki, baba kweende ku bula. 
MRK.16.13	Bo bayende kweeyaabisa kuri bambaasi basii saala, ngo babisiri kusiila kanyi.
MRK.16.14	Ku nsukulu, bo kuumi na mosi, bu baba mu kudya, Yesu wabamonokono na wabaseembe mu ntoono kuhele kwa kanyi na nkubulu mitima mya bo, bukuri basii siila kanyi mu myaleeriri babo bamumwiini kuri mwaafuluka. 
MRK.16.15	Nde wabaleele ti: «Yendee mu nsi yansiina, lweyaabisa Musamu Wamubwete kuri biyiriki byobinso. 
MRK.16.16	Wunde wusiila kanyi, na wutaambula mbotokulu sa kabvuuka, ngo wunde wuhele kusiila kanyi sa bamukesele mukanu. 
MRK.16.17	Kuri babo basiila kanyi, bidiimbu bimabi sa byamonoko: mu nkuumbu ya me, bo sa babingisa mampeeve mamabi, sa badzoonso mandiinga manzeense, 
MRK.16.18	sa bakwaata banyoko [mu myooko], ti hayuku banwiini bidzusaa, lo bibamonoso mpasi ko, sa bateeteke myooko ha yulu babeeru, na babeeru sa batsiinika.»
MRK.16.19	Mfumu Yesu, kamanaa kudzoonso kuri bo, wanaangunu mu mayulu na wadzakala ha lubakala lwa Nzaambi. 
MRK.16.20	Bayiki bayende mu kweyaabisa Musamu Wamubwete mwomunso. Mfumu waba kwesala na bo, na kwetswiikisa maampu mu bidiimbu.]
LUK.1.1	Mu bukuri baatu balaka basiiri kisalu kya kutina kikulu kya misamu mimyo mayirimini ha kakati dya beetu, 
LUK.1.2	bunu bwa tuyaabisiri babo bari kuholosono kunu mbandukulu baba bambaangi bamono mu miisu, na bayeki bisari bya Maampu. 
LUK.1.3	Me bu nyafyongokini misamu myominso kunu mbandukulu mu bunkete na deredee, nyamwiini ti bwabubwete me se ntina mu ntoono ye Tehofile, muutu walukiinsu, 
LUK.1.4	mpisi heki ye se yaaba ngwanwa ya maampu ma wuri wataambula.
LUK.1.5	Mu ntaangu yiri Erode waba mbyaasi mu Yudaya, kwaba ngaanga-nzaambi mosi, nkuumbu yaandi Dzakariya, mu kabu dya Abya, na mukasi waandi waba mosi, mu baala ba bakyeetu bapalila mukaanda dya Aaloni, nkuumbu yaandi Elidzabeti. 
LUK.1.6	Boboolo baba baatu basuunguma ha busu bwa Nzaambi, bakwedyaatila kunsa mangisi na ntumu dza Mfumu kwahele maseembu. 
LUK.1.7	Bo baba bahele na baala, bukuri Elidzabeti waba kisita, na boboolo mibvu myaba myeki myatoomboko. 
LUK.1.8	Ntaangu Dzakariya yatubuka, ya kusala kisalu kyaandi kya bungaanga-nzaambi, bunu bwaba muloongo wa kabu dya nde ha busu bwa Nzaambi. 
LUK.1.9	Bunu bwaba kifu kya bungaanga-nzaambi, wari ha yulu nde, dyabwa, mu kukoto mu nzo yangisi ya Mfumu na kuyoko mananaasi. 
LUK.1.10	Fundu-fundu dyodinso dya baatu, dyaba ha mbasi mu kusaambila, mu kilookolo kya nyokulu mananaasi. 
LUK.1.11	Mbasi ya Mfumu yamumonokono, yateleme ha lubakala lwa dziku dya mananaasi. 
LUK.1.12	Dzakariya bu kayimono, mutima wasa mambaawu na wabwilikila kinkuuka. 
LUK.1.13	Mbasi yaleele kuri nde ti: «Yaa ba na boomo ko Dzakariya, bukuri ndoombulu dza ye dzibakiri mvutu, na mukasi waaku, Elidzabeti sa kakubutila mwaana wa mubakala, na ye sa wamuteele nkuumbu Yowane. 
LUK.1.14	Nde sa kaba kuri ye ntoono ya kiminu na ya nkeembu, na baatu balaka sa baba na kiminu mu mbutukulu yaandi. 
LUK.1.15	Mukwongo, nde sa kaba muutu wamunene ha busu bwa Mfumu, nde mbasi-tsuku bviinya na malu makookolaa kunwa pe. Sa kaba waluula mu Mpeeve Yangisi, kuri wakiri mu mwooyo nguri yaandi. 
LUK.1.16	Nde sa kabvutula baala balaka ba Isaheli kuri Mfumu, Nzaambi bo. 
LUK.1.17	Nde sa keyende ku mankula ha busu bwa Nzaambi, mu mpeeve na mu mpinu dza Eliya, mu kubvutula mitima mya bataayi ha yulu baala, na bangaa-tungu, ku madyeele ma baatu basuunguma, na kusa kuri ti baatu baba bayirima mu kutaambula Mfumu.» 
LUK.1.18	Ngo Dzakariya waleele kuri mbasi ti: «Dyaburi me nyiyaabila mamama? Me ti nyeki kinuni, na mukasi me mibvu myeki myatoomboko». 
LUK.1.19	Mbasi yabvutula kuri nde yaleele ti: «Me ngo mbasi Ngabileri, wukootelemaa ha busu bwa Nzaambi. Me bampeekirye mu kudzoonso kuri ye, na mu kuyaabisa ye mukeensu wumawu. 
LUK.1.20	Mono, ye busii bubwo, bweese kuba na mbeembu ko na bweese kudzoonso ko, natee kiluumbu kiyirima misamu mimami, bukuri ye sii sa kanyi mu maampu ma me ko, mbasi-tsuku mayirima mu ntaangu yasoolu.» 
LUK.1.21	Baatu baba kiingaana Dzakariya, bakimuka mu kumono ti nde wuri mu kudziingila mu nzo yangisi. 
LUK.1.22	Kamana kupala, nde waba weki kubangisina pe kudzoonso na bo; bo babakula kuri ti mamono-miisu kabwanikinyee na mo mu nzo yangisi. Nde waba weki baba, na kwedzoonsolo mu bidiimbu. 
LUK.1.23	Biluumbu bya kisalu kyaandi bimanaa kukuka, Dzakariya wabvutuka ku nzo yaandi. 
LUK.1.24	Ha mambisa ma biluumbu bibyo, Elidzabeti, mukasi waandi wabaka yimi, na wasweeme mu mangoondo mataanu. Nde waleele ti: 
LUK.1.25	«Mamama Mfumu kayirikiri mu ntoono me, mu biluumbu bi kasyeetiri kisoosi kyaandi kuri me, mu kumana nsoni dza me ha kakati dya baatu.»
LUK.1.26	Mu ngoondo ya masaamunu, Nzaambi waheeke mbasi yiri nkuumbu Ngabileri, ku bula bumosi, bwa mu nkoonsi ya Ngalili, buri nkuumbu Nadzareti, 
LUK.1.27	wamuheeke kuri mwa ntuumba mosi yanswaasa, yaba kunsa lulelusunu lwa makweele, bo na bakala dimosi diri nkuumbu Yosefi, wapalila mu kaanda dya Davidi, mwaa-ntuumba yiyo nkuumbu yaandi Mariya. 
LUK.1.28	Mbasi yakoto mu nzo Mariya na yamuha mboto ti: «Ba na kiminu, ye wuri na bweese, Mfumu wuri na ye.» 
LUK.1.29	Mariya bu kayuka mamo, mutima wasa mambaawu na wafuula kunsa mutima ti: Sa mboto ya bubwo lo mambangukulu ti kwe? 
LUK.1.30	Mbasi yaleele kuri nde ti: «Yaa ba na boomo ko Mariya, bukuri ye bakiri bweese kuri Nzaambi. 
LUK.1.31	Mono, ye sa baka yimi, sa wabuta mwaana wa mubakala, na sa wamuteele nkuumbu Yesu. 
LUK.1.32	Nde sa kaba muutu wamunene, sa bamuteele Mwaana Mwa-Yulu, na Mfumu Nzaambi sa kamuha mboloko ya Davidi taayi dyaandi. 
LUK.1.33	Nde sa katuma kaanda dya Yakobe kwakinkulu, na kimfumu kyaandi kiwa ko.» 
LUK.1.34	Mariya waleele kuri mbasi ti: «Sa mimyo buri miyirimina, bukuri me nyakiri babakala kuyaaba pe?» 
LUK.1.35	Mbasi yabvutula kuri nde ti: «Mpeeve Yangisi sa yiisa ha yulu ye, na mpinu dza Mwa-Yulu sa dzakufuka mu mposi yaandi. Hango-nkuumbu, mwaana wubutuka sa kaba wangisi, na sa bamuteele ti Mwaana Nzaambi. 
LUK.1.36	Mono, Elidzabeti mwisi kaanda waaku se weki na yimi dya mwaana wa mubakala kunsa bununi bwaandi, na nde wu babeleelaana ti kisita, yimi dyeki mu ngoondo ya masaamunu. 
LUK.1.37	Bukuri Nzaambi kakoonaa dyaambu ko.» 
LUK.1.38	Na Mariya wabvutula ti: «Mono, me nyiri kisari kya Mfumu. Hemese ma leeriri ye mayirima mu me.» Ha mambisa haho, mbasi yamusiisa.
LUK.1.39	Mu biluumbu binibyo, Mariya wayende, mu mawasu, ku bula bu mosi mu nkoonsi ya milaandu ya Yudaya. 
LUK.1.40	Nde wakoto mu nzo Dzakariya na waha Elidzabeti mboto. 
LUK.1.41	Elidzabeti kamana kuyuka mboto ya muheeri Mariya, mwaana waba mu mwooyo waandi wanyiŋina, na Elidzabeti waluula mu Mpeeve Yangisi. 
LUK.1.42	Elidzabeti wadzoonso mu mbeembu yadzaangama, waleele ti: «Ye babvuri kusakumuna mu bakyeetu bobanso, na mwaana waaku se wasakumunu. 
LUK.1.43	Mi kuri mifumini, ti nguri Mfumu yaami, kiisa ku nyiri me? 
LUK.1.44	Bukuri, mono, mboto ye bu yiyukini mu makutu ma me, mwaana wuri mu mwooyo me niŋini mu kiminu. 
LUK.1.45	Kiminu kuri wunde wasa kanyi ti, misamu myaleele Mfumu mu nde, sa myayirima.»
LUK.1.46	Mariya waleele ti:
LUK.1.46	«Muheebulu waami wusiika Mfumu,
LUK.1.47	na mutima waami waluula mu kiminu
LUK.1.47	mu ntoono Nzaambi, mubvuukisi waami;
LUK.1.48	bukuri nde syeeturyee kisoosi kyaandi
LUK.1.48	ha yulu nkulukulu ya kisari kyaandi.
LUK.1.48	Mono, kuholosono mu lumalu,
LUK.1.48	biseendu byobinso sa byaleele me ti nyiri mu lwambwe,
LUK.1.49	bukuri Mwa-mpuungu wayirikiri misamu myansisi kuri me.
LUK.1.49	Nkuumbu yaandi yiri yangisi,
LUK.1.50	na ngebe dzaandi kuri babo
LUK.1.50	bamubvuminaa dziri mu biseendu ngo biseendu.
LUK.1.51	Nde sariryee mu makwa ma myooko myaandi,
LUK.1.51	lutumu lwa kooko kwaandi.
LUK.1.51	Nde tsyamikisyee bangaa-butuutu-ntulu,
LUK.1.51	mu bitsimi bya mitima mya bo.
LUK.1.52	Nde sononyee bambyaasi mu mamboloko,
LUK.1.52	na dzaangisiri ba mafuunsi.
LUK.1.53	Babo bari na nzala, nde wubaluulusiryee mu bitotolo,
LUK.1.53	na babisina nde wubabvutiryee na myooko mya mukangala.
LUK.1.54	Nde wiisiri mu kubakisa Isaheli, kisari kyaandi,
LUK.1.54	na wumubambukiri mwooyo mu kumusiila ngebe.
LUK.1.55	Bunu bu kabaleele kuri bataayi beetu,
LUK.1.55	mu ntoono Abalaami na kaanda dyaandi kwakinkulu.»
LUK.1.56	Mariya wadzakala kuri Elidzabeti kidzika kampe kya mangoondo matatu,
LUK.1.56	tumi ha kabvutuka ku bula bwaandi.
LUK.1.57	Ntaangu Elidzabeti ya kubuta yatubuka, na nde wabuta mwaana wa mubakala. 
LUK.1.58	Ba bari manzo bebele, na ba bari mu kaanda, bayuka ti Mfumu soongiryee bunene bwa ngebe dzaandi kuri Elidzabeti, bakeembe mu kintwaari na nde. 
LUK.1.59	Kiluumbu kya mpoomo bu kyatubuka, bo bayende mu kweteende mwaana bubakala. Baba batiiri kuluka mwaana nkuumbu ya taayi dyaandi, Dzakariya, 
LUK.1.60	kasi nguri yaandi ha kaleeriri ti: «Pele, nkuumbu yaandi Yowane.» 
LUK.1.61	Bamuleele ti: «Mu kaanda dya beenu kwahele muutu wuri na nkuumbu yiyo.» 
LUK.1.62	Ha beki fuulaana mu nzoonsulu ya bidiimbu kuri taayi dya mwaana kari nkya nkuumbu katiiri baluka mwaana. 
LUK.1.63	Dzakariya waloombo mwaa-baya dyantele na watina ti: «Nkuumbu yaandi Yowane.» Bobanso bamono dyo dyankimukunu. 
LUK.1.64	Ha nsi na nsi, munwa Dzakariya wadzibuma, ludima lwaandi lwanyanguka, na nde wabeke mu kudzoonso na kudumusa Nzaambi. 
LUK.1.65	Bobanso baba mu loondo didyo bamono boomo, na badzoonsolo mu misamu mimyo mu nkoonsi ya milaandu ya nsi ya Yudaya. 
LUK.1.66	Bobanso bayukiri misamu mimyo, bamikebe kunsa mitima myaaku, na baleele ti: «Mwaana wu na kaba?» Mukwongo, kooko kwa Mfumu kwaba ha yulu nde.
LUK.1.67	Taayi dyaandi Dzakariya, waluula mu Mpeeve Yangisi, na wabikula waleele ti:
LUK.1.68	«Kaba wadumusu Mfumu Nzaambi ya Isaheli,
LUK.1.68	bukuri nde wayisiri mu kuyilimina na mu kukuula kaanda dyaandi.
LUK.1.69	Na watelemisi Mubvuukisi wampinu mu kaanda dya Davidi, kisari kyaandi.
LUK.1.70	Bunu bu kayaabisiri, na kidzika mu minwa mya babikiri baandi bangisi.
LUK.1.71	Sa katubvuukisa mu myooko mya bataatu beetu,
LUK.1.71	na mu myooko mya bobanso batuberiri,
LUK.1.72	mu kusiila bataayi beetu ngebe,
LUK.1.72	na kubambukila mwooyo mu lulelusunu lwaandi lwangisi,
LUK.1.73	bunu bu kalabiri maalu kuri Abalaami,
LUK.1.73	taayi dyeetu, mu kutubvuukisa,
LUK.1.74	mu kutukuula mu myooko mya bataatu,
LUK.1.74	mpisi heki tumusalila kwahele kuba na boomo,
LUK.1.75	kunsa bungisi na nsungumunu, ha busu bwaandi,
LUK.1.75	mu biluumbu byobinso bya kidziingu kyeetu.
LUK.1.76	Ye mwaa-mwaana, sa ba kuteele ti mubikiri Mwaa-yulu,
LUK.1.76	bukuri ye sa weende ku mankula ma Mfumu,
LUK.1.76	mu kuyirikila manzila maandi,
LUK.1.77	mu kuha kuri kaanda dyaandi,
LUK.1.77	nyaabulu ya mvuukulu mu mpemusunu ya masumu ma bo,
LUK.1.78	mu ntoono mutima wangebe wa Nzaambi yeetu,
LUK.1.78	mu didyo, buungi bwaandi sa bwaseme ha yulu beetu,
LUK.1.78	bunu ntaangu ya ku yulu,
LUK.1.79	mu kuha nsyeemunu kuri babo badzakala kunsa mampimbisi,
LUK.1.79	na kunsa mposi ya lufwa,
LUK.1.79	na mu kutwaalisa miilu myeetu mu nzila ya kiyeengi.»
LUK.1.80	Mwaa-mwaana waba kwebuukaana, na kwebaka makwa mu kimpeeve. Nde wadzakala ku nsi yankatu natee kiluumbu ki kamonikini nde kuri Isaheli.
LUK.2.1	Mu biluumbu bibyo, Kayisari Oguste wapalisa lutumu lwa kusa ntaangulu baatu bobanso bari ha butoto. 
LUK.2.2	Ntaangulu baatu yatete yiyo yasalimini mu ntaangu yiri Kirinyo waba ngoforo mu nsi ya Sirya. 
LUK.2.3	Baatu bobanso baba kweendaana kukwetinima, muutu-muutu ku bula bwa nde-meene. 
LUK.2.4	Na Yosefi, wayisika ku bula bwa Nadzareti, mu nsi ya Ngalili, na watoomboko mu kweende ku nsi ya Yudaya ku bula bumosi bwa Davidi buri nkuumbu Beteleemi, bukuri nde waba wa mu kaanda na mu nzo ya Davidi. 
LUK.2.5	Yosefi wayende kukwo mu kweetinama bo na Mariya, nduku yaandi ya lulelusunu lwa makweele, waba weki na yimi. 
LUK.2.6	Mu ntaangu yi baba kukwo, biluumbu bya Mariya bya kubuta byatubuka. 
LUK.2.7	Nde wabuta mwaana waandi wa mubakala watete. Nde wamudziinga mansaanda na wamuneŋesene munsa kidiilulu kya bibulu; bukuri bo basii baka kibeendu ko mu nzo banzeense.
LUK.2.8	Mu nkoonsi yiyo, kwaba batari ba bibulu baba kwedzakalaana ku bibiti, mu kwekebe bibulu bya bo butsuku. 
LUK.2.9	Mbasi mosi ya Mfumu yateleme ha mankula ma bo, na nkeembu ya Mfumu yabafuka kunsa buungi na kinkuuka kya babwiilikila. 
LUK.2.10	Ngo mbasi yaleele kuri bo ti: «Yaa luba na boomo ko; bukuri me nyiluyaabisa musamu wamubwete, wuba wa kiminu kyalaka kuri baatu bobanso. 
LUK.2.11	Lolo dimadi, mu bvula dya Davidi, Mubvuukisi butukiri mu ntoono beenu. Nde ngo Kiristo Mfumu. 
LUK.2.12	Kidiimbu kuri beenu ngo kimaki: sa lwamono mwaa-mwaana wa nsoombo wadziinga mansaanda na waneŋesene munsa kidiilulu kya bibulu.» 
LUK.2.13	Hanaho na sisuu, fundu-fundu dya mukaangu bambasi wa ku yulu dyabvutuna na mbasi yiyo, mu kudumusa ti: 
LUK.2.14	«Nkeembu kuri Nzaambi kunu kinsongi-yulu, na kiyeengi ha butoto, kuri baatu ba katiiri.»
LUK.2.15	Bambasi bamanaa kubvutuka ku yulu, batari ba bibulu balelesene bo na bo ti: «Tweendee natee ku Beteleemi, mpisi twetumonee mamo mamwaayirima, ma tuyaabisiri Mfumu.» 
LUK.2.16	Bo babingukila mu kweende, na bamono Mariya, Yosefi na mwaa-mwaana wansoombo, waneŋesene munsa kidiilulu kya bibulu. 
LUK.2.17	Bu bamumono, bo bayaabisa mamo, ma babaleeriri mu ntoono ya mwaana wunde. 
LUK.2.18	Bobanso bayukuri ma yaabisiri batari ba bibulu, bamono dyo dyankimukunu. 
LUK.2.19	Mariya ngo wuri, waba kebaa misamu myominso mimyo, na kwemitsima kunsa mutima waandi. 
LUK.2.20	Tumi batari ba bibulu, babvutuka kuri bakwedumusa Nzaambi, mu momanso ma bayukiri na ma bamwiini, bunu bu babaleeriri.
LUK.2.21	Biluumbu mpoomo bu byakuka, mu kuteende mwaana bubakala, bamuteele nkuumbu Yesu, yaba leele mbasi, tekesele yimi dya mwaana disonoko mu mwooyo nguri.
LUK.2.22	Biluumbu bu byatubuka, bya nsyemusunu, bunu buri mangisi ma Moose, bo banata mwaana ku Yerusalemi mu kumusoongo kuri Mfumu, 
LUK.2.23	bunu bu diri dyatinu mu mangisi ma Mfumu ti: «Mpisi mwaana wubutuka watete, ngo wa mubakala, sa kaba wasakumunu mu kuba wa Mfumu.» 
LUK.2.24	Bo baha mu kikabu bya kudzusa, bunu bu diri dyaleelu mu mangisi ma Mfumu, «biduka byoolo bunu pe, mabeembe moolo makiri mantele.»
LUK.2.25	Ku Yerusalemi, kwaba muutu mosi nkuumbu Simehoni. Muutu wunde waba wasuunguma, na wubvuminaa Nzaambi; waba kiingaana mboondulu ya Isaheli, na Mpeeve Yangisi yaba ha yulu nde. 
LUK.2.26	Mpeeve Yangisi yamuyaabisa ti: nde kafwa ko natee wakiri kumono Kiristo wa Mfumu. 
LUK.2.27	Mpeeve Yangisi yamutwaalisa ku Nzo-nzaambi. Mu kilookolo kyaba twaala ba taayi na nguri mwaa-mwaana bo Yesu, mu kuyirika bunu buri kifu kya mangisi mu ntoono ya nde, 
LUK.2.28	Simehoni wamutaambula mu myooko, na wadumusa Nzaambi, na waleele ti:
LUK.2.29	«Mu lumalu, Mfumu, hemese kisari kyaaku keende kwaandi mu kiyeengi,
LUK.2.29	bunu bu waba leele. 
LUK.2.30	Bukuri miisu myaami mimwiini mvuukulu ye,
LUK.2.31	yi wuri watekesele kuyirika ye ha busu bwa baatu bobanso.
LUK.2.32	Bubwo ngo buungi mu kuyabakana kuri makaanda,
LUK.2.32	na nkeembu ya baatu baaku, Isaheli.»
LUK.2.33	Ba taayi na nguri bamono dyo, dyankimukunu mu misamu mi baba leele mu ntoono mwaana. 
LUK.2.34	Simehoni wabasakumuna na waleele kuri Mariya, nguri mwaana ti: "Mono, mwaana wumawu wuri ha mu ntoono ya mbwiilulu, na ntelemunu ya baatu balaka mu Isaheli, na mu kuba kidiimbu kiri baatu batya kyo ko. 
LUK.2.35	Ye-meene nguri ngo wuri, mbeesi yayila sa yakutobolo mutima, kuri heki mi kwetsima baatu balaka kunsa mitima miba mayabakana."
LUK.2.36	Kwaba se mubikiri wa mukyeetu wuri nkuumbu Ana, mwaana Fanweli, mu kaanda dya Asere. Nde waba weki wanuna kwalaka. Mibvu nsaamu kadzakiri na mulumi wu kakweeriri kuri wakiri mwaa-ntuumba yanswaasa, 
LUK.2.37	Ha mambisa haho nde wasaala mufwiiri natee kukatubuka mibvu makuumi mpoomo na mina. Nde kabaa sasikaa la na Nzo-nzaambi ko. Nde waba salila Nzaambi butsuku na mwiini, mu nkotulu maloomi na mu nsaambulu. 
LUK.2.38	Mu kilookolo kikyo, nde se waba hanaho, wabeke mu kubvutula matoondo kuri Nzaambi, na wadzoonsolo mu mwaana wunde, kuri bobanso babakiingila nkuululu ya Yerusalemi.
LUK.2.39	Ba Yosefi na Mariya bamana kuyirika momanso, bunu buri ndoombolo dza mangisi ma Mfumu, bo babvutuka ku bula bwaaku ku Nadzareti, mu nkoonsi ya Ngalili. 
LUK.2.40	Mwaa-mwaana waba kwebuukaana, wukwebaka makwa, wukweluula mu madyeele, na bweese bwa Nzaambi bwaba ha yulu nde.
LUK.2.41	Mu mpisi mubvu, bataayi na nguri ba nde baba kweendaana ku Yerusalemi, ku munkeembu wa Paaka. 
LUK.2.42	Yesu kabaanaa weki na mvula kuumi na dzoolo, taayi na nguri bayende na nde ku munkeembu bunu bwaba kifu kya bo. 
LUK.2.43	Biluumbu bya munkeembu bu byawa, mu ntaangu yi baba bvutuka, mwaana wuri nkuumbu Yesu wasaala ku Yerusalemi, kuri taayi na nguri bahele kuyaaba. 
LUK.2.44	Bo baba kutsima ti kampe wuri munsa mpuumbu. Bo badyaata kiluumbu kyakitsiina mu nzila, na babaandika kwemusaka kuri ba bari mu kaanda, na kuri ba bari bayabisina. 
LUK.2.45	Bo babaanaa bahele kumudzuukila, ha babvutukiri ku Yerusalemi, mu kunamitina kwemusaka. 
LUK.2.46	Biluumbu bitatu bu byakuka, bo bamudzuukila mu Nzo-nzaambi, wadzakala ha kakati dya bayikisi, wuri mu kubaywiilaana na wuri mu kubahaanaa bifuuri. 
LUK.2.47	Bobanso baba muywiilaana, bamono nkimukunu mu madyeele ma nde na mu mamvutu ma nde. 
LUK.2.48	Bataayi na nguri, bu bamumono bakimuka, na nguri yaandi wamuleele ti: «Mwaana me, buri ye yirikiri beetu ma bumabu? Moneti, me beetu na taayi dya ye twafwa mu kwekusaka.» 
LUK.2.49	Ngo Yesu wabvutula kuri bo ti: «Nki luri mu kwensakila? Buri beenu luyaa ko ti, me nyelemini kunama misamu mya taayi dyaami?» 
LUK.2.50	Ngo kasi bo basii bakula musamu wu kaba baleele ko. 
LUK.2.51	Tumi nde, ha kakulumuka na bo, na wayende ku Nadzareti. Nde waba watumuma kuri bo. Na nguri yaandi waba kwekebaa misamu myominso mimyo kunsa mutima waandi. 
LUK.2.52	Na Yesu waba kwebuukaana [mu] madyeele, mu mutele na mu bweese, ha busu bwa Nzaambi na ha busu bwa baatu.
LUK.3.1	Mu mubvu wa kuumi na mitaanu, wa kimfumu kya Tiberyo Kayisari, Pontyo Pilato waba mutumi mu nkoonsi ya Yudaya, Erode waba mutumi mu nkoonsi ya Ngalili, Filipo mpaangi yaandi mutumi mu nkoonsi ya Iturayo na nkoonsi ya Tarakoniti, na Lisanya waba mutumi mu nkoonsi ya Abilene, 
LUK.3.2	Ana bo na Kayafa baba bakuutu ba bangaanga-nzaambi. Mu ntaangu yiyo Nzaambi wadzoonso kuri Yowane, mwaana Dzakariya, mu nsi yankatu. 
LUK.3.3	Yowane wayende, mu nkoonsi yoyinso ya Yorodani, mu kwebikisa mbotokulu ya nyiingulu madyeele, mu mpemusunu masumu. 
LUK.3.4	Bunu bu diri dyatinu, mu mukaanda maampu wa Esaya mubikiri ti: «Mbeembu ya wunde wukwebikisa mu nsi yankatu:
LUK.3.4	Yirikeenu munsaku Mfumu,
LUK.3.4	suungukeenu manzila maandi!
LUK.3.5	Mpisi beenge sa dyaba dyadzibukulu,
LUK.3.5	mpisi mulaandu na mpisi mukutu sa kaba wakululu;
LUK.3.5	mankoondoko sa maba masuunguku,
LUK.3.5	na manzila mari mikumbukutu sa basa mo kidende. 
LUK.3.6	Na baatu bobanso, sa bamono mvuukulu ya Nzaambi.»
LUK.3.7	Yowane, waba leelaana kuri mampuumbu, maba kweendaana kuri nde, mu kubotoko ti: «Kitsuumbu kya bampiri, na wulusoongiri bwa kuyitikila nkesi dziri mu kwiisa? 
LUK.3.8	Ngo soongeenu biyiriki byayelemene na nyiingulu madyeele, na yaa lubaandika kweleele mu beenu-meene ko ti: "Taayi dya beetu Abalaami", bukuri me nyileele ti: mu matari ma, lo Nzaambi telemisi baala kuri Abalaami! 
LUK.3.9	Ngo kikuba kyeki kyasuusa, ha yulu myaansi mya muti: mpisi muti wahele kubuta bimbutu byabibwe, lo wa kutabula na wa kutuba ku mbaawu.»
LUK.3.10	Mampuumbu maba kumufuulaa ti: «Heki beetu ki tuyelemini kusa?» 
LUK.3.11	Nde wabvutula, waleele kuri bo ti: «Wunde wuri na binkuta byoolo, kaha kyamosi kuri wahele na kyo; wunde se wuri na byandya kasa bwobumosi.» 
LUK.3.12	Batori ba mpaku se, bayisa mpisi bababotoko, na baleele kuri nde ti: «Muyikisi, heki beetu nki tuyelemini kusa?» 
LUK.3.13	Nde wabvutula kuri bo ti: «Yaa lwefutusa bibvuriri na bibyo bi bari balutuma mu kusa ko.» 
LUK.3.14	Bayongolo se bamufuula ti: «Heki beetu nki tuyelemini kusa?» Nde waleele kuri bo ti: «Yaa ludzika kya muutu mu makwa ko, na yaa lufutukila muutu ko; ngo monee kiminu mu mufutu wa beenu-meene.»
LUK.3.15	Baatu baba kwekiingaana, na kweha bifuuri kunsa mitima myaaku, mu ntoono Yowane, ti kampe nde ngo Kiristo. 
LUK.3.16	Yowane wabvutula, waleele kuri bobanso ti: «Me nyilubotoko mu maampa; ngo wunde wubvuriri makwa na me, wuri mu kwiisa. Me nyahele kukuka, ti mu kunyanguna misiinga mya masapaatu ma nde. Nde sa kalubotoko mu Mpeeve Yangisi na mu mbaawu. 
LUK.3.17	Nde wuri na kiyengese kyaandi, mu kooko kwaandi, mu kukoombolo mbasi yaandi, na kukutikisa mankono ku yulu talaka dyaandi, ngo kasi, bitiiti sa kabiyoko ku mbaawu yiri yadzimaa ko.»
LUK.3.18	Mu nsyamusunu dzikimi, dzalaka Yowane kaba kweyaabisila Musamu Wamubwete kuri baatu. 
LUK.3.19	Ngo Yowane waŋaŋini Erode mutumi nkoonsi, mu ntoono Erodyade mukasi mpaangi yaandi, na mu momanso mamabi ma kayirikiri. 
LUK.3.20	Ha yulu momanso, Erode kaholaa kaangiri Yowane mu boroko.
LUK.3.21	Baatu bobanso bamana kutaambula mbotokulu, Yesu se bamubotoko. Bu kaba mu kusaambila, yulu dya dzibuma, 
LUK.3.22	na Mpeeve Yangisi yakulumuka ha yulu nde, mu kifwaani kya beembe, na mbeembu mosi yadzoonso ku yulu ti: «Ye ngo mwaana waami wa mutima, me nyimonaa kiminu mu ye.»
LUK.3.23	Yesu waba, kampe na makuumi matatu ma mibvu, bu kaba baandika kisalu kyaandi. Nde waba bunu bu bwaba kwetsimaana baatu ti mwaana Yosefi, waba mwaana Eli, 
LUK.3.24	mwaana Matata, mwaana Levi, mwaana Meleki, mwaana Yanayi, mwaana Yosefi, 
LUK.3.25	mwaana Matatya, mwaana Amosi, mwaana Nawumi, mwaana Eseli, mwaana Nangayi, 
LUK.3.26	mwaana Maata, mwaana Matatya, mwaana Semeyi, mwaana Yoseki, mwaana Yoda, 
LUK.3.27	mwaana Yowanane, mwaana Eresa, mwaana Dzorobabele, mwaana Salatyeli, mwaana Neri, 
LUK.3.28	mwaana Meleki, mwaana Adi, mwaana Kosame, mwaana Elemadame, mwaana Ere, 
LUK.3.29	mwaana Yesu, mwaana Elyedzere, mwaana Yorime, mwaana Matata, mwaana Levi, 
LUK.3.30	mwaana Simehoni, mwaana Yuda, mwaana Yosefi; Yosefi mwaana Yoname, mwaana Elyakimi, 
LUK.3.31	mwaana Meleya, mwaana Mena, mwaana Matata, mwaana Natani, mwaana Davidi, 
LUK.3.32	mwaana Yesayi, mwaana Yobede, mwaana Bwese, mwaana Sala, mwaana Naasoni, 
LUK.3.33	mwaana Aminadaba, mwaana Ademine, mwaana Areni, mwaana Eseromo, mwaana Fare, mwaana Yuda, 
LUK.3.34	mwaana Yakobe, mwaana Isaki, mwaana Abalaami, mwaana Tara, mwaana Nakore, 
LUK.3.35	mwaana Seruke, mwaana Lagawu, mwaana Faleki, mwaana Ebere, mwaana Sala, 
LUK.3.36	mwaana Kayiname, mwaana Arfaka, mwaana Seme, mwaana Nowa, mwaana Lameke, 
LUK.3.37	mwaana Matusaleme, mwaana Enoki, mwaana Yareti, mwaana Malelehele, mwaana Kayiname, 
LUK.3.38	mwaana Enose, mwaana Sete, mwaana Adami, mwaana Nzaambi.
LUK.4.1	Yesu waba waluula mu Mpeeve Yangisi, wanangukina ku Yorodani, na Mpeeve yamutwaalusu mu nsi yankatu, 
LUK.4.2	mu biluumbu makuumi mana, na dyabulu wamusuusa mu nsindukulu. Nde kasii dya mu biluumbu bibyo ko. Biluumbu bimanaa kukuka, nde wabaka nzala. 
LUK.4.3	Dyabulu waleele kuri nde ti: «Mbuti ye Mwaana Nzaambi, leele kuri tari di dikituka mpa.» 
LUK.4.4	Ngo Yesu wabvutula kuri nde ti: «Diri dyatinu ti: "Muutu kari mbeele mwooyo mu mana mampa kitsu ko."» 
LUK.4.5	Dyabulu wamunata ku nkati yulu, wamusoongo bimfumu bya nsi yiri baatu, mu kilookolo kimosi, 
LUK.4.6	na wamuleele ti: «Me sa nyakuha lutumu lwolunso lu, na nkeembu ya bimabi bukuri kuri me bari bayiha, na me lo mpeeri yo, kuri wunde wutiiri kuha. 
LUK.4.7	Ngo mbuti ye tsukumini ha busu bwa me, lo yoyinso sa yaba ya ye.» 
LUK.4.8	Yesu wabvutula waleele kuri nde ti: «Diri dyatinu: "Mfumu Nzaambi yaaku yelemini kutsukumina, na wunu nde kitsu ye yelemini kusaambila."» 
LUK.4.9	Nde wanata Yesu ku Yerusalemi, na wamutelemese ku yulu nsoongi Nzo-nzaambi, na wamuleele ti: «Mbuti ye Mwaana Nzaambi, sonoko ye-meene ku nsuku nsi; 
LUK.4.10	bukuri diri dyatinu ti: "Nde sa kaha lutumu kuri bambasi baandi mu ntoono ye, mpisi bakukebe." 
LUK.4.11	Na ti: "Sa bakunaanguna mu myooko, mpisi heki kuulu kwa ye kuhele kubumina kya mu tari."» 
LUK.4.12	Yesu wabvutula, wamuleele ti: «Diri dyaleelu ti: "Yaa suusa Mfumu Nzaambi yaaku mu nsindukulu ko."» 
LUK.4.13	Dyabulu kamana nsindukulu dzodzinso, ha kamusisa natee mu kilookolo kikimi.
LUK.4.14	Yesu wabvutuka ku Ngalili na mpinu dza Mpeeve, na mvuumfu yatsamukina mu nkoonsi yoyinso mu ntoono ya nde. 
LUK.4.15	Nde waba kweyikisaa mu manzo ma nkutukunu ma bo, na bobanso bamukeembese.
LUK.4.16	Yesu wayende ku Nadzareti ku kabuukiri. Mu kiluumbu kya mpuumunu, nde wakoto mu nzo-nkutukunu bunu bwaba kifu kyaandi. Nde wateleme mu kutaanga, 
LUK.4.17	na bamuyakisa mukaanda wa mubikiri Esaya. Bu kamuyalimina, wamono ha kibeendu kyaba kyatina ti:
LUK.4.18	«Mpeeve ya Mfumu yiri mu me,
LUK.4.18	bukuri nde wankila maasi, mu kunata Musamu Wamubwete kuri bawelu.
LUK.4.18	Nde wampeeke mu kubikisa bunsaalisi, kuri bari mu maboroko,
LUK.4.18	na nsinukunu kuri bafwa miisu,
LUK.4.18	kubvutula bari mu nkwaamusunu kunsa bunsaalisi, 
LUK.4.19	kubikisa mubvu wa bweese wa Mfumu.»
LUK.4.20	Bu kafutuka mukaanda, wabvutula nde kuri kisari na wadzakala. Bobanso baba munsa nzo-nkutukunu bamusungumina kisoosi. 
LUK.4.21	Haho, nde wabaandika kuleele kuri bo ti: «Lolo di, matinu mamama, ma luyukiri beenu, meensi mu mana.» 
LUK.4.22	Bobanso bamuteele kimbaangi, na bakimuka mu maampu ma bweese maba palaana mu munwa waandi, na baleele ti: «Buri wu kari mwaana Yosefi ko?» 
LUK.4.23	Nde waleele kuri bo ti: «Beenu nkati sa lwateelile me nkuma yiri ti: "Ngaanga, buka nyutu ya ye-meene." Beetu twayukiri momanso mayirimini ku Kafarnawumi, sa yirika mo se, mu nkoonsi ya ye-meene yimayi.» 
LUK.4.24	Nde waleele ti: «Mu ngwanwa me nyiluleele ti: kuri mubikiri ti mosi ko wubataambulaa mu nkoonsi ya nde-meene. 
LUK.4.25	Mu ngwanwa me nyileele kuri beenu ti: bakyeetu ba bafwiiri baba balaka mu ntaangu ya Eliya, mu Isaheli, ha kaangimini yulu mu mibvu mitatu na mangoondo masaamunu, na ha yisiri kwaambala mu nsi yansiina. 
LUK.4.26	Ngo basii heeke Eliya kuri mufwiiri ti mosi ko mu bo, ha yulu kunu ku Salepeta mu nkoonsi ya Sidoni, kuri mukyeetu mosi wa mufwiiri. 
LUK.4.27	Babeeru ba bwaasi se baba balaka mu Isaheli, mu ntaangu ya mubikiri Elise, ngo kuri ti mosi ko mu bo wu batsyeemisini, ha yulu wunu Nayimani wa ku Sirya.» 
LUK.4.28	Bobanso baba mu nzo-nkutukunu, bu bayuka mamo, babaka nkesi. 
LUK.4.29	Bu bateleme, bamubingisa ku mbisa bvula, na bamunata natee ku teke beenge, dya mulaandu wu baba batuunga bvula, mpisi bamusindikila kunsuku beenge. 
LUK.4.30	Ngo nde kafyolomokaa ha kakati dya bo, weensi kwaandi.
LUK.4.31	Yesu wakulumuka ku Kafarnawumi, bvula dya mu nkoonsi ya Ngalili, kukwo nde kaba yikisaana baatu, mu kiluumbu kya mpuumunu. 
LUK.4.32	Baatu bakimuka mu nyikusulu dzaandi, bukuri maampu maandi maba na lutumu. 
LUK.4.33	Mu nzo-nkutukunu mwaba muutu mosi, waba na mpeeve yayibi. Nde wabikisa mu mbeembu yamakwa: 
LUK.4.34	«Ha! Nkya ntoono ha kakati dya ye na beetu, Yesu wa ku Nadzareti? Buri ye wiisiri mu kutufuukisa? Me nyaari ye na wuri, Wangisi wa Nzaambi!» 
LUK.4.35	Yesu waŋaŋana mpeeve yayibi yiyo, na waleele ti: «Kaanga munwa waaku, na pala mu muutu wu!» Mpeeve yayibi yatuba muutu wunde ha nsi, ha kakati dya baatu, na yapala mu nde kwahele kumumonoso mpasi. 
LUK.4.36	Bobanso bamono boomo, na balelesene bo na bo ti: «Nkya maampu ma? Muutu wumawu wudzoonso mu lutumu, na mu mpinu kuri mampeeve mamabi, na mapala!» 
LUK.4.37	Haho, mvuumfu yatsamukina mu ntoono ya nde, mu nkoonsi yoyinso.
LUK.4.38	Yesu kapalaana mu nzo-nkutukunu, weekoto mu nzo Simoni. Kukwo nguri mukasi Simoni waba luungaa na baawu dya makwa. Baatu basa ndoombolo kuri Yesu mu ntoono ya nde. 
LUK.4.39	Nde, kayilimina mubeeru, ha kaŋaŋini baawu, na baawu dipariri mu nde. Hanaho, mukyeetu wunde, bu kateleme ha kabeke kubasalila.
LUK.4.40	Mu nsinsika, bobanso baba na babeeru, babeele mabeeru ma bitsuumbu-bitsuumbu, babatwaala kuri Yesu. Nde wateeteke myooko ha yulu mosi mosi mu bo, na wabatsinikisa. 
LUK.4.41	Mampeeve mamabi se mapala mu babeeru balaka, kuri makwebikisa ti: «Ye ngo Mwaana wa Nzaambi!» Ngo Yesu wamaŋaŋina, na kasii kumaha miswa mu kuleele mimyo ko, bukuri maba mayaari ti nde ngo Kiristo.
LUK.4.42	Bwiisi bu bwakya, Yesu kapalaana weensi ku kibeendu kyankatu. Mampuumbu mabeke kwemusaka, natee beensi ku kaba nde. Bo baba batiiri kumukebe, mpisi kahele kweende la na bo. 
LUK.4.43	Ngo nde waleele kuri bo ti: «Me nyelemini kweyaabisa se Musamu Wamubwete, wa kimfumu kya Nzaambi ku mabvula makaka, bukuri mu bubwo me bari bampeeke.» 
LUK.4.44	Haho, nde wayende mu kweyaabisa mu manzo mankutukunu, mu nkoonsi ya Yudaya.
LUK.5.1	Yesu bu kaba wateleme, ha teke mubu wa Ngenesareti, mpuumbu baatu yabununa kuri nde, mu nzala kuyuka maampu ma Nzaambi. 
LUK.5.2	Nde wamono mabwaatu moolo mu teke mubu; bakwelebaa mu mo, baba basuunduka ha nsi, bari mu kuswaakaa masiinga. 
LUK.5.3	Yesu kanwaataa mu bwaatu bumosi bwaba bwa Simoni, ha kaloombiri kuri nde, mu kweende mwaa lutatu na simu. Nde wadzakala munsa bwaatu na wabeke kuyikisa mampuumbu.
LUK.5.4	Bu kamana kudzoonso, nde waleele kuri Simoni ti: «Kwese kwasunda maampa, na lutuba masiinga meenu mu kulebe bansu.» 
LUK.5.5	Simoni wabvutula kuri nde ti: «Muyikisi, beetu tusariryee butsuku bwabutsiina, ngo tusii baka kitotolo ko, ngo bukuri ye leeriri, me nyeki tuba masiinga.» 
LUK.5.6	Bo batuba masiinga, na babaka mburi koto dya bansu, kuri masiinga ma bo maba meki kaakaka. 
LUK.5.7	Bo balaba mu kooko, bambaasi baba mu bwaatu bwakaka, mpisi biisa mu kubabakisa. Bo bayisa na baluulusa mabwaatu momoolo, kuri meki kusaka kudyaama. 
LUK.5.8	Simoni Petelo, bu kamono bubwo, watsuka maboongo ha nsi ha busu bwa Yesu, na waleele ti: «Mfumu, sasika kwaaku la na me, bukuri me nyiri muutu ngaa-masumu.» 
LUK.5.9	Simoni na bobanso baba kintwaari na nde, babwilikila kinkuuka, mu bukuri bamwiini koto dya bansu ba babakiri. 
LUK.5.10	Bwobumosi se kuri Yakobo na Yowane, baala ba Dzebedayi, bambaasi ba Simoni. Yesu waleele kuri Simoni ti: «Yaa ba na boomo ko; kuholosono mu lumalu ye sa webaka baatu.» 
LUK.5.11	Bu bamana kubvutula mabwaatu ha simu, babwoongolo byobinso, na banama Yesu.
LUK.5.12	Mu ntaangu yaba Yesu mu bvula dimosi, mubakala mosi waluula mu bwaasi wayisa; bu kamono Yesu, wabwa kuri watsuka busu ha nsi, wamuyingukila waleele ti: «Mfumu, mbuti ye tiiri, lo ye tsyeemisini me.» 
LUK.5.13	Yesu, kalaambula kooko, wumubelemini na leeriri ti: «Me ntiiri, ba watsyeeme.» Na hanaho, bwaasi bwayisika mu nde. 
LUK.5.14	Yesu wamudika ti: «Yaa leele kuri muutu ti mosi ko. Ngo yende wemonokono ye-meene kuri ngaanga-nzaambi, na ha kikabu kya nsyemukunu kya tuma Moose, mpisi kiba kimbaangi kuri baatu.» 
LUK.5.15	Maampu mahamisa kutsamukina kwalaka mu ntoono nde, na mampuumbu malaka makutukina mu kumuywiila, na mu kutaambula butsiina mu mabeeru maaku. 
LUK.5.16	Ngo kasi, nde ha ka yende ku nsi yankatu mu kwesaambila.
LUK.5.17	Kiluumbu kimosi, Yesu bu kaba mu kuyikisa, Bafarisi na bayikisi ba mangisi baba badzakala. Bo bafumini mu mabula momanso ma ku Ngalili, ma ku Yudaya na ku bvula dya Yerusalemi. Mpinu dza Mfumu dzaba mu nde, mu kutsinikisa babeeru. 
LUK.5.18	Na mono, baatu banata muutu mosi wabwa mabwolokoto, ha yulu nkwaala. Basaka bwa kumukotosolo, na bwa kumusuusula ha busu bwa Yesu; 
LUK.5.19	ngo basii baka bwa kumukotosolo ko, mu ntoono mpuumbu. Bo banwaata ku yulu muluri, basaalisa waanga mu muluri wa tubuumbu, na bamusundula mu nkwaala, ha kakati dya baatu, ha busu bwa Yesu. 
LUK.5.20	Yesu bu kamono kanyi dya bo waleele ti: «Muutu, masumu maaku meki mahemusunu.» 
LUK.5.21	Haho, batini ba mangisi na Bafarisi babaandika mu kutsima na baleele ti: «Na wumawu wukweleele ma nsaanunu? Na wakuka mu kuhemesene masumu, mbuti ka Nzaambi kitsu ko?» 
LUK.5.22	Yesu bu kabakula bitsimi bya bo, wabvutula, waleele kuri bo ti: «Nkya mo, luri mu kwetsima kunsa mitima myeenu? 
LUK.5.23	Nki bibvuriri kuleenge, kuleele ti: "Masumu maaku meki mahemusunu", hoti kuleele ti: "Teleme na yende?" 
LUK.5.24	Ngo mu kuri ti, beenu luyaaba ti Mwaana muutu wuri na lutumu lwa kwehemesene masumu ha butoto.» Nde waleele kuri wabwa mabwolokoto ti: «Me nyikuleeriri ti, teleme, holo nkwaala yaaku na yende ku nzo yaaku.» 
LUK.5.25	Ha nsi na nsi, muutu wunde wateleme ha busu bwa bo, waholo nkwaala yi baba bamuneŋesene, na wayende ku nzo yaandi, kuri wukwekeembese Nzaambi. 
LUK.5.26	Bobanso bamono dyo dya nkimukunu na bakeembese Nzaambi, baluula mu boomo na baleele ti: «Lolo tumwiini kweetu ma nkimukunu!»
LUK.5.27	Ha mambisa haho, Yesu wapala na wamono mutori-mpaku mosi, nkuumbu yaandi Levi, waba wadzakala ha kibeendu kiba loombaa mpaku. Nde wamuleele ti: «Nama me.» 
LUK.5.28	Levi wabwoongolo byobinso, wateleme na wamunama. 
LUK.5.29	Levi wayirika ndiilu yayinene mu nzo yaandi. Mburi mpuumbu batori ba mpaku, na baatu bakimi baba hanaho, baba balaambula miilu, mu kudya kintwaari na bo. 
LUK.5.30	Bafarisi na batini ba mangisi babeke kumunguta, na baleele kuri bayiki ba Yesu ti: «Buri beenu luri mu kudya na kunwa kintwaari na batori ba mpaku na bangaa-masumu?» 
LUK.5.31	Yesu wabvutula waleele kuri bo ti: «Kari babatsiina babaanaa na nzala ngaanga ko, ngo babeele. 
LUK.5.32	Me nyahele kwiisa mu kuteele basuunguma, ngo bangaa-masumu mpisi bayiinga madyeele.»
LUK.5.33	Bo baleele kuri nde ti: «Bayiki ba Yowane bakookotaa loomi kwalaka, na basa nsaambulu, bayiki ba Bafarisi se bunubwo; ngo kasi ba ye badya na banwa.» 
LUK.5.34	Yesu wabvutula kuri bo ti: «Buri beenu lo lukotisiri, banduku ba mukweeri mu loomi, mu ntaangu yiri mukweeri wuri kintwaari na bo? 
LUK.5.35	Ngo biluumbu biri mu kwiisa, na mbasi-tsuku mukweeri bamuyusulaana ha bari bo, tumi bo bakoto loomi mu biluumbu bibyo.»
LUK.5.36	Yesu wabateele se nkuma yimayi: «Kuri muutu ko wuri lo taburi kiteendi mu kinkuta kyamoono, mu kuloondo kinkuta kyakikulu. Bukuri nde nkati lo kaakiri kinkuta kyamoono, na kiteendi kikayisiri mu kyo, kyahele kuyelemene mu kinkuta kyakikulu. 
LUK.5.37	Bwobumosi, kuri muutu ko, wuri lo sekiri malu mamoono, mu bimpokoro byabikulu; bukuri malu mamoono lo maluukisiri bimpokoro. Malu lo matsaamukini, na bimpokoro se bibvukini. 
LUK.5.38	Ngo malu mamoono, kusekele mu bimpokoro byamoono. 
LUK.5.39	Na kuri muutu ko, wuri kanwaa maalu mamakulu, wusaka mamoono; bukuri nde lo kuleele ti: "Malu mamakulu mabvuriri bubwete!"»
LUK.6.1	Kiluumbu kimosi kya mpuumunu, Yesu waba taba manseke ma masaangu. Bayiki baandi babeke mu kwebokolo masaangu, kwemakololo mu myooko na kwemadya. 
LUK.6.2	Babamosi mu Bafarisi baleele ti: «Buri luri mu kuyirika mahele miswa mu biluumbu bya mpuumunu?» 
LUK.6.3	Yesu wabvutula kuri bo waleele ti: «Buri beenu lwasii taanga mimyo mya yirikiri Davidi ko, mu ntaangu yi kakoriri nde nzala na baatu baandi? 
LUK.6.4	Dyaburi nde kakotiri munsa nzo ya Nzaambi, waholo mampa ma kikabu, wadya na waha se kuri baba kintwaari na nde. Mampa mamo, mahele miswa mu kumadya, ha yulu bani bangaanga-nzaambi kitsu.» 
LUK.6.5	Nde wabaleele se ti: «Mwaana muutu ngo Mfumu kiluumbu kya mpuumunu.»
LUK.6.6	Mu kiluumbu kikimi kya mpuumunu, Yesu wakoto mu nzo-nkutukunu, na wabeke kuyikisa. Munumwo mwaba muutu mosi wuri kooko kwa lubakala kwaba kwasika. 
LUK.6.7	Batini ba mangisi na Bafarisi baba ketaana Yesu, mu kumono kari lo tsinikisi mubeeru mu kiluumbu kya mpuumunu, mpisi babaka kooti di bamufuundila. 
LUK.6.8	Yesu kayaabaa bitsimi bya bo, waleele kuri muutu waba na kooko kwasika ti: «Teleme na yooko ha kakati hamaha.» Nde wateleme na wayooko haho. 
LUK.6.9	Yesu waleele kuri bo ti: «Me nyilufuula, mbuti kuri miswa, mu kuyirika mamabwe bunu pe mamabi, mu kubvuukisa bunu pe mu kufuukisa muutu, mu kiluumbu kya mpuumunu?» 
LUK.6.10	Yesu bu kabatala bobanso mpele na mpele, waleele kuri mubeeru ti: «Laambula kooko kwaaku.» Nde walaambula kwo, na kooko kwaandi kwatsiinika. 
LUK.6.11	Ngo bo baluula mu nkesi, na basa nkalikisi bo na bo, mu kusaka ma bayirika mu Yesu.
LUK.6.12	Mu biluumbu bibyo, Yesu wayende ku yulu milaandu mu kweesaambila, na walutisa butsuku bwa butsiina mu kusaambila Nzaambi. 
LUK.6.13	Bwiisi bu bwakya, nde wateele bayiki baandi mbila, na wasoolo kuumi na boolo mu bo, wabaluka nkuumbu bantumu. 
LUK.6.14	Simoni wukaluka Petelo, Andere mpaangi yaandi, Yakobo, Yowane, Filipo, Bartelemi, 
LUK.6.15	Matayi, Toma, Yakobo mwaana Alafayi, Simoni wubakooteelaa ti Mudzeloti, 
LUK.6.16	Yuda mwaana Yakobo tumi Yuda Iskaryote, wunde waba muyarika.
LUK.6.17	Bu kakulumuka kintwaari na bo, ha kateleme ha kibeendu kya kidende, haba mpuumbu yayinene ya bayiki baandi, na mpuumbu yayinene ya baatu ba ku Yudaya dyodinso, ba Yerusalemi, ba mu teke mubu, ba Tiro na Sidoni. 
LUK.6.18	Bo bayisiri mu kumuywiila, na mu kuri ti batsiinika mu mabeeru maaku. Babo baba bakwaamusu mu mampeeve mamabi batsiinika. 
LUK.6.19	Mpuumbu yoyinso yaba sakaana kumubelemene, bukuri mpinu dzaba palaana mu nde, na kutsinikisa baatu bobanso.
LUK.6.20	Nde bu kasyeetele miisu myaandi kuri bayiki baandi, waleele ti:
LUK.6.20	«Kiminu kuri bawelu,
LUK.6.20	bukuri Kimfumu kya Nzaambi kya beenu.
LUK.6.21	Kiminu kuri bari na nzala mu lumalu,
LUK.6.21	bukuri sa lwayukuta.
LUK.6.21	Kiminu kuri bari mu kudila mu lumalu,
LUK.6.21	bukuri sa baseye!»
LUK.6.22	«Kiminu kuri beenu, habaana baatu balubele, balupalisa, balutuka, babele nkuumbu beenu ti yayibi, mu ntoono Mwaana muutu. 
LUK.6.23	Monee kiminu mu kiluumbu kikyo, na dyeenee nkaaka, bukuri museendu weenu wamunene ku yulu. Bunubwo se bataayi ba beenu, baba yirikaana kuri babikiri.»
LUK.6.24	«Ngo kyaari kuri beenu bisina,
LUK.6.24	bukuri beenu lweki na mboondulu yeenu!
LUK.6.25	Kyaari kuri beenu lweki na byabuukula lumalu,
LUK.6.25	bukuri sa lwaba na nzala!
LUK.6.25	Kyaari kuri beenu luri mu kuseye mu lumalu,
LUK.6.25	bukuri sa lwakoto mu bufwiiri na sa lwadila.
LUK.6.26	Kyaari kuri beenu, mbuti heki baatu bobanso baleele mamabwe mu beenu, bukuri bunubwo se bataayi ba beenu baba yirikaana kuri babikiri bampya!»
LUK.6.27	«Ngo kasi, me nyileele kuri beenu luri mu kunywiila ti: Tyeeneenu bataatu beenu, yirikeenu mamabwe kuri bakwelubele. 
LUK.6.28	 babo bakwelubulila mampopi; saambileenu mu ntoono babo bakwelufutukila misamu. 
LUK.6.29	Mbuti muutu wukuleti mbata ha tama, lo taamba se dyakaka, na mbuti wukudzikiri na kiyuungu kyaaku, lo muhemese kaholo se na kinkuta kya mu ntulu. 
LUK.6.30	Mpisi wukuloombiri kitotolo, lo muha kyo. Na mbuti muutu wukudzikiri na bitotolo byaaku, lo yaa muloombo byo ko. 
LUK.6.31	Mamo ma lutiiri ti baatu baluyirikila, yirikeenu bumosi kuri bo. 
LUK.6.32	Ngo beenu lubaanaa kutya babo bakoolutyaanaa, lo mu nki balutondokolo? Bangaa-masumu se, ti batyaanaa babo bakoobatyaanaa! 
LUK.6.33	Mukwongo, mbuti beenu mamabwe kuyirika kuri babo bakooluyirikilaa mamabwe, lo mu nki balutondokolo? Bangaa-masumu se ti bunubwo bakooyirikaa! 
LUK.6.34	Na mbuti beenu kusoombisaana kuri babo ba lutsimaa ti lo babvutiri, lo mu nki balutondokolo? Bangaa-masumu se ti kusoombisaa kuri bangaa-masumu mpisi bababvutukila bwobumosi. 
LUK.6.35	Ngo kasi, tyeeneenu bataatu beenu, yirikeenu mamabwe na soomboseenu kwahele kitsimi kiri ti balubvutikila. Museendu weenu sa kaba wamunene, na sa lwaba baala ba Mwa-yulu, bukuri nde wuri na mutima-bubwete, kuri bari bayaari kutoondo ko, na kuri bangaa-mutima-bubi. 
LUK.6.36	Beenee na mutima wangebe bunu buri Taayi dya beenu [se] wuri na mutima wangebe.»
LUK.6.37	«Yaa lutsuundisa ko, mpisi luhele kuba batsuundusu. Yaa lukesele mukanu ko, mpisi bahele kulukesele mukanu. Hemeseneenu tumi beenu se baluhemesene. 
LUK.6.38	Heeneenu tumi beenu se baluha. Sa baluyitikila ha mfwookolo yeenu kidiimbulu kyatswiika, kyakomo, kyanyingisa na kyasa mututu. Bukuri kidiimbulu ki ludiimbulaa beenu, kinikyo se badiimba kuri beenu.»
LUK.6.39	Nde wabweese kubateele nkuma yimayi: «Buri wafwa miisu lo neti wafwa miisu? Boboolo lo ka babwiiri mu bulu ko? 
LUK.6.40	Kuri muyiki wubvuriri na muyikisi ko, ngo mpisi muyiki wayika kwakubwe sa kaba bunu muyikisi waandi. 
LUK.6.41	Buri ye wumono kisesengu kiri mu diisu dya mbaasi yaaku, ngo wahele kumono mubaangu wuri mu diisu dya ye-meene? 
LUK.6.42	Buri ye wutsiitsa kuleele kuri mbaasi yaaku ti: "Mbaasi me, hemese me nyisila kisesengu kiri mu diisu dya ye"; koomosoko wahele kumono mubaangu wuri mu diisu dya ye-meene? Ye ngaa-bumpitu-bumpyoongo! Yisileeti mubaangu wuri mu diisu dyaaku, tumi ye mono na kensekelee mu kuyisila kisesengu kiri mu diisu dya mbaasi yaaku.»
LUK.6.43	«Mukwongo, kwahele muti wamubwe, wukoobutaa bimbutu byabibi, na kwahele se muti wamubi wukoobutaa bimbutu byabibwe. 
LUK.6.44	Bukuri mpisi muti kumuyaabila mu bimbutu byaandi. Bakookaba biburi mu mpaanga, bunu pe ngenge mu munsensende ko. 
LUK.6.45	Muutu wamubwe koopalisaa mamabwe mu kikebulu kyakibwe kya mutima waandi; ngo wamubi wupalisaa mamabi mu kikebulu kyaandi kyakibi, bukuri mamo mapalaa mu munwa waandi, maluula mu mutima.»
LUK.6.46	«Bukuri nki beenu lukweteele me ti: "Mfumu, Mfumu", ngo lwahele kuyirika ma nyiluleele? 
LUK.6.47	Me nyilusoongo kifwaani kya muutu, wuri bu kiisiri kuri me, yukiri maampu maami na wumasariri: 
LUK.6.48	nde wafwanikina na muutu watuunga nzo; nde wahaka mudzuumbu, wasundusa na watuunga lufulu ha yulu tari. Mvula bu yanoko kwalaka, nyaamba yayookolo hari nzo, ngo yahele kuyibwiisa, bukuri yatuunga ntuungulu yayibwete. 
LUK.6.49	Ngo kasi, wunde wuri kamayukaana, wahele kumasalila, wafwanikina na muutu watuunga nzo ha nsi na nsi, kwahele kusa lufulu. Nyaamba bu yiyookiri, hanaho nzo yibwiiri, na yawa kutsamukina.»
LUK.7.1	Yesu kamana kudzoonso maampu mamo kuri mpuumbu baatu, ha wakoto ku Kafarnawumi. 
LUK.7.2	Mukuutu nkama bayongolo waba na nkutu mosi ya mutima, yaba yabeele na yeki mu kufwa. 
LUK.7.3	Bu kayuka badzoonsolo mu Yesu, nde waheeke bakulu ba babakala ba Bayudayo kuri Yesu, mu kumuyingukila, mpisi kiisa kabvuukisa nkutu yiyo. 
LUK.7.4	Bo bu batubuka kuri Yesu, bamuyingukila nkati mu kifiki na baleele ti: «Muutu wu wayelemene mu kuri ti ye muyirikila mamo; 
LUK.7.5	bukuri nde tiiri kaanda dyeetu, na watutuungula se na nzo-nkutukunu.» 
LUK.7.6	Yesu ha kayende kintwaari na bo. Yesu kabaanaa weki bebele na nzo, mukuutu nkama bayongolo waheeke banduku baandi mu kuleele kuri Yesu ti: «Mfumu, yaa wiisa kwaandi ko, bukuri me nyahele kukuka mu kuri ti ye koto mu nzo yaami. 
LUK.7.7	Mu didyo, me mwiinyee ti nyahele kuyelemene mu kwiisa me-meene ku wuri ye. Ngo leele kwaandi ntoono mosi, lo kisari kya me bwee kitsiinikini. 
LUK.7.8	Mukwongo, me se nyiri muutu wuri kunsa lutumu lwa mukuutu, na me se nyiri na bayongolo bari kunsa lutumu lwa me. Me ndeelaana kuri mosi ti: "Yende", lo weensi; kuri wakaka ti: "Wasa", lo wiisiri, kuri nkutu yaami ti: "Sa bumabu", lo siiri.» 
LUK.7.9	Yesu bu kayuka mamo, wamuha masiiku, na bu kasyeeteke kuri mpuumbu yaba kwemunama, waleele ti: «Me nyiluleele ti, me nyamwiini kwaami mu Isaheli, kanyi dya bumabu ko.» 
LUK.7.10	Baatu babasiindikiri babo babvutuka ku nzo, bamono nkutu kuri watsiinika.
LUK.7.11	Ha mambisa haho, Yesu wayende ku bvula dimosi diri nkuumbu Nayini. Bayiki baandi na mpuumbu baatu yayinene se bayende na nde. 
LUK.7.12	Mu ntaangu yi kaba weki kokosolo na mweelu bvula, mono, baba beki kweedziika muutu wafwa, mwaana ndemosi mu nguri yaandi, yaba yiri se mufwiiri. Mpuumbu yafwaana yaba kintwaari na nde. 
LUK.7.13	Mfumu bu kamumono, wamubakila ngebe, na wamuleele ti: «Yaa dila ko!» 
LUK.7.14	Yesu kakokosolaa, belemini sanduku. Banati bateleme, na nde waleele ti: «Mwaa-munkuula, me nyikuleele ti siimbika!» 
LUK.7.15	Waba wafwa ha kadzakiri, na bekiri kudzoonso. Yesu ha kamubvutiri kuri nguri yaandi. 
LUK.7.16	Bobanso boomo bwababwiilila, bakeembese Nzaambi, na baleele ti: «Mubikiri wamunene telemini ha kakati dya beetu!» Na ti: «Nzaambi wiisiri mu kubakisa baatu baandi!» 
LUK.7.17	Ntoono yitariri Yesu yiyo, yatsamukina mu Yudaya dyodinso, na mu nkoonsi yoyinso.
LUK.7.18	Bayiki ba Yowane bayaabisa momanso mamo kuri nde. Yowane bu kateele boolo mu bayiki baandi, 
LUK.7.19	ha kabaheeke kuri Mfumu, mu kumufuula ti: «Ye ngo wunde wukwiisa, hoti beetu tukiinga mukimi?» 
LUK.7.20	Bu batubuka kuri Yesu, baatu babo baleele ti: «Yowane Mubotiki wutuheekiri kuri ye, nde ti: "Ye ngo wunde wukwiisa, hoti beetu tukiinga mukimi?"»
LUK.7.21	Mu kilookolo kinikyo, Yesu watsinikisa baatu balaka baba na mabeeru, baba na bipfuumi, baba na mampeeve mamabi, na wasa kuri ti balaka baba bafwa miisu bataambula bweese bwa kwemono. 
LUK.7.22	Tumi nde wabvutula kuri bo ti: «Bu lubvutuka yaabiseenu kuri Yowane mamo ma lumwiini na ma luyukiri: bafwa miisu bari mu kumono, bikata biteleme, babeele bwaasi batsyeemeke, bafwa makutu bayuka, bafwa bari mu kufuluka, na bawelu bari mu kutaambula Musamu Wamubwete. 
LUK.7.23	Kiminu kuri wunde wuhele kubwa mu ntoono me!»
LUK.7.24	Bantumu ba Yowane bamanaa kubvutuka, Yesu wabeke kudzoonso kuri mampuumbu mu ntoono Yowane ti: «Nki beenu lweensyee kumono ku nsi yankatu? Dyaari dyanyingusu mu kiteembu? 
LUK.7.25	Heki nki beenu lweensyee kumono? Muutu walwaata binkuta byabibwete? Hambeti, balwaataa binkuta byabibwete, na bari mu lwambwe mu manzo ma bambyaasi bakoobaanaa. 
LUK.7.26	Heki nki lweensyee kumono? Mubikiri? Heehe, me nyiluleele ti nde bvuriri na mubikiri. 
LUK.7.27	Mu ntoono ya nde, diri dyatinu ti:
LUK.7.27	"Mono, me nyiheeke munati-mukeensu waami ku mankula ma ye,
LUK.7.27	nde wuyirika nzila yaaku, ku mankula ma ye."»
LUK.7.28	«Me nyiluleele ti, mu babutuka mu bakyeetu, kwahele wubvuriri bukuutu na Yowane; ngo wubvuriri bulesi mu Kimfumu kya Nzaambi, bvuriri bukuutu na nde. 
LUK.7.29	Baatu bobanso bayukiri, na batori ba mpaku se, bamono dyo ti Nzaambi wasuunguma, na bataambula mbotokulu ya Yowane. 
LUK.7.30	Ngo nkasi, Bafarisi na batina ba mangisi, babisiri maba matiiri Nzaambi mu bo, na bahele kutaambula mbotokulu kuri Yowane.»
LUK.7.31	Na ba na, «me nyiyelekese baatu ba kiseendu kimaki, na ba na bo bari bafwanikina? 
LUK.7.32	Bo bafwanikina na mwaa-baala bari badzakala ha kibeendu kya bobanso, babamosi bari mu kubikisaa kuri bakaka, baleele ti: "Beetu twasikiri nseembe mu beenu, ngo kasi beenu lwaasii kina ko; beetu twayimbiri mikuunga mya lufwa, ngo kasi beenu lwaasii dila ko!" 
LUK.7.33	Mukwongo, Yowane wayisa, wahele kwedya byandya, na wahele kwenwa malu; beenu luleele ti: "Nde wuri na mpeeve yayibi!" 
LUK.7.34	Mwaana muutu wayisa, wukwedya na wukwenwa; beenu luleele ti: "Monee ngaa-lutee lwa kudya, na yaa-kinwi, nduku batori ba mpaku na bangaa-masumu!" 
LUK.7.35	Bobanso bari na madyeele, bamonaa kuri ti madyeele masuunguma.»
LUK.7.36	Mosi mu Bafarisi wateele Yesu mbila mu kudya kintwaari na nde. Nde bu kakoto mu nzo, walaambula miilu mu kudya. 
LUK.7.37	Na mono, mukyeetu mosi, ngaa-masumu, waba kunsa bvula, bu kayuka ti Yesu wuri mu kudya mu nzo Mufarisi, wanata yuku dya mananaasi. 
LUK.7.38	Bu kaba ha mbisa miilu mya Yesu, wabeke mu kudila na kuboloso miilu mya Yesu mu mansangasa, wayaala myo mu mfu dza mutu waandi, waminyumutina, na wakila myo mananaasi. 
LUK.7.39	Mufarisi watumisini Yesu bu kamono bubwo watsima kunsa mutima ti: «Muutu wu ngo kabeeri mubikiri, nkani nketi kuyaaba mukyeetu wuri mu kumubelemene wumawu na kari, na nkya nzelu kari na yo, bukuri ngaa-masumu.» 
LUK.7.40	Yesu wabvutula kuri nde ti: «Simoni, me nyiri na di nyikuleele.» Simoni waleele ti: «Muyikisi, dzoonso kwaaku.» 
LUK.7.41	«Baatu boolo baba na kibiimbu kuri musoombisi-mboongo mosi. Watete waba na kibiimbu kya nkama taanu dza bidenali, ngo wakaka makuumi mataanu. 
LUK.7.42	Bu baba bwa kubvutukila pe kibiimbu, nde wabahemesene boboolo. Mu boboolo babo na wubvula kumutya?" 
LUK.7.43	Simoni wabvutula ti: "Me tsimini ti wubabvuriri kuhemesene." Yesu waleele kuri nde ti: "Ye heeri mvutu yayibwete.»
LUK.7.44	Yesu bu kasyeeteke kuri mukyeetu, ha kaleele kuri Simoni ti: «Ye wumono mukyeetu wumawu? Me nkotirye mu nzo ye, ngo ye sii haanaa me maampa ma kuswaaka miilu; kasi nde bolisiri miilu mya me mu mansangasa maandi, na yaariri myo mu mfu dzaandi. 
LUK.7.45	Ye sii nyumutinaa me ko; ngo kasi nde, kipilu kinkotirye me, nde wahele kuhoto mu kunyumutina miilu mya me. 
LUK.7.46	Ye sii yitilaa me maasi mu mutu ko; ngo kasi nde yitiri mananaasi mu miilu mya me. 
LUK.7.47	Mu ntoono yiyo me nyileele kuri ye ti: Masumu ma nde malaka meki mahemusunu, bukuri nde soongiri ntiilu yalaka. Ngo kuri wunde wubahemisini kwantele, lo ntiilu yi kasoongo se yantele.» 
LUK.7.48	Tumi Yesu waleele kuri mukyeetu ti: «Masumu maaku meki mahemusunu.» 
LUK.7.49	Baba dyanaa kintwaari na nde, baleele mu bo-meene ti: «Nkya muutu wumawu wu kwehemesene na masumu?» 
LUK.7.50	Yesu wabweese kuleele kuri mukyeetu ti: «Kanyi dyaaku dikubvuukisiri; yende mu kiyeengi.»
LUK.8.1	Ha mambisa haho, Yesu wayende mu mabvula na mu mabula, mu kwebikisa na kweyaabisa Musamu Wamubwete wa Kimfumu kya Nzaambi, na bo kuumi na boolo baba kintwaari na nde. 
LUK.8.2	Kwaba se bakyeetu babamosi batsiinikini, mu mampeeve mamabi na mu mabeeru: Mariya wu bateelaa ti Madelene, mu nde mwaparidi mampeeve nsaamu mamabi. 
LUK.8.3	Yowana, mukasi kisari kya kikuutu kya Erode kiri nkuumbu Kudza, Sudzane, na bakimi balaka, baba kwebabakisaana mu bi baba na byo.
LUK.8.4	Mpuumbu yayinene bu yaba yakutukina, na baatu ba mpisi bvula bari mu kwiisaana kuri Yesu, nde wata nkuma yimayi: 
LUK.8.5	«Mukuni wayende ku kwenyaka nsaangi dzaandi. Bu kaba mu kwenyaka, nsaangi dzamosi dzabwa ha luteembu lwa nzila, baatu badzidyaata na banoni ba yulu badzitooto. 
LUK.8.6	Dzakaka dzabwa ha yulu tari, dzamene, ngo dzakana bukuri kyototo kyo pe. 
LUK.8.7	Dzakaka dzabwa ha kakati dya manseende, byabuuka ha kimosi, ngo manseende madziswetekese. 
LUK.8.8	Dzakimi dzabwa ha butoto bwabubwete; na miti bu myabuuka myabuta bimbutu ku kinkama.» Yesu ha kabweese kuleele ti: «Wuri na makutu mu kuyuka, hemese kayuka!»
LUK.8.9	Bayiki baandi bamufuula mambangukulu ma nkuma yiyo. 
LUK.8.10	Nde waleele ti: «Kuri beenu baheeri kiteesu kya kuyaaba mpaanu dza Kimfumu kya Nzaambi; ngo kuri bakaka mu mankuma, mpisi heki baba,
LUK.8.10	"bu batala, bahele kumono,
LUK.8.10	na bu bayuka, bahele kubakula."»
LUK.8.11	Mambangukulu ma nkuma yiyo ngo ma: «Nsaangi ngo maampu ma Nzaambi. 
LUK.8.12	Luteembu lwa nzila ngo baatu bari, bamana kuyuka maampu, ha mambisa haho, dyabulu wiisiri, na yisiri maampu mu mitima mya bo, mu kubata kuri ti bakwiisa kusa kanyi na baba babvuukusu. 
LUK.8.13	Bari ha yulu tari, ngo babo bari bu bayukiri, bataamburi maampu mu kiminu, ngo kasi bo bahele na myaansi. Bo basa kanyi mu mwaa-ntaangu mosi, ngo mu ntaangu ya nsindukulu basasukiri. 
LUK.8.14	Bibwiiri kunsa manseende, ngo babo bamwaayuka, ngo minyoongi, busina na biminu bya kidziingu bikwebaswetekese mu nzila, na bahele kutubuka ku kuyele. 
LUK.8.15	Bibwiiri ha butoto bwabubwete, ngo babo bayuka maampu, mu mutima wamubwe na wayirima, bamakebe, babuta bimbutu kuri banamitina.»
LUK.8.16	«Mukwongo, kuri muutu ko wuri kanamukaana mwiinda wumufukiri kisa, bunu pe wumusuusiri kunsa mbuka; ngo kasi nde lo kumusuusa ha kitetukulu kya mwiinda, mpisi heki bakoto bamono buungi. 
LUK.8.17	Bukuri, kuri kyasweeku ko, kihele kuba kyamonokono; na kuri nsweeki ko, yihele kuba yayabakina na pwelelee. 
LUK.8.18	Hango, seenee madyeele mu nyukulu yeenu; bukuri kuri wunde wuri na kitotolo, sa bamuha; ngo kuri wunde wahele na kitotolo, na ki katsimini kubaka, sa bamuholo na kyo.»
LUK.8.19	Nguri na bampaangi ba Yesu bayisa kuri nde, ngo basii bangusina kukokosolo nkati-nsi na nde ko, mu ntoono mpuumbu. 
LUK.8.20	Bamuyaabisa ti: «Nguri ye na bampaangi ba ye bari ku mbasi, na batiiri kumono ye.» 
LUK.8.21	Yesu wabvutula, waleele kuri bo ti: «Nguri me na bampaangi ba me ngo babo, bayuka maampu na bamasalila.»
LUK.8.22	Kiluumbu kimosi Yesu wanwaata mu bwaatu na bayiki baandi. Nde waleele kuri bo ti: «Tusabukeenu ku simu dya mubu.» Na bo bayende. 
LUK.8.23	Bu baba mu kweyende mu mubu, Yesu wabwa tolo. Kiteembu kyamakwa kyayisa mu mubu; bwaatu bwaba bweki dyaama, na bo beki mu nsisi. 
LUK.8.24	Bu bakokosolo, basiimbila Yesu na bamuleele ti: «Muyikisi, muyikisi, beetu tufuukiri.» Bu kasiimbuka, nde waŋaŋana kiteembu na mipaku myamakwa, na byo byahoto, na kidzuunu kyamonoko. 
LUK.8.25	Nde waleele kuri bo ti: «Kanyi dya beenu kuri diri?» Bo babwiilikila boomo, bakimuka na balelesene bo na bo ti: «Bee sa nde na kari, kuri lo nde wutuma na biteembu na maampa, na byo bimutambukila?»
LUK.8.26	Bo batubuka ku nsi bari Ngeraseno, yiri simu na simu na Ngalili. 
LUK.8.27	Bu kasunduka ha nsi, muutu mosi waba na mampeeve mamabi, wayisa mu kumubwaana. Kuholosono na kidzika, nde waba wahele kwelwaata binkuta. Nde kaba dzakalaana munsa nzo ko, ngo kunsa mampeembe. 
LUK.8.28	Bu kamono Yesu, wafula misaakulu myamakwa, wabwa ha busu bwa nde, na mu mbeembu yayinene nde waleele ti: «Nki ha kakati dya me na ye, Yesu Mwaana Nzaambi Mwaa-yulu? Me nyikuyingukila, yaa kwaamisa me ko.» 
LUK.8.29	Bukuri Yesu waba tuma kuri mpeeve yayibi, mu kupala mu muutu wunde. Mukwongo, mbala dzalaka mpeeve yiyo yaba musiimbaana. Baba mukaangaana mu masyeene na mu biseengu mu kumukebe; ngo kasi lo wubitaandula. Mpeeve yayibi yiyo yaba munataana mu mansi mankatu. 
LUK.8.30	Yesu wamufuula ti: «Ye nkuumbu na?» Nde wabvutula ti: «Mukaangu», bukuri mampeeve mamabi malaka maba makoto mu nde. 
LUK.8.31	Mampeeve mamo maba yingukila Yesu, mpisi heki nde kahele kumatuma mu kweende ku lubila. 
LUK.8.32	Ha teke haho, kwaba mpuumbu bangulu yayinene, yaba ku yulu mulaandu. Mo mamuyingukila mpisi kamaha miswa makoto mu bangulu babo. Yesu ha kamaha miswa. 
LUK.8.33	Mampeeve mamabi bu mapala mu muutu wunde, makoto mu bangulu. Mpuumbu bangulu yabununa ku nsuku mulaandu, yabwa mu mubu, na yadyaama. 
LUK.8.34	Batari ba bangulu, bu bamwiini mayirimini, bayitika na bayende kweyaabisa kunsa bvula na mu mabula. 
LUK.8.35	Baatu bapala mu kumono mayirimini, bayisa kuri Yesu na bamono muutu wapariri mampeeve mamabi, walwaata, wamutsiina na wadzakala ha miilu mya Yesu. Bo bamono boomo. 
LUK.8.36	Babo bamwiini mamo, babayaabisa dyaburi babvuukisiri muutu wunde, waba na mampeeve mamabi. 
LUK.8.37	Baatu bobanso ba nkoonsi ya Ngeraseno, baleele kuri Yesu ti keende la na bo, bukuri bo baba beki na boomo bwalaka. Nde wakoto mu bwaatu na wabvutuka. 
LUK.8.38	Muutu wapariri mampeeve mamabi, wabeke kuyingukila Yesu, mu kuri ti keba na nde; ngo nde wamubvutula, wamuleele ti: 
LUK.8.39	«Bvutuka ku nzo yaaku, na yaabisa momanso ma yirikiri Nzaambi kuri ye.» Muutu wunde wayende mu kweyaabisa kunsa bvula dyodinso, momanso mamuyirikiri Yesu.
LUK.8.40	Mu ntaangu ya bvutukiri Yesu, mpuumbu yamubwaana; bukuri bobanso baba mukiingaana. 
LUK.8.41	Na mono, muutu mosi wayisa, nkuumbu yaandi Yayiro, nde waba mukuutu nzo-nkutukunu. Bu kabwa ha miilu mya Yesu, wamuyingukila mu kweekoto mu nzo nde, 
LUK.8.42	bukuri mwaana ndemosi, wu kaba na nde wa mukyeetu, wa mvula kampe kuumi na dzoolo, waba weki mu kufwa.
LUK.8.42	Yesu bu kaba mu kwekwese, mampuumbu bamusiila mfina. 
LUK.8.43	Haho, mukyeetu mosi waba kwepalaana makila mu kiteesu kya mibvu kuumi na myoolo, nde wamana lubaku lwaandi lwolunso mu myooko mya bangaanga, ngo ti mosi yasii bangusina kumutsiinikisa ko. 
LUK.8.44	Bu kakokosolo ku mambisa, nde wabelemene heengu dya kiyuungu kya Yesu, na ha nsi na nsi, mbeeru makila kupala yawa. 
LUK.8.45	Yesu waleele ti: «Na belemini me?» Bobanso batuna, na Petelo waleele ti: «Muyikisi, mampuumbu mari mu kukusiila mfina na makusweeteke.» 
LUK.8.46	Ngo Yesu waleele ti: «Muutu belemini me, bukuri me nyaabiri ti mpinu dzipariri mu me.» 
LUK.8.47	Mukyeetu kamonaa ti bamuyaabiri, wayisa kuri wukwetekete, wabwa ha busu bwa Yesu, waleele ha busu bwa baatu bobanso, mu nkya ntoono nde kamubeleminye, na dyaburi nde katsiinikini ha nsi na nsi. 
LUK.8.48	Yesu waleele kuri nde ti: «Mwaana me wa mukyeetu, kanyi dyaaku dikubvuukisiri. Yende mu kiyeengi.»
LUK.8.49	Yesu bu kaba wakiri mu kudzoonso, muutu mosi wafumuna ku nzo mukuutu nzo-nkutukunu, waleele ti: «Mwaana ye mwaafwa, yaa bweese kukwaamisa kwaandi muyikisi ko.» 
LUK.8.50	Yesu bu kayuka, wabvutula kuri nde ti: «Yaa ba na boomo ko, sa dini kanyi, nde beebvuukiri.» 
LUK.8.51	Bu batubuka ku nzo, nde kasii ha miswa ko ti, muutu ti mosi kakoto, ha yulu wuni Petelo, Yowane, Yakobo, na taayi na nguri ba mwaana. 
LUK.8.52	Bobanso baba dilaana na baba nyoongaana mu ntoono mwaana. Yesu waleele ti: «Yaa ludila ko, bukuri mwaana wahele kufwa, ngo wuri tolo.» 
LUK.8.53	Ngo baatu bamusiila munsiku, bu baba bayaari ti wafwa. 
LUK.8.54	Yesu bu kakwaata kooko kwa mwaana, wabikisa, waleele ti: «Mwaana, siimbika!» 
LUK.8.55	Kiluunsi kya mwaana kyabvutuka mu nde, na ha nsi na nsi, nde wateleme. Yesu watuma ti bamuha bya kudya. 
LUK.8.56	Taayi na nguri ba nde bakimuka. Ngo Yesu wabadika ti yaa baleele kuri muutu ti mosi ko, mamo mayirimini.
LUK.9.1	Yesu wakutukisa bo kuumi na boolo, wabaha mpinu na lutumu ha yulu mampeeve momanso mamabi, na mu kwebuka mabeeru, 
LUK.9.2	wabasindika mu kwebikisa Kimfumu kya Nzaambi, na mu kwetsinikisa [babeeru]. 
LUK.9.3	Nde waleele kuri bo ti: «Yaa lunata kitotolo ti kimosi ko mu nzila, ti luboto, ti nkangala, ti mpa, ti mboongo. Yaa luba se na binkuta byoolo mu muutu mosi ko. 
LUK.9.4	Mu nzo yilukoto, dzakalee mumwo natee ku lupala. 
LUK.9.5	Babo babisa kulutaambula, lubaana lupala mu bvula didyo, lo kubulee fuunda diri mu bitaambi byeenu, mpisi kiba kimbaangi mu bubi bwa bo.» 
LUK.9.6	Bu bayende, baluta mu mpisi bula mu kweyaabisa Musamu Wamubwete, na kwebuka baatu mwomunso.
LUK.9.7	Erode, mutumi nkoonsi bu kayuka momanso mayirimini, waba weki dunga, bukuri babamosi baba leelaana ti: «Yowane wafulukiri mu bafwa.» 
LUK.9.8	Bakaka ti: «Eliya wamonikini.» Bakimi ti: «Mosi mu babikiri ba bakulu wafulukiri.» 
LUK.9.9	Ngo Erode waleele ti: «Yowane, me nyamutabiri mutu. Heki wunde na wu nyiri mu kuyuka me misamu mya bubwo?» Nde wasaka mu kumumono.
LUK.9.10	Bantumu bu babvutuka, bayaabisa kuri nde momanso ma bayirikiri. Yesu wabaholo na wayende na bo ku lumperi, ku teke bvula di bakooteelaa ti Betesayida. 
LUK.9.11	Mampuumbu bu bayaabila, bamunama. Nde wamataambula, wabeke kumadzoonsolo mu ntoono Kimfumu kya Nzaambi, na watsinikisa baba na nzala butsiina. 
LUK.9.12	Bwiisi bubaanaa bweki yila, bo kuumi na boolo bakokosolo, na baleele kuri nde ti: «Bvutula mpuumbu, mpisi heki baatu beende, mu mabula mari bebele, na mari mu manseke, basaka ha baba na babaka bya kudya, bukuri hamaha, turi ku nsi yankatu.» 
LUK.9.13	Ngo nde wabaleele ti: «Baheenee beenu-meene bya kudya!» Bo babvutula ti: «Mampa mataanu kitsu na bansu boolo turi na byo. Sa ti, kuri ti twesuumba byandya bya baatu bobanso ba tumi.» 
LUK.9.14	Kwaba kampe mafuunda mataanu ma babakala. Yesu kuri bayiki baandi ti: «Badzakisee mu makabu, [kampe] ma makuumi mataanu mu mpisi dyo.» 
LUK.9.15	Bo basa bubwo, badzakisa baatu bobanso. 
LUK.9.16	Bu kaholo mampa mataanu na bansu boolo, watala ku yulu, wasakumuna byo, wabukuna, na waha kuri bayiki mu kukabula kuri mpuumbu. 
LUK.9.17	Bobanso badya na bayukuta. Bakutukisa bitsuri byasaariri: mitooto kuumi na myoolo.
LUK.9.18	Kiluumbu kimosi, Yesu waba saambilaana ha lumperi, na bayiki baandi se baba kintwaari na nde. Nde wabafuula ti: «Mampuumbu makweleele ti me na nyiri?» 
LUK.9.19	Bo babvutula ti: «Babamosi ti: ye ngo Yowane Mubotiki; bakaka ti: Eliya; na bakimi ti: mosi mu babikiri babakulu wafulukiri.» 
LUK.9.20	Nde wafuula kuri bo ti: «Heki beenu ti me na? Petelo wabvutula, waleele ti: Ye ngo Kiristo dya Nzaambi.»
LUK.9.21	Nde wabaŋaŋina, wabadika ti yaa baleele kuri ti mosi ko. 
LUK.9.22	Nde wabweese kuleele ti: «Mwaana muutu yelemini kumono mpasi dzalaka, bakulu ba babakala, bakuutu ba bangaanga-nzaambi na batini ba mangisi sa bamuyekele, na kumudzusa, tumi mu kiluumbu kyabitatu kafuluka.»
LUK.9.23	Nde wabweese leele kuri bobanso ti: «Mbuti muutu tiri kunama me ha mambisa, lo katuna nyutu ya nde-meene, kenata kuruwa dyaandi mpisi kiluumbu, na kenama me. 
LUK.9.24	Mpisi wutiiri kubvuukisa kidziingu kyaandi, lo sa kakidziimbisa; ngo kasi wunde wudziimbisa kidziingu kyaandi mu ntoono me, lo sa kakibvuukisa. 
LUK.9.25	Mukwongo, nkya ndaandu yiri na muutu mu kubaka nsi yansiina, ngo nde-meene dziimbiri bunu pe fwiiri? 
LUK.9.26	Mpisi wunde wuba na nsoni mu me, na mu Maampu maami, lo Mwaana muutu se sa kaba na nsoni mu nde, ha kakwiisa mu nkeembu yaandi, ya Taata na ya bambasi. 
LUK.9.27	Ngwanwa me nyiluleeriri ti, babamosi mu bateleme hamaha, bafwa ko, natee bakiri kumono Kimfumu kya Nzaambi.»
LUK.9.28	Biluumbu kampe mpoomo byalutiri ha mambisa ma maampu mamo, [tumi] Yesu kaholaa Petelo, Yowane na Yakobo wanaaka na bo ku yulu mulaandu mu kwesaambila. 
LUK.9.29	Mu ntaangu yi kaba saambilaana, kidziri kyaandi kyayiinga nzelu, na kinkuta kyaandi kyaba kyeki kyahembeke na kiseme bunu nseremi. 
LUK.9.30	Na mono, baatu boolo baba dzoonsaana na nde. Baatu babo ngo Moose na Eliya, 
LUK.9.31	bapalikiri kunsa nkeembu, na baba dzoonsolaana mu nyendukulu yaandi yaba yeki yirima ku Yerusalemi. 
LUK.9.32	Hanaho, Petelo na bambaasi baandi baba beki kunsa tolo twamusundu. Ngo bu basiimbuka bamono nkeembu yaandi na baatu boolo bateleme kintwaari na nde. 
LUK.9.33	Mu ntaangu yi baba beki hambikisa, Petelo waleele kuri Yesu ti: «Mfumu, buri bwabubwete ti tubeenee haaka. Beetu tutuunga misaampu mitatu: mosi kuri ye, mosi kuri Moose, na mosi kuri Eliya.» Ngo Petelo waba wahele kuyaaba ma kaba leelaana. 
LUK.9.34	Bu kaba wakiri mu kudzoonso mamo, tuti dyayisa na dyabafuka kunsa mposi. Bo bamono boomo mu ntaangu yibakoto kunsa tuti. 
LUK.9.35	Mbeembu yapala kunsa tuti, yaleele ti: «Wumawu ngo Mwaana waami, wu nyiri nyasoolo, muywiileenu!» 
LUK.9.36	Mbeembu bu yayukukuna bubwo, Yesu waba weki kuba nde-kaka. Bo bawura lusuku, na mu ntaangu yiyo, bo basii yaabisa kuri muutu ntoono ti mosi ko, mu ma bamwiini.
LUK.9.37	Bu basunduka ku mulaandu, kiluumbu kyanama, mpuumbu yayinene yayisa mu kumubwaana. 
LUK.9.38	Na mono, muutu mosi kunsa mpuumbu wabikisa, waleele ti: «Muyikisi, me nyikuyingukila mu kusyeetele kisoosi ha yulu mwaana me, bukuri wunu nde nyiri na nde. 
LUK.9.39	Mono, mpeeve mosi bu yimusiimba, lo hanaho nde bekiri kufula. Mpeeve yimunyingisa mu makwa, na fula dipala mu munwa, yimubamisa na yahele kutya kumupatula. 
LUK.9.40	Me nyingukiryee bayiki ba ye mpisi bapalisa mpeeve yiyo, ngo basii bangusinaa ko.» 
LUK.9.41	Yesu wabvutula, waleele ti: «Ha! Kiseendu kyahele na kanyi, na kyawumuka. Natee mantaangu makwe me nyiba bele, na me nyikuunda beenu? Twaala mwaana waaku hamaha!» 
LUK.9.42	Mwaana kabaanaa weki kokosolo mpeeve yamutuba ha nsi na yamunyingisa. Yesu waŋaŋana mpeeve yayibi, na watsinikisa mwaana, na wamubvutula kuri taayi dyaandi. 
LUK.9.43	Baatu bobanso bamono nkimukunu mu bunene bwa Nzaambi.
LUK.9.43	Bobanso bu baba kimukaa mu momanso ma yirikiri Yesu, nde waleele kuri bayiki baandi ti: 
LUK.9.44	«Yirikee kuyuka maampu mamama: Mwaana muutu weki ba wayekulu mu myooko mya baatu.» 
LUK.9.45	Ngo bo baba bahele kubakula maampu mamo, mambangukulu maba masweeku, mpisi heki bahele kumabakula, na bo baba bataana kumufuula musamu wunde.
LUK.9.46	Nkalikisi dzabwa ha kakati dya bayiki mu kuyaaba, kari na bvuriri bukuutu mu bo. 
LUK.9.47	Ngo Yesu bu kabakula bitsimi byaba mu mitima mya bo, ha kaholo mwaa-mwaana, wamutelemese ha teke nde, 
LUK.9.48	na waleele kuri bo ti: «Mpisi wunde wutaambula mwaa-mwaana wu mu nkuumbu ya me, lo me kataamburi; na mpisi wunde wutaambula me, lo wunde wampeeke kataamburi. Bukuri wunde wu bvuriri bulesi ha kakati dya beenu, lo nde ngo mukuutu.»
LUK.9.49	Yowane wabaangula mbeembu, waleele kuri Yesu ti: «Muyikisi, beetu tumwiinyee muutu mosi, wukwebingisa mampeeve mamabi mu nkuumbu ye; na beetu tumudikiryee, bukuri nde wahele kweyende kintwaari na beetu.» 
LUK.9.50	Yesu wabvutula kuri nde ti: «Yaa lumudika ko, bukuri wunde wahele na kitaatu mu beenu, lo wuri kintwaari na beenu.»
LUK.9.51	Mu ntaangu yiri ti biluumbu bya nde, bya kunaanguka ku yulu bi tubukiri, Yesu wakaanga kitsimi kya kweende ku Yerusalemi. 
LUK.9.52	Nde wasindika binati-mukeensu ku mankula maandi. Bu bayende mu nzila, bakoto mu bula bu mosi bwa bari Samariya, mu kubweeyese nkotulu yaandi. 
LUK.9.53	Ngo kasi, babisa kumutaambula, bukuri nde waba talisa dya ku Yerusalemi. 
LUK.9.54	Bayiki baandi, Yakobo bo na Yowane bamonaa bubwo, baleele ti: "Mfumu, ye tiiri ti beetu tuloombo mbaawu ya ku yulu, yisunduka na yibayoko?" 
LUK.9.55	Yesu kasyeetuka kuri bo, wubaŋaŋini. 
LUK.9.56	Bo ha bayende ku bula bukimi.
LUK.9.57	Bu baba kweyendaa mu nzila, muutu mosi waleele kuri Yesu ti: «Me sa nyenama ye mpisi ku wukweende.» 
LUK.9.58	Yesu waleele kuri nde ti: «Mibaku miri na miduku, na banoni ba yulu bari na madzaansa; ngo kasi Mwaana muutu wahele na ha kasuusa muutu.»
LUK.9.59	Yesu waleele kuri wakaka ti: «Nama me», ngo nde waleele ti: «[Mfumu,] mpa miswa me nyedziikeeti taata.» 
LUK.9.60	Nde wamuleele ti: «Hemese bafwa bedziika bafwa baaku bo-meene. Ye ngo wuri, yende weyaabisa Kimfumu kya Nzaambi.»
LUK.9.61	Mukimi waleele ti: «Mfumu, me sa nyakunama, ngo mpeeneeti miswa, me nyeyaabisa kuri bari ku nzo yaami.» 
LUK.9.62	Yesu waleele kuri nde ti: «Muutu habaanaa wakwaata kikokolo mu kutsaba nseke, ngo wubweese kukebekele ku mambisa, lo wahele kuyelemene mu Kimfumu kya Nzaambi.»
LUK.10.1	Ha mambisa haho, Mfumu wasoolo baatu bakimi, makuumi nsaamu [na boolo], na wabasindika boolo-[boolo] ku mankula ma nde, mu mpisi bvula na mpisi kibeendu, ku kaketi kweende nde-meene. 
LUK.10.2	Yesu waleele kuri bo ti: «Bya kutolo munsa nseke byalaka, ngo bangaamba bantele. Ngo loombee kuri ngaa-nseke, kaheeke bangaamba bakweetolo nseke yaandi.» 
LUK.10.3	Yendeenu! Mono, me nyiluheekiri bunu baala ba bimeeme ha kakati dya bango-mbulu. 
LUK.10.4	Yaa lunata kimpokoro kya mboongo ko, nkangala pe, masapaatu pe, na muutu mboto kuha pe mu nzila. 
LUK.10.5	Mu nzo ngo nzo yi lukotiri, lo leele mbeti ti: "Kiyeengi kiba mu nzo yi!" 
LUK.10.6	Na mbuti mu mwo muri mwaana wa kiyeengi, lo kiyeengi kya beenu sa kyaba ha yulu nde; mbuti pele, lo sa kyabvutuka kuri beenu. 
LUK.10.7	Dzakilee mu nzo yiyo, dyeenee na nweenee bya bo, bukuri kisari wuri na miswa mu kutaambula mufutu waandi. Yaa lupala mu nzo mosi, mu kweekoto mu yakaka. 
LUK.10.8	Mu bvula ngo bvula di lukotiri, bu balutaambiri, lo dyeenee byandya bi baluha, 
LUK.10.9	tsinikisee babeeru bari haho, na bayaabisee ti: «Kimfumu kya Nzaambi kikokisiri kuri beenu.» 
LUK.10.10	Mu bvula ngo bvula di lukoto, mbuti bahele kulutaambula, bu luri mu kupala mu manzila ma dyo, leele ti: 
LUK.10.11	«Na fuunda dya bvula diri mu bitaambi byeetu, tulukubukila. Ngo yaabeenu ti Kimfumu kya Nzaambi kikokisiri. 
LUK.10.12	Me nyileele kuri beenu ti, mu kiluumbu kikyo, sa babvula kuseembe bvula didyo ti na Sodoma.»
LUK.10.13	«Kyaari kuri ye Koradzi! Kyaari kuri ye Betesayida! Bukuri mbuti bimaangu byayirimini kuri beenu, ngo byayirimini ku Tiro na Sidoni, nkani na kidzika bo balweeti matsaaka, na kuyoolo lufuta, nkani baketi yiinga madyeele. 
LUK.10.14	Mukwongo, mutsuundu wa beenu sa kabvula makwa, ti na wa Tiro na Sidoni. 
LUK.10.15	Heki ye Kafarnawumi, buri natee ku yulu, ye wuba wadzaangusu? Natee ku nsuku lubila, ye wusunduka.»
LUK.10.16	«Wunde wuluywiila, lo me kaywiiriri; na wunde wulunyaafuna, lo me kanyaafuni; ngo wunde wunyaafuna me, lo waheeke me kanyaafuni.»
LUK.10.17	Makuumi nsaamu [na boolo] babvutuka mu kiminu na baleele ti: «Mfumu, na mampeeve mamabi matutumuminye mu nkuumbu yaaku!» 
LUK.10.18	Yesu waleele kuri bo ti: «Me mbee mono Satana bunu nseremi, yiyisikiri ku yulu na yibwiiri! 
LUK.10.19	Mono, me nyaluheeri lutumu mu kudyaata banyoko na bangeenge, na mpinu dzodzinso ha yulu mutaatu; kuri kitotolo ti kimosi ko, kilumonoso mpasi. 
LUK.10.20	Hango, yaa lumono kiminu, mu kuri ti mampeeve mamabi malutumumina; ngo kasi monee kiminu mbuti mankuumbu meenu matinima mu mayulu.»
LUK.10.21	Mu kilookolo kinikyo, Yesu wakeembe [mu] Mpeeve Yangisi na waleele ti: «Me nyikudumusa, Taata, Mfumu ya ku yulu na ya ha butoto, bukuri bangaa-madyeele na bangaa-nyaabulu, ye wabasweeke misamu mimyo, ngo wayaabisa myo kuri mwaa-baala bantele. Bunubwo Taata, ye bubwo watiiriri ti buba ha busu bwaaku. 
LUK.10.22	Me Taata wampa byobinso. Kuri muutu ti mosi wuyaari Mwaana, mbuti ka Taata ko. Kuri se muutu ti mosi wuyaari Taata, mbuti ka Mwaana ko, na kuri wunde wuri Mwaana tiiri kamuyaabisa.»
LUK.10.23	Tumi bu kasyeeteke kuri bayiki baandi, wabaleele ha bo-bakaka ti: «Kiminu kuri miisu mimyo mikwemono ma lukwemono beenu.» 
LUK.10.24	Me nyileele kuri beenu ti: «Babikiri na bambyaasi balaka baba batya kumono, ma lukwemono beenu, ngo basii mono ko; na kuyuka ma lukweyuka beenu, ngo basii kuyuka ko.»
LUK.10.25	Mono, muyikisi mangisi mosi wateleme mu kukotoso Yesu mu nsindukulu, waleele ti: «Muyikisi, me nki nyelemini kusa, mu kubaka kidziingu kyahele manunu?» 
LUK.10.26	Yesu wamufuula ti: «Nki byatinu mu mangisi? Buri ye wuri mu kutaanga?» 
LUK.10.27	Nde wabvutula, waleele ti: «"Tya Mfumu Nzaambi yaaku mu mutima waaku ndemunso, mu muheebulu waaku ndemunso, mu makwa maaku momanso, na mu dyeele dyaaku dyodinso." Na ti: "Tya mbaasi yaaku bunu ye-meene."» 
LUK.10.28	Yesu wamuleele ti: «Ye heeri mvutu yayibwete. Sa bubwo, na ye sa waba na kidziingu.» 
LUK.10.29	Ngo muyikisi mangisi mu kusaka buungu mu nde-meene, wabweese kufuula Yesu ti: «Heki mbaasi me ngo na?» 
LUK.10.30	Yesu wamubvutula ti: «Muutu mosi wanangukini ku Yerusalemi, mu kukulumuka ku Yeriko. Ha lukesu, nde wabwa ha myooko mya bangaa-bumfuna, bo bamuholo na byobinso bi kaba na byo, bamutuuta nkuba na basaa mutabula ngaambu. 
LUK.10.31	Mu kinkuma, ngaanga-nzaambi mosi, waba kulumuka mu nzila yiniyo. Bu kamumono, wakeenge nzila na waluta. 
LUK.10.32	Kisari kya Nzo-nzaambi kimosi se bunubwo, wayisa kutubuka ha kibeendu kinikyo, bu kamumono nde se wakeenge nzila. 
LUK.10.33	Ngo Musamariya mosi, waba mu budyeengi, watubuka hari muutu wunde. Bu kamumono, wamubakila ngebe. 
LUK.10.34	Bu kakokosolo, wayitila maasi na malu mu maboko maandi, na wakaanga mo. Ha kamuteeteke ha yulu mpuunda ya nde-meene, na wamunata ku nzo banzeense ya kufutila, ku kamubukisa. 
LUK.10.35	Bwiisi bu bwakya, Musamariya waholo bidenali byoolo, waha kuri wukoosalaa mu nzo banzeense, na wamuleele ti: "Bakisa muutu wu, tumi bweeri ha nyibvutuka, me nyikufuta mipata mi wubweese kusalila ha yulu mimyo."» 
LUK.10.36	Yesu wafuula: «Heki mu ye, mu bo batatu babo, lo na wuri mbaasi muutu wunde wabwiiri mu myooko mya bangaa-bumfuna?» 
LUK.10.37	Muyikisi mangisi wabvutula ti: «Wunde wamubakiri ngebe.» Yesu wamuleele ti: «Yende, ye se weyirika ma bubwo.»
LUK.10.38	Bu baba mu nzila, Yesu wakoto mu bula bumosi, na mukyeetu mosi, nkuumbu Malata, wamutaambula. 
LUK.10.39	Nde waba na kibusi kimosi, kiri nkuumbu Mariya, [kiri] kaholaa dzakiri ha miilu mya Mfumu, mu kuyuka maampu maandi. 
LUK.10.40	Ngo kasi, Malata waba mutele-mutele mu ntoono bisalu byalaka. Bu kayisa, waleele ti: «Mfumu, ye wahele kunyoongo, mu kumono ti kibusi kya me wayekekele me bisalu? Muleele kabakisa me.» 
LUK.10.41	Mfumu wabvutula kuri nde ti: «Malata, Malata, ye wunyoongo na wukwekangara mu myalaka. 
LUK.10.42	Kitotolo kimosi kitsu kiri mufunu. Mariya sooriryee kikuuku kibvuriri bubwete, kiri lo bahele kumuyusula na kyo.»
LUK.11.1	Yesu waba saambilaana ha kibeendu kimosi. Bu kamana kusaambila, mosi mu bayiki baandi wamuleele ti: «Mfumu, yikisa beetu bwa kusaambikila bunu bwayikisa se Yowane kuri bayiki baandi.» 
LUK.11.2	Nde wabaleele ti: «Habaanaa lusaambila, lo luleelaa ti:
LUK.11.2	"Taata,
LUK.11.2	hemese nkuumbu yaaku yiduma;
LUK.11.2	hemese kimfumu kyaaku kiisa.
LUK.11.3	Tuha byandya byeetu bya kiluumbu, mpisi tsuku.
LUK.11.4	Tuhemesene masumu meetu,
LUK.11.4	bukuri beetu-meene se tukoohemisinaa mpisi watuyirikila dyadibi;
LUK.11.4	na yaa tunata mu nsindukulu ko."»
LUK.11.5	Yesu wabweese kubaleele ti: «Na mu beenu wuri kabaanaa wuri na mbaasi, ngo wiisiri kuri nde kakati dya butsuku, mu kumuleele ti: "Mbaasi me, soomboso me mampa matatu, 
LUK.11.6	bukuri mbaasi mosi, fumuni ku budyeengi wiisiri kuri me, ngo nyahele na kya kumuha." 
LUK.11.7	Heki mbuti mbaasi mvutu kumuheele munsa nzo ti: "Yaa kwaamisa me ko, mu lumalu mweelu weki wakaangu, na me na baala baami tweki ha yulu mbuka, me lo nyahele kubweese kusiimbika mu kuha ye mampa." 
LUK.11.8	Me nyiluleele: Ti hayuku, nde wahele kusiimbika mu kumuha mu kuri ti mbaasi yaandi, lo nde sa kusiimbika, mu kumuha bikari na nzala byo bukuri wuri mu kunamitina kuloombo kwahele nsoni. 
LUK.11.9	Hango, me nyiluleele ti: "Loombeenu sa baluha; sakeenu sa lwadzuukila; komboteenu sa baludzibukila. 
LUK.11.10	Bukuri mpisi wuloombaa wutaambulaa, wusakaa wudzuukilaa, kuri wukomboto sa bamudzibukila. 
LUK.11.11	Nkya taayi mu beenu, diri mwaana kamuloombaana nsu, nde ha kibeendu kya nsu kumuha nyoko? 
LUK.11.12	Bunu pe kamuloombaana diiki nde kumuha ngeenge? 
LUK.11.13	Ngo habaanaa beenu, luri na mutima-bubi, luyaari kuha bitotolo byabibwe kuri baala beenu, lo dyaburi Taayi dya ku yulu kahele bvula kuha Mpeeve Yangisi kuri babo bamuloombo?»
LUK.11.14	Yesu waba palisa mpeeve yayibi ya bubaba yaba mu muutu. Mpeeve yayibi bu yapala, baba dyadzoonso, na mampuumbu ma baatu makimuka. 
LUK.11.15	Babamosi mu bo, baleele ti: «Mu Beledzebule, mfumu mampeeve mamabi, nde kari mu kwebingisila mampeeve mamabi!» 
LUK.11.16	Bakaka mu kumukotoso mu nsindukulu bamuloombo kidiimbu kya ku yulu. 
LUK.11.17	Ngo nde bu kayaaba bitsimi bya bo, wabaleele ti: «Mpisi kimfumu kiri baatu bakwenwaana bo na bo, lo kyo kusa kubwa; na baatu bari nzo mosi babaanaa bakwenwaana bo na bo, lo nzo yibwiiri. 
LUK.11.18	Mbuti Satana wuri mu kunwaanisa nde-meene, lo kimfumu kya nde dyaburi kinamitina kuba? Beenu lo luleele ti mu Beledzebule me nyiri mu kwebingisila mampeeve mamabi. 
LUK.11.19	Mbuti me mu Beledzebule nyiri mu kwebingisila mampeeve mamabi, heki baala ba beenu, mu na bari mu kwebingisila? Hango-nkuumbu, bo sa baba batsuundisi ba beenu. 
LUK.11.20	Ngo mbuti mu muleembu Nzaambi [me] nyiri mu kwebingisila mampeeve mamabi, haho lo Kimfumu kya Nzaambi ki mwaakwiisa kuri beenu.»
LUK.11.21	«Habaanaa ngaa-makwa wuri na binwaanunu byakuka, wuri mu kukebe nzo, lo bitotolo byaandi byakebu kwakubwe. 
LUK.11.22	Ngo mbuti wubvuriri makwa na nde wiisiri, na wumubwiisiri, lo wumuhoriri na binwaanunu bi kabee wasikikila, na kaburi bitotolo bi kamuhoriri na byo.»
LUK.11.23	«Wunde wahele kuba kintwaari na me, lo mutaatu me; na wunde wahele kukutikisa kintwaari na me, lo wuri mu kutsamukisa.»
LUK.11.24	«Habaanaa, mpeeve yayibi yipariri mu muutu, lo yikweluta mu bibeendu byahele maampa, mu kwesaka ha kawuuma; na mbuti yahele kubaka, [haho] yileele ti: "Me mvutukiri mu nzo yaami, mumwo mu mbee nyapala." 
LUK.11.25	Na yo buyiisiri yimwiini ti nzo yeki yakoombolo na yasa bunkete; 
LUK.11.26	haho yo yikweende mu kuholo mampeeve nsaamu makimi, mabvuriri bubi na nde, mu kwiisa kukoto na kudzakala mu nzo yiyo. Mbeelu yampotulu ya muutu wunde, lo yeki yibvuriri bubi ti na yatete.»
LUK.11.27	Yesu bu kaba mu kuleele mamo, mukyeetu mosi kunsa mpuumbu wabaangula mbeembu, wamuleele ti: «Kiminu kuri mukyeetu wanata yimi dya ye, na wakunwiisa mabeene.» 
LUK.11.28	Nde wabvutula ti: «Kiminu lo kibvuriri kuri babo bayukaa maampu ma Nzaambi na bamasalilaana!»
LUK.11.29	Mampuumbu bu maba makutukina, Yesu wabeke mu kuleele ti: «Kiseendu kimaki, kiseendu kyakibi. Kiri mu kusaka kidiimbu. Ngo kwahele kidiimbu ki baha kuri kiseendu ki, mbuti kiri kya Yona ko. 
LUK.11.30	Mukwongo, bunu bwaba Yona, kidiimbu kuri bari Ninive, bunubwo se buba Mwaana muutu mu kiseendu kimaki. 
LUK.11.31	Mbyaasi ya mukyeetu ya ku baanda, sa kateleme mu kiluumbu kya mutsuundu, kintwaari na baatu ba kiseendu kimaki, na sa kabakesele mukanu, mu bukuri nde wafumuni mu manto ma butoto, mu kwiisa kuyuka madyeele ma Solomo. Ngo mono, wuri hamaha bvuriri na Solomo. 
LUK.11.32	Mu kiluumbu kya mutsuundu, babakala ba ku Ninive sa bateleme kintwaari na kiseendu kimaki, na sa babakesele mukanu, bukuri bo bayiingiri madyeele mu nyikusulu dza Yona; ngo mono, wuri hamaha bvuriri na Yona!»
LUK.11.33	«Kuri muutu ko wuri kanamukaana mwiinda, wumusuusiri kunsa kisweekulu, [bunu pe kunsa kisa]. Ngo kasi lo kumusuusa ha yulu kitetukulu kya mwiinda, mpisi heki bakoto, bamono buungi. 
LUK.11.34	Diisu ngo mwiinda nyutu. Mbuti diisu dya ye dyaditsiina, lo nyutu ye yoyinso yiri kunsa buungi. Ngo mbuti diisu dya ye dyabeele, lo nyutu ye yiri kunsa mampimbisi. 
LUK.11.35	Hango, sa madyeele mpisi buungi buri mu ye buhele kukituka mampimbisi. 
LUK.11.36	Ngo mbuti nyutu ye yoyinso yiri kunsa buungi, na yahele ti na mwaa hari mampimbisi, lo yoyinso sa yaba kunsa buungi, bunu bu haanaa mwiinda buungi kuri ye.»
LUK.11.37	Yesu kamana kudzoonso, Mufarisi mosi wamuteele mbila mu kwedya ku nzo nde. Nde bu kakoto wadzakala mu kudya. 
LUK.11.38	Mufarisi wakimuka mu kumono ti Yesu wahele tekesele kuswaaka myooko mu kudya. 
LUK.11.39	Mfumu waleele kuri nde ti: «Mu lumalu, beenu Bafarisi, lutsyeemisaa mbasa na lukoombo ku mbasi, ngo kasi beenu-meene kunsa-kati lwaluula mu kwiibi na mu bubi. 
LUK.11.40	Beenu biwulu! Wunde wayirikiri ku mbasi, buri wahele kuyirika se kunsa-kati? 
LUK.11.41	Hango, heenee mu kikabu kuri bawelu bibyo biri munsa mbasa na lukoombo, tumi byobinso biba byatsyeeme kuri beenu.»
LUK.11.42	«Ngo kyaari kuri beenu Bafarisi, bukuri beenu luhanaa kikuuku kyakuumi kya binkoolo biri nkuumbu hedwosemo, na pegano, na kya binkoolo bya bitsuumbu-bitsuumbu. Ngo kasi beenu lukwenyaafuna nsungumunu na ntiilu bya Nzaambi. Bibyo beenu luketi kusalila, kwahele kunyaafuna byakaka.»
LUK.11.43	«Kyaari kuri beenu Bafarisi, bukuri beenu lutiiri kwedzakala mu bibeendu byatete mu manzo mankutukunu, na kuri ti beeluha mamboto mu bibeendu bya bobanso. 
LUK.11.44	Kyaari kuri beenu, bukuri luri bunu mampeembe mahele kuyabakana, mari baatu badyaata ha yulu mo kwahele kuyaaba.»
LUK.11.45	Muyikisi mangisi mosi wabvutula, waleele kuri Yesu ti: «Muyikisi, wubaanaa wuleele mamo, lo beetu se ye wuri mu kutuka.» 
LUK.11.46	Yesu wabvutula ti: «Kyaari kuri beenu se, bayikisi ba mangisi. Bukuri beenu lukwetetekile baatu matsulu maleme mu kunata, ngo beenu-meene lwahele kubelemene matsulu mamo ti mu muleembu mosi. 
LUK.11.47	Kyaari kuri beenu, bukuri lukwetuunga mampeembe ma babikiri, koomosoko bataayi ba beenu babadzusiri. 
LUK.11.48	Hango beenu se luri bambaangi, na lumono kiminu mu biyiriki bya bataayi beenu; bukuri bo ngo baba kubadzusa, na beenu ngo lutuunga mampeembe. 
LUK.11.49	Hango-nkuumbu madyeele ma Nzaambi maleele ti: "Me sa nyabaheekele babikiri na bantumu; na bo sa badzusa babamosi, na kukwaamisa bakaka", 
LUK.11.50	mpisi heki kiseendu kimaki kifuta makila ma babikiri matsaamukini, kuholosono ku bayirikiri nsi, 
LUK.11.51	kuholosono mu makila ma Abele natee mu makila ma Dzakariya wu badzusiri ha kakati dya dziku na nzo yangisi. Heehe, me nyiluleele kuri beenu ti kiseendu kimaki sa kyafuta momanso mamo. 
LUK.11.52	Kyaari kuri bayikisi ba mangisi, bukuri beenu lwayusiri fungula dya nyaabulu, beenu-meene lwahele kukoto, na batiiri kukoto, beenu lubakakisila.»
LUK.11.53	Yesu bu kapala mu nzo yiyo, bayikisi ba mangisi na Bafarisi babaandika kumubakila nkesi dza makwa, na kumudzoonsolo mu misamu myalaka, 
LUK.11.54	na kwemutekele myeete mu kumubaka mu mipala mu munwa waandi.
LUK.12.1	Mu mantaangu mamo, mafuunda ma baatu makutukina, mu kiteesu kiri babamosi bakwedyaata mu yulu bitaambi bya bakaka. Yesu wabeke kudzoonso dyatete kuri bayiki baandi ti: «Seenee madyeele mu ntoono lufunusu lwa Bafarisi, ngo bumpitu-bumpyoongo bwa bo. 
LUK.12.2	Kuri kyasweeku ko, kihele kuba kyamonokono; na kuri nsweeki ko, yihele kuba yayabakina. 
LUK.12.3	Hango-nkuumbu, momanso ma luri lwaleele kunsa mampimbisi, sa bamayuka kunsa buungi; na ma luri lwadzoonsolo mu mamfuundu kunsa ntari sa babikisa mo ku yulu miluri.»
LUK.12.4	Banduku baami, me nyileele kuri beenu ti: «Yaa lubata bari badzusaana nyutu, ha mambisa haho bahele na ki babweese kusa. 
LUK.12.5	Me nyilusoongo wunde wuluyelemini kubata. Bateenu wunde wuri kamana kudzusa, wuri na lutumu lwa kutuba ku lubila. Heehe, me nyiluleele ti bateenu wa bubwo.»
LUK.12.6	«Buri bakooyarika maseke mataanu, mu mipata myoolo ko? Ngo kuri ti dimosi mu mo diri Nzaambi wadidzimbukina ko. 
LUK.12.7	Na mfu dza mutu weenu, dzodzinso dzataangu. Yaa luba na boomo ko; beenu lubvuriri ndaandu ti na maseke malaka!»
LUK.12.8	«Me nyileele kuri beenu ti, mpisi wunde wutaambula me ha busu bwa baatu, lo Mwaana muutu se sa kamutaambula, ha busu bwa bambasi ba Nzaambi. 
LUK.12.9	Ngo wunde wutuna me ha busu bwa baatu, lo sa bamutuna ha busu bwa bambasi ba Nzaambi.»
LUK.12.10	«Mpisi wuleele ntoono yayibi mu Mwaana muutu, lo sa bamuhemesene; ngo kasi wunde wusaana Mpeeve Yangisi, lo bamuhemesene ko.»
LUK.12.11	«Mu ntaangu yibalunata mu manzo mankutukunu, na ha busu bwa batsuundisi na bangaa-lutumu, lo yaa luba na boomo ko, ti buri lukalila manyutu meenu, bunu pe nki luleele; 
LUK.12.12	bukuri Mpeeve Yangisi sa kaluyikisa, mu kilookolo kikyo mamo mayelemene mu kuleele.»
LUK.12.13	Muutu mosi mu mpuumbu waleele kuri Yesu ti: «Muyikisi, leele kuri mpaangi me, mpisi tukaba masaala.» 
LUK.12.14	Yesu wabvutula kuri nde ti: «Muutu wu, na wasuusiri me mu kuba nzoonsi, bunu pe mukabiri masaala ma beenu?» 
LUK.12.15	Yesu waleele kuri bo ti: «Taleenu na seenee madyeele mu mpisi kiteesu kya ntiki-mboongo, bukuri ti hayuku muutu waluula mu busina, lo kidziingu kya nde kyahele kukaangama mu bitotolo bi kari na byo.» 
LUK.12.16	Yesu wabateele nkuma yimayi ti: «Muutu mosi wa kisina waba na manseke mapalisiri bimbutu byalaka. 
LUK.12.17	Nde watsima kunsa mutima ti: "Buri nyisa, bukuri nyahele na kibeendu ki nyisuusa bimbutu byaami?" 
LUK.12.18	Tumi waleele: "Me bumabu nyisa. Me nyitsaamuna matalaka ma nyiri na mo, mpisi ntuunga mabvuriri bunene, na nkutukisa masaangu momanso na bitotolo byaami. 
LUK.12.19	Tumi nyeki leele kuri muheebulu waami ti: Muheebulu waami, ye wuri na bitotolo byalaka byawuunguku mu mibvu myalaka. Sa wuuma kwaaku, dya, nwa na sa munkeembu." 
LUK.12.20	Ngo Nzaambi wamuleele ti: "Ye kiwulu, mu butsuku buubu ye bee fwiiri. Heki bi mwaakutukisa bibyo bya na biba?"» 
LUK.12.21	«Bunubwo se buba mu muutu wukutukisaa busina mu ntoono nde-meene, na wahele kusaka busina mu ntoono Nzaambi.»
LUK.12.22	Yesu waleele kuri bayiki [baandi] ti: «Hango-nkuumbu, me nyiluleele ti: yaa lwenyoongo mu ntoono kidziingu ko, mu bi ludya, na mu ntoono nyutu, mu bi lulwaata. 
LUK.12.23	Bukuri kidziingu kibvuriri ti na byandya, na nyutu yibvuriri ti na binkuta. 
LUK.12.24	Talee binkwaaka: Byo bikookunaa ko, bikootolaa ko; byahele na binzangala, na matalaka, kasi Nzaambi koobadiisilaa, ngo beenu lubvuriri mufunu na bo! 
LUK.12.25	Nani mu beenu, wuri mu minyoongi myaandi, lo bangusini kunonono kidziingu kyaandi, mwaa-kwantele?»
LUK.12.26	«Hango mbuti lo lwahele kubangisina ti mwaa kitotolo kyantele, dyaburi lukwenyoongo mu byakaka? 
LUK.12.27	Taleenu bu kwebuukula bifulu bya manseke: byo byasala ko, bya tuunga ko; ngo kasi, me nyiluleele ti: Solomo, kunsa nkeembu yaandi yoyinso, kasii lwaata bunu kitiiti ti kimosi mu byo ko. 
LUK.12.28	Ngo mbuti Nzaambi wulwiikaa bitiiti bya manseke, biri lumalu biri, ngo bweepari babitubiri ku muduku wa mbaawu, lo dyaburi nde kahele kubvula kulwiika beenu, baatu bari kanyi mwaa-dyantele! 
LUK.12.29	Ngo yaa lwesaka bi ludya na bi lunwa ko, na yaa lweba na minyoongi ko; 
LUK.12.30	bukuri byobinso bibyo bangooyi ba nsi yimayi bakwebisaka. Ngo kasi Taayi dyeenu yaari ti, beenu luri na nzala bibyo. 
LUK.12.31	Bvulee kasaka Kimfumu kyaandi, tumi bibyo baluha ha yulu haho.»
LUK.12.32	Yaa ba na boomo ko mwaa-mpuumbu, bukuri Taayi dyeenu wamwiini ti bwabubwete mu kuluha Kimfumu. 
LUK.12.33	Yarikeenu bitotolo byeenu, na kabuleenu kuri bawelu; yirikeenu bimpokoro bya mboongo byahele kufuuka, na sweekeenu ku mayulu, busina bwahele kuwa. Kukwo kuri ngaa-kwiibi lo wahele kukokosolo, na bisekisi byahele kudya. 
LUK.12.34	Bukuri, haho ha sweeku busina bweenu, hanaho se haba mutima weenu.
LUK.12.35	«Kaangee misweele myeenu, na namukee miinda myeenu. 
LUK.12.36	Beenee bunu baatu bari mu kukiingila mfumu yaaku, mu ntaangu yi kafumuna ku makweele, mpisi heki bu katubukiri na kombitiri, bo bamudzibukiri mu mawasu. 
LUK.12.37	Kiminu kuri bisari bibyo biri, Mfumu ha kakwiisa wubatangisini kuri bari naana. Mu ngwanwa me nyiluleele ti: nde sa kalwaata kinkuta kya kusalila, sa kabadzakisa mpisi badya, na sa kayooko mu kwebasiila byandya. 
LUK.12.38	Mbuti mu kitulu kyabyoolo bunu pe kyabitatu, nde kakwiisa kubatangusina kuri bari naana, lo kiminu kuri bo!»
LUK.12.39	«Ngo yabee dyo ti, mbuti ngaa-nzo kooyaabaa kilookolo ki kwiisa ngaa-kwiibi, nkani lo katala ko ti bamubula na nzo. 
LUK.12.40	Ngo beenu se, beenee bayirima, bukuri lwahele kuyaaba mu nkya kilookolo Mwaana muutu kakwiisa.»
LUK.12.41	Petelo wafuula ti: «Mfumu, nkuma yiyo, mu beetu teeriri yo, hoti mu baatu bobanso?» 
LUK.12.42	Mfumu waleele: «Nkya kisari kyakwiikama na kyalubuka, kiri mfumu wumuha lutumu ha yulu bisari bya mu nzo yaandi, mu kubaha byandya mu ntaangu yayelemene? 
LUK.12.43	Kiminu kuri kisari kikyo, kiri mfumu ha kakwiisa, wumumwiini kuri wuri mu kusa bubwo. 
LUK.12.44	Ngwanwa me nyiluleele ti, sa kamusuusa mu kukebe bitotolo byaandi byobinso. 
LUK.12.45	Ngo mbuti kisari kikyo wutsima kunsa mutima waandi ti: "Mfumu yaami wuri mu kudziingila mu kwiisa"; na baandikiri kulata bisari bya babakala na bya bakyeetu, na kwedya na kwekolo malu; 
LUK.12.46	lo mfumu kisari kikyo sa kiisa mu kiluumbu kiri nde wahele kumukiingila, na mu kilookolo kiri nde wahele kuyaaba. Sa kamubinga, na sa kabwiilila maseembu kintwaari na bahele kukwiikama.»
LUK.12.47	«Kisari kimwaayaaba kutya kwa mfumu yaandi, ngo wahele kuyirima, bunu pe wahele kusa bunu buri kutya kwa nde, lo sa bamusyooso nkwaasulu dzalaka. 
LUK.12.48	Ngo kasi kisari kiri kyahele kuyaaba, ngo kayirikiri mari nde yelemini kubwiilila nkwaasulu, lo kumulata mwaa-kwantele. Kuri wunde wu bari baha byalaka, sa bamuloombo byalaka; na kuri wunde wu bari basiimbisa byalaka sa bamuloombo bibvuriri.»
LUK.12.49	«Me nyayisiri mu kutuba mbaawu ha butoto, na me ntiiri nkani yeki yanamusu. 
LUK.12.50	Me nyiri na mbotokulu yi bambotoko, na me nyiri mu kubingikila nkani habee yiyirima mu mawasu.»
LUK.12.51	«Buri beenu bu lutsima ti me nyatweesi kiyeengi ha butoto? Pele, ngo kasi me nyiluleele ti nkabunu. 
LUK.12.52	Mukwongo, mu lumalu sa kuba bari bataanu mu nzo mosi, lo bakabumini kuri batatu betelemisi kitaatu mu boolo, na boolo mu batatu. 
LUK.12.53	Nkabunu sa dziba kuri lo taayi telemisi kitaatu mu mwaana wa mubakala, na mwaana wa mubakala se mu taayi; nguri mu mwaana wa mukyeetu, na mwaana wa mukyeetu mu nguri, nguri mulumi mu mukasi mwaana, na mukasi mwaana mu nguri mulumi.»
LUK.12.54	Yesu wabweese kuleele kuri mampuumbu ti: «Ha lukoomonaa beenu, tuti ditoombokiri ku dyaamunaa ntaangu, hanaho beenu luleelaa ti: "Mvula bee yinokini", na bunubwo se bukooyirimaa. 
LUK.12.55	Na mbuti kiteembu kikwiisikila dya ku sude, beenu luleelaa ti: "Lolo bee kubee mwiini", na bunubwo se bukooyirimaa. 
LUK.12.56	Beenu luri bangaa-bumpitu-bumpyoongo! Beenu luyaaba kubakula kinzeri kya butoto na yulu; ngo kasi ntaangu yimayi beenu lwahele kuyaaba kubakula?»
LUK.12.57	«Buri beenu luri, bitsimi kutsuundisa pe mu beenu-meene, mu kumono mamo masuunguma? 
LUK.12.58	Mukwongo, lubaanaa lukweende ku muyalu na wunde wu luri lwabakana, lo saka bu luyukisina na nde ha lwakiri mu nzila, mu kubata kuri ti kakukooko ha busu bwa mutsuundisi, na mutsuundisi kakuyakisa mu myooko mya muyongolo, na muyongolo kakusoko mu boroko. 
LUK.12.59	Me nyileele kuri ye ti, ye wuri mpalila mumwo ko, natee wakiri kufuta mwaa-mupata wampotulu.»
LUK.13.1	Mu ntaangu yiyo, baatu bayisa kuri Yesu mu kumuyaabisa mamo mayirimini mu bari Ngalili, bari Pilato kabadzusaana, ha kasaangiri makila ma bo na ma bibulu byaha mu kikabu. 
LUK.13.2	Nde wabvutula, waleele kuri bo ti: «Beenu bu lutsima ti bari Ngalili babo, bukuri bamwiini mpasi, bo babvuriri masumu ti na baatu bobanso bari Ngalili? 
LUK.13.3	Pele, me nyileele kuri beenu ti, mbuti beenu luyiingiri madyeele ko, lo beenu-banso se sa lwafwa bunu bo. 
LUK.13.4	Heki bo kuumi na mpoomo, babwiirikiri nzo ku Silowa baba fwa, beenu bu lutsima ti bo baba babvuriri lumvuki ti na baatu bobanso bari Yerusalemi? 
LUK.13.5	Pele, me nyileele kuri beenu ti, mbuti beenu luyiingiri madyeele ko, lo beenu-banso se sa lwafwa bunu bo.»
LUK.13.6	Yesu wabweese kuta nkuma yimayi: «Muutu mosi wakuna mungenge munsa nseke yaandi ya bviinya, ngo bu kayisa mu kusaka bimbutu mu nde wahele kubaka. 
LUK.13.7	Nde waleele kuri kisari kya bviinya ti: "Mono, mibvu myeki mitatu me nyiri mu kwiisa kusaka bimbutu mu mungenge wumawu, ngo nyahele kubaka. Hango, mutabula kwaandi, bukuri wuri mu kukala butoto kwa buunu." 
LUK.13.8	Kisari wabvutula kuri nde ti: "Mfumu, muhemeseeti mu mubvu wu, natee me nyimuhaka mu teteke na nziika bitiiti, 
LUK.13.9	kampe lo bee butiri bimbutu mu mantaangu makwiisa; mbuti pele tumi wamutabula."»
LUK.13.10	Yesu waba yikisaana mu nzo-nkutukunu mu kiluumbu kya mpuumunu. 
LUK.13.11	Mono, munumwo mwaba mukyeetu mosi, wuri kipilu kya mibvu kuumi na mpoomo, waba na mpeeve yamusa kipfuumi, kuri nde wakoromo na wahele kubangisina kusuunguma. 
LUK.13.12	Yesu bu kamumono, wamuteele mbila na wamuleele ti: «Mukyeetu, ye kuulukiri mu kipfuumi kyaaku.» 
LUK.13.13	Nde wamutetekele myooko, na hanaho, nde wasuunguma na wabeke kukeembese Nzaambi.
LUK.13.14	Ngo mukuutu nzo-nkutukunu wabaka nkesi, bukuri Yesu watsinikisi mubeeru mu kiluumbu kya mpuumunu. Nde waleele kuri mpuumbu ti: «Turi na biluumbu bisaamunu bi tuyelemini kusala. Wasamee mu biluumbu bibyo, mu kutaambula butsiina, nkani ka mu kiluumbu kya mpuumunu ko.» 
LUK.13.15	Mfumu wabvutula kuri nde, waleele ti: «Beenu bangaa-bumpitu-bumpyoongo, buri mpisi muutu mu beenu mu kiluumbu kya mpuumunu, kakoonyangunaa ngoombo yaandi ko, bunu pe mpuunda ko mu kidiilulu na kweemunwiisa maampa? 
LUK.13.16	Ngo mwaana Abalaami wa mukyeetu wumawu, wuri Satana wabee wamukaanga bikonyi, mu mibvu kuumi na mpoomo, buri habee lo kumunyaanguna pe mu kiluumbu kya mpuumunu?» 
LUK.13.17	Yesu bu kaleele mamo, bataatu ba nde bobanso bafwa nsoni; ngo mpuumbu yakeembe mu momanso mankimukunu ma kaba yirikaana.
LUK.13.18	Yesu ti: «Kimfumu kya Nzaambi kyafwanikina na nki? Na nki me nyitsitsa kukifwanikisa? 
LUK.13.19	Kyafwanikina na lusaangi lwa muti wuri nkuumbu sinapi, luri muutu kaholaana, kunini munsa munyaka waandi. Bu lumenini lweki muti, na banoni ba yulu bakwiisa kutuunga madzaansa kunsa bimpaala byaandi.»
LUK.13.20	Yesu wabweese kuleele ti: «Na nki me nyifwanikisa Kimfumu kya Nzaambi? 
LUK.13.21	Kyo kyafwanikina na lufunusu luri wa mukyeetu kaholaana saangiri na fufu dyakuka bisa bitatu, natee ku ditoomboko dyodinso.»
LUK.13.22	Yesu waba kwelutaana mu mabvula na mu mabula, na wukweyikisa kuri wuri mu kweende ku Yerusalemi. 
LUK.13.23	Muutu mosi wumufuula ti: «Mfumu, buri lutaangu lwa baatu babvuuka mwa-lwantele?» Yesu waleele kuri bo ti: 
LUK.13.24	«Nwanikinee mu kukoto mu mweelu wasweeteme, bukuri me nyiluleele ti, balaka sa basaka kukoto, ngo ka babangusina ko.»
LUK.13.25	«Mu ntaangu yiri ngaa-nzo, mwaateleme na mwaakaanga mweelu, haho beenu lubaandika kuteleme ku mbasi, na kukomboto ha mweelu, na kuleele ti: "Mfumu, wutudzibukila." Nde bu kabvutula sa kaleele kuri beenu ti: "Me nyahele kuyaaba beenu kari ba kuri!" 
LUK.13.26	Haho, beenu lubaandika kuleele ti: "Beetu twadiiri ha busu bwa ye, na ye wayikisiri mu manzila ma beetu." 
LUK.13.27	Nde sa kabweese kuleele kuri beenu ti: "Me nyahele kuyaaba beenu kari ba kuri. Sasikeenu ha teke me, beenu lukwesalilaa kunsa bubayi!" 
LUK.13.28	Kukwo kuba bidilu na nkweetulu miinu, mu ntaangu yilumono beenu Abalaami, Isaki, na Yakobe, na babikiri bobanso mu Kimfumu kya Nzaambi; ngo kasi beenu balutubiri ku mbasi. 
LUK.13.29	Baatu balaka bafumuna ku este na ku weste, ku node na ku sude, sa biisa badzakala mu kudya mu Kimfumu kya Nzaambi. 
LUK.13.30	Na mono, basyeelele sa batekesele, na batekesele sa basyeelele.»
LUK.13.31	Mu kilookolo kikyo, Bafarisi babamosi bakokosolo kuri Yesu na bamuleele ti: «Yisika ha, weende kwaaku, bukuri Erode tiiri kudzusa ye.» 
LUK.13.32	Yesu wabvutula kuri bo ti: «Bu luri mu kweende leelee kuri mubaku wunde ti: "Mono, me nyiri mu kwebingisa mampeeve mamabi, na nyiri mu kwetsinikisa babeeru lolo di, na bweepari, na mu kiluumbu kya bitatu lo me meeni." 
LUK.13.33	Ngo me nyelemini kunama nzila yaami lolo di, bweepari na mbasi bweepari, bukuri bwahele kuyelemene ti mubikiri kahele kufwiila ku Yerusalemi. 
LUK.13.34	Yerusalemi, Yerusalemi, ye wudzusaa babikiri, na wudzusila mu matari babo babaheeke kuri ye. Mantaangu makwe me nyaba nyatya kwaandi kukutukisa baala ba ye, bunu bu fukaa nguri nsusu baala baandi kunsa mapaapu, ngo kasi beenu lusii tya ko. 
LUK.13.35	Mono, nzo yeenu bee bayiyekiri. [Ngo] me nyileele kuri beenu ti, ka lubweese kumono me ko, natee [kutubuka kilookolo] ki luleele beenu ti: "Kaba wasakumunu wunde wukwiisa mu nkuumbu ya Mfumu!"»
LUK.14.1	Kiluumbu kimosi kya mpuumunu Yesu wayende kwedya ku nzo mosi mu bakuutu ba Bafarisi. Bo baba mukuketaana. 
LUK.14.2	Mubeeru manyaanga mosi waba wateleme ha busu bwa nde. 
LUK.14.3	Yesu wabaangula mbeembu waleele kuri bayikisi ba mangisi na Bafarisi ti: «Buri kuri na miswa mu kubuka mubeeru mu kiluumbu kya mpuumunu hoti pele?» 
LUK.14.4	Ngo ba baba bawura! Yesu wamuholo, wamutsinikisa na wamubvutula. 
LUK.14.5	Yesu waleele kuri bo ti: «Na mu beenu, wuri mwaana bunu pe ngoombo yisonokaa munsa bulu, mu kiluumbu kya mpuumunu, wahele kwemutoombolo mu mawasu?» 
LUK.14.6	Bo basii bangusina kuha mvutu mu mimyo ko.
LUK.14.7	Yesu kamona baatu, babatumisini ku munkeembu, bakwesoolo bibeendu byatete, nde wata nkuma yimayi kuri bobanso, wabaleele ti: 
LUK.14.8	«Habaanaa muutu wukuteeriri mbila ku makweele, lo yaa kala kibeendu kyatete ko, mu kubata kuri ti muutu walukiinsu wubvuri na ye, wukateeriryee, kamana kutubuka, 
LUK.14.9	wunde wuluteeriryee mbila beenu boolo kaleele kuri ye ti: "Muha kibeendu", na haho ye wubaandika kumono nsoni, mu kwedzakala ha kibeendu kya mpotulu. 
LUK.14.10	Habaanaa bakuteeriri mbila, weendaana, dzakala lwaaku ha kibeendu kya mpotulu, mpisi heki wunde wukuteeriryee mbila kakuleele ti: "Nduku yaami, naaka ha yulu ha; haho ye wuba mu nkeembu", ha busu bwa bobanso badzakala na ye mu kudya. 
LUK.14.11	Mukwongo mpisi wunde wadzaangusa nde-meene, sa bamukulula, na mpisi wunde wukuluka nde-meene sa bamudzaangisa.» 
LUK.14.12	Yesu waleele kuri muutu wunde wamuteeriri mbila ti: «Wubaanaa wuyirika mubuluku bunu pe ndiilu ya nsinsika, yaa teele banduku baaku mbila ko, na bampaangi baaku, na ba mu kaanda, na bambaasi bisina mu kubata kuri ti bo se bwee bakuteeriri mbila, na bakubvutukila ma yirikiryee. 
LUK.14.13	Ngo kasi, habaanaa wuyirika mbwaanunu baatu, lo teele bawelu, bari na bipfuumi, babeele miilu na bafwa miisu. 
LUK.14.14	Na ye sa ba mu kiminu bukuri, bo babaka bya kubvutula kuri ye ko. Mukwongo, ye sa taambula byo, ha ba mfulukulu ya basuunguma.»
LUK.14.15	Mosi mu baba balaambula miilu mu kudya, bu kayuka mamo, waleele kuri nde ti: «Kiminu kuri wunde mbasi-tsuku wudya mbyandya mu Kimfumu kya Nzaambi.» 
LUK.14.16	Yesu waleele kuri nde ti: «Muutu mosi kayirikaana ndiilu yayinene ya nsinsika, wateele baatu balaka mbila. 
LUK.14.17	Nde waheeke kisari kyaandi, mu kilookolo kya ndiilu, mu kweleele kuri ba kateeriri mbila ti: "Wasee, bukuri byobinso byeki byayirima." 
LUK.14.18	Bobanso, mu kitsimi kimosi, babaandika kubaka mpengumunu. Watete waleele kuri nde ti: "Me nyasuumbiri nseke, na nyelemini kweeyimono, wumpemisene." 
LUK.14.19	Wakaka waleele kuri nde ti: "Me nyasuumbiri bakasi bataanu na balumi bataanu ba bangoombo. Me ntiiri kwebatsitsikila, wumpemisene." 
LUK.14.20	Mukimi waleele ti: "Me nyakweeriri mukasi, nyiri na bwa kwisikila ko." 
LUK.14.21	Kisari bu kabvutuka, wayaabisa mamo kuri mfumu yaandi. Hanaho, ngaa-nzo wabaka nkesi, waleele kuri kisari ti: "Pala mu mawasu, yende mu bibeendu na mu manzila ma bvula, twaala hamaha bawelu, bari na bipfuumi, bafwa miisu, babeele miilu." 
LUK.14.22	Kisari waleele: "Mfumu, ma tuminyee ye ma mwaayirima; ngo kwakiri bibeendu." 
LUK.14.23	Mfumu waleele kuri kisari ti: "Yende mu manzila na mu mpaangu, kwiikisa baatu mu kukoto mpisi heki nzo me yiba yaluula. 
LUK.14.24	Mukwongo, me nyiluleele ti: kuri muutu ti mosi ko, mu baatu ba mbeeri nyateele mbila wudya byandya bya me."»
LUK.14.25	Mampuumbu malaka maba kweyende kintwaari na Yesu mu nzila. Yesu bu kasyeeteke waleele kuri mo ti: 
LUK.14.26	«Mbuti muutu wukwiisa kuri me, ngo wahele kubele taayi dyaandi, nguri, mukasi, baala, bampaangi na bibusi na kidziingu kya nde-meene, lo kari mbeele muyiki me ko. 
LUK.14.27	Wunde wuhele kunata kuruwa dyaandi, na kunama me ha mambisa, lo kari mbeele muyiki me ko. 
LUK.14.28	Na mu beenu, wuri habaanaa wuri na nzala kutuunga nzo yadzaangama, wahele kutekeseleeti kudzakala mu kutambikisa bya kusuumba, kari wuri na bwa kuyimanana? 
LUK.14.29	Mu kubata ti ha lumbisa lwa kutuunga lufulu, na wahele kubangisina kuyimana, bobanso batala babaandika kumusiila munsiku, 
LUK.14.30	na kuleele ti: "Muutu wumawu wabaandikiri kutuunga, ngo wahele kubangisina kuyimana." 
LUK.14.31	Bunu pe, nkya mbyaasi yikweende ku mudziingu, mu kwenwaanisa mbyaasi yikimi, ngo waheleeti kudzakala na kutambikisa, kari mu mafuunda nkuumi ma baatu, lo wakuka, mu kwebwaana mbyaasi yakaka yiri na mafuunda ma kuumi moolo ma baatu yiri mu kwiisa munwaanisa? 
LUK.14.32	Mbuti kari bubwo ko, hakakiri la, lo heekiri mumonikisi mu kusaka bwa kusiila kiyeengi. 
LUK.14.33	Hango nkuumbu, mpisi wunde mu beenu wuhele kubisa byobinso bi kari na byo, lo kari mbeele muyiki me ko.»
LUK.14.34	«Mungwa wa mubwete; ngo mbuti weki wabudzuubulu, lo mu nki bamubvutukila nyeke? 
LUK.14.35	Lo wahele bweese kuyelemene ti mu butoto, ti mu buumbu; lo kumulooso ku mbasi. Hemese wunde wuri na makutu ma kuyuka, kayuka.»
LUK.15.1	Batori ba mpaku bobanso na bangaa-masumu bakokosolo kuri Yesu mu kumuywiila. 
LUK.15.2	Bafarisi na batini ba mangisi bamunguta na baleele ti: «Muutu wumawu wukwetaambula bangaa-masumu na wukwedya kintwaari na bo.» 
LUK.15.3	Nde wabateele nkuma yimayi, waleele ti: 
LUK.15.4	«Nkya muutu mu beenu, habaanaa wuri na nkama bimeeme, ngo dziibisiri kimosi mu byo, lo wahele kusisa makuumi wa na wa ku nsi yankatu, na weensi ku kweesaka kya dziimbila natee wukidzuukiri? 
LUK.15.5	Bu kayidzuukiri, wukiteetikiri ha yulu maheembu maandi na wuri na kiminu. 
LUK.15.6	Bu kabvutukiri ku nzo, teeriri banduku na bambaasi, na wubaleeriri ti: "Keembee kintwaari na me, bukuri me dzuukiri kimeeme kyaami kyabee kyadziimbila." 
LUK.15.7	Me nyiluleele ti, bwobumosi, kiminu sa kyabvula mu mayulu mu ntoono ngaa-masumu mosi wuyiingiri madyeele ti na mu makuumi wa na wa basuunguma, bahele na nzala nyiingulu madyeele.»
LUK.15.8	«Bunu pe nkya mukyeetu wuri habaanaa wuri na mipata kuumi, ngo kadziimbisiri mupata mosi, lo wahele kunamuka mwiinda, na kukoombolo nzo mu kusaka nde mu bunkete, natee ku kamudzuukiri? 
LUK.15.9	Bu kamudzuukiri, teeriri banduku na bambaasi na kuleele ti: "Keembe kintwaari na me, bukuri me dzuukiri mupata wubee nyadziimbisa." 
LUK.15.10	Bwobumosi, me nyiluleele ti, kuri kiminu, ha busu bwa bambasi ba Nzaambi, mu ntoono ngaa-masumu mosi wuyiingiri madyeele.»
LUK.15.11	Yesu wabweese kuleele ti: «Muutu mosi waba na baala boolo. 
LUK.15.12	Wubvuriri bulesi mu bo, waleele kuri taayi ti: "Taata, ha me kikuuku kya lubaku kya me!" Taayi wabakabula bya mbakulu bya kidziingu. 
LUK.15.13	Biluumbu byalaka bu byaluta, wubvuriri bulesi wayarika bya nde byobinso, wayende ku nsi ya la. Wamana kubvuka lubaku lwaandi, mu kidziingu kya mawaamba. 
LUK.15.14	Bu kamana lubaku lwaandi lwolunso, nzala ya makwa yayisa mu nsi yiyo, na nde wabaandika kutikila. 
LUK.15.15	Wasa kimbaasi na mosi mu bangaa-nsi yiyo, na muutu wunde wamuheeke ku manseke ma nde mu kwediisila bangulu. 
LUK.15.16	Nde waba na nzala kuyukuta mu byandya bya bangulu, ngo wumuha nde pe. 
LUK.15.17	Wakoto mu kwetsima nde-meene na waleele ti: "Bangaamba ba taata balaka bari na byandya bya buukula, kasi me nyiri mu kufwa mu nzala hamaha. 
LUK.15.18	Me ntelemaana, bvutukiri kuri taata na nyemuleele ti: Taata, me nyasii masumu kuri Nzaambi na kuri ye. 
LUK.15.19	Me nyahele kubweese kuyelemene ti banteele mwaana ye. Hololo me bunu mosi mu bangaamba baaku!" 
LUK.15.20	Nde bu kateleme, wayende kuri taayi dyaandi.»
LUK.15.20	«Bu kaba wakiri la, taayi dyaandi wamutalila, wamono ngebe kunsa mutima, nde wadzumuna, wadumukina mwaana mu nkiingu, na wamunyumutina. 
LUK.15.21	Mwaana waleele kuri nde ti: "Taata, me nyasii masumu kuri Nzaambi na kuri ye. Me nyahele kubweese kuyelemene ti banteele mwaana ye." 
LUK.15.22	Taayi waleele kuri bisari byaandi ti: "Mawasu, twaalee dzweele dibvuriri bubwete, na mulwiike dyo, mulwiikee se lungele mu kooko, na masapaatu mu miilu. 
LUK.15.23	Twaaleenu mwaana ngoombo watoloko, mudzusee na tusee munkeembu, 
LUK.15.24	bukuri mwaana me wumawu, wabee wafwa, ngo bweesiri kuba wamwooyo, wabeeri wadziimbila, ngo bweesiri kumonoko." Bo babeke kukeembe.»
LUK.15.25	«Mwaana waandi wa mukuutu waba ku manseke. Bu kabvutuka, wakokosolo bebele na nzo, wayuka baatu bari mu kuyimbila na kukina. 
LUK.15.26	Nde wateele mosi mu bisari, na wasaka kuyaaba bibyo ka byaba nki. 
LUK.15.27	Nde waleele kuri nde ti: "Mpaangi ye mwaakwiisa, ngo taayi dya ye kadzusiri mwaana ngoombo watoloko, bukuri nde taambiri mwaana kuri wamutsiina." 
LUK.15.28	Nde wabaka nkesi na wabisa kukoto. Taayi dyaandi wapala na wamuyingukila. 
LUK.15.29	Nde wabvutula na waleele kuri taayi ti: "Mono, mibvu myalaka me nyiri mu kusalilaa ye, me nyahaakuri lutumu ti lumosi lwa ye ko. Na ye wakiri kumpa pe, ti mwaa-mwaana ntaba, mpisi me tsa munkeembu na banduku baami. 
LUK.15.30	Ngo kasi mwaana ye wu, wumeenye kwebvuka lubaku lwa ye lwa kidziingu, bo na bakyeetu ba biyala, ye mwaamudzusila mwaana ngoombo yatoloko." 
LUK.15.31	Taayi waleele kuri mwaana ti: "Mwaana waami, ye wuri na me mu mantaangu momanso, byobinso bya me bya ye! 
LUK.15.32	Bu bee bwayelemene mu kusa munkeembu na kumono kiminu, bukuri mpaangi ye yi wabee wafwa na bweesiri kuba wamwooyo; wabee wadziimbila ngo bweesiri kumonoko!"»
LUK.16.1	Yesu wabweese kuleele kuri bayiki baandi ti: «Muutu mosi wa kisina waba na mukebi; bafuunda mukebi kuri nde ti wuri mu kwebvuka lubaku lwa nde. 
LUK.16.2	Bu kamuteele, waleele kuri nde ti: "Nki mo, me nyiri mu kuyuka mu ye? Tangumisa bi wuri mu kukebaa, bukuri ye wubweese kubikebe ko." 
LUK.16.3	Mukebi waleele kunsa mutima waandi ti: "Nki nyisa, bukuri mfumu yaami weki yisila me, mu kisalu kya kukebe lubaku lwaandi. Kuhata manseke, me nyiri na makwa ko! Kusa luloombo, me nyiri na nsoni! 
LUK.16.4	Me nyaari ma nyiyirika, mpisi heki, ha banyisila mu kisalu kya kukebe, baatu bataambula mu manzo ma bo." 
LUK.16.5	Nde wateele mosi-mosi mu baba na bibiimbu bya mfumu yaandi; nde wafuula kuri watete ti: "Kibiimbu kya kikwe, ye wuri na kyo kya mfumu me?" 
LUK.16.6	Nde wabvutula ti: "Midungulu nkama mya maasi." Nde wamuleele ti: "Holo mukaanda waaku, dzakala, tina mu mawasu ti makuumi mataanu." 
LUK.16.7	Tumi kuri wakaka nde waleele ti: "Kibiimbu kya kikwe ye wuri kyo?" Nde wabvutula ti: "Matsaaka nkama ma masaangu." Nde wamuleele ti: "Holo mukaanda waaku, tina ti makuumi mpoomo." 
LUK.16.8	Mfumu wasiika mukebi wunde wuri na bubayi, bukuri waba walubuka mu kusalila bubwo. Mukwongo, baala ba ntaangu yimayi, babvuriri kulubuka, mu mitariri kiseendu kya bo-meene, ti na baala ba buungi.»
LUK.16.9	Ngo me nyiluleele ti: «Sakee banduku, mu busina bwa bubayi, mpisi heki mu ntaangu yiri lweki tikila, bo balutaambula mu nzo ma bibvu ngo bibvu. 
LUK.16.10	Wunde wakwiikama mu myantele, wuri wakwiikama se mu myaminene; wunde wuri na bubayi mu myantele, wuri na bubayi se mu myaminene. 
LUK.16.11	Ngo mbuti, beenu lwahele kuba bakwiikama mu busina bwa bubayi, lo na mbasi-tsuku wuluha busina byangwanwa? 
LUK.16.12	Na mbuti lwahele kuba bakwiikama mu byaŋani, lo na wuluha bya beenu-meene?»
LUK.16.13	«Kuri kisari kya mu nzo, kiri lo sariri bamfumu boolo ko. Mukwongo, nde lo sa kabele wamosi na kutya wakaka, bunu pe, sa kakaangama mu wamosi na kunyaafuna wakaka. Ka lutsiitsa kusalila Nzaambi na kusalila se busina ko.»
LUK.16.14	Bafarisi batiiri mboongo, baba yukaa momanso mamo, na basiila Yesu munsiku. 
LUK.16.15	Nde waleele kuri bo ti: «Beenu lukwesoongo ha busu bwa baatu ti lwasuunguma, ngo kasi Nzaambi yaari mitima mya beenu. Mukwongo, bibyo biri baatu bamono ti byadzaangama, ha busu bwa Nzaambi biri byanyaafuna.»
LUK.16.16	«Mangisi na babikiri byaba natee mu ntaangu ya Yowane; ngo kuholosono haho natee lu, Musamu Wamubwete wa Kimfumu kya Nzaambi wuri wayaabusu; na mpisi muutu wusalila makwa mu kukoto. 
LUK.16.17	Dibvuriri kuleenge ti yulu na butoto biluta, ti na kuri mwaa mpita mosi ya Mangisi yiyaaluka.»
LUK.16.18	«Mpisi bakala dibinga mukasi waandi, na kweeriri mukimi, lo nde teeri kimpala. Na wunde wukweele mukyeetu wuri mulumi mwaamubinga, lo teeri kimpala.»
LUK.16.19	«Kwaba mubakala mosi wa kisina, waba kwelwaataa binkuta byabibwete na byantaalu yalaka. Mpisi kiluumbu nde waba yirikaa munkeembu nkati wamubwete. 
LUK.16.20	Bebele na nde, kwaba muwelu mosi nkuumbu yaandi Ladzaro, nyutu yaandi yaba yaluula mu mamputa. 
LUK.16.21	Nde waba na nzala kuyukuta, mu bibyo bisonokaa ku nsuku taabala dya wa kisina; ngo kasi, bambwa se, kusa kwiisa kuheende mamputa ma nde. 
LUK.16.22	Muwelu wayisa kufwa, na bambasi bamunata ha nkata Abalaami. Wa kisina se wafwa na bamudziika. 
LUK.16.23	Ku nsi ya bafwa, wa kisina bu kaba wuri mu kubama, wasyeetele miisu ku yulu na watalila Abalaami ku la, na Ladzaro ha nkata yaandi. 
LUK.16.24	Nde wateele Abalaami, waleele ti: "Taata Abalaami, bakila me ngebe, na heeke Ladzaro, mpisi katsuuba nto muleembu waandi mu maampa, na kaboloso ludima lwa me, bukuri me nyiri mu kubama kunsa milaka mya mbaawu." 
LUK.16.25	Abalaami waleele kuri nde ti: "Mwaana me, baambuka mwooyo ti ye wataamburi byabibwe bya ye, ha wabee mu bumwooyo, na Ladzaro nde se wamwii manyoongi. Ngo mu lumalu, nde wuri mu mboondulu hamaha, kasi ye wuri mu kubama. 
LUK.16.26	Ha yulu haho se, kuri beenge dyadinene diri ha kakati dya beenu na beetu, kuri heki batiiri kuyisika hamaha mu kuluta kuri beenu, lo bahele kubangisina; na kwahele se bwa kuyisikila kukwo, mu kusabuka kuri beetu."»
LUK.16.27	«Wa kisina waleele ti: "Me nyikuyingukila, taata, mpisi ye wumuheeke ku nzo taayi dya me, 
LUK.16.28	bukuri me nyiri na bampaangi bataanu kukwo, mpisi keende kabalubula, kuri heki bo se bahele kwiisa, ku kibeendu kya mbamusunu kimaki." 
LUK.16.29	Abalaami wamuleele ti: "Bo bari na Moose na babikiri, baywiila babo." 
LUK.16.30	Nde wabvutula ti: "Pele, taata Abalaami, mbuti muutu nangukini kuri bafwa, na weensi kuri bo, lo sa bayiinga madyeele." 
LUK.16.31	Abalaami wamuleele ti: "Mbuti bo bahele kuywiila Moose na babikiri, lo ti hayuku muutu fulukiri mu bafwa, lo bamutambikila ko."»
LUK.17.1	Yesu waleele kuri bayiki baandi ti: «Diri dya mpasi ti, kuhele kuba misamu mi bwiilila baatu mu masumu; ngo kyaari kuri wunde wuba mpwaani yi mikwiisikila. 
LUK.17.2	Lo bubvuriri bubwete mu nde, ti bamukaanga nguku-tari mu nkiingu yaandi, na bamutuba mu mubu, ti na kuba mpwaani ya mbwiilulu mu masumu, kuri mosi mu mwaa-bilesi bimabi. 
LUK.17.3	Seenee madyeele beenu-meene!»
LUK.17.3	«Mbuti mpaangi yaaku bwiiri mu masumu, lo museembe; na mbuti nde yiingiri madyeele, lo muhemesene. 
LUK.17.4	Mbuti siiri masumu kuri ye, mbala nsaamu mu kiluumbu, na mbala nsaamu nde wiisiri kuri ye, na wukuleeriri ti: "Me nyinyoongo", lo muhemesene.»
LUK.17.5	Bantumu baleele kuri Mfumu ti: «Wutubweese kanyi!» 
LUK.17.6	Mfumu waleele ti: «Mbuti beenu luri na kanyi, diri bunu lusaangi lwa muti sinapi, nkani habeeri lo luleeriri kuri muti sikomore wu ti: "Taabuka na yende wemene mu mubu", lo nde ketyee kulutambukila.»
LUK.17.7	«Na mu beenu, habaana wuri na nkutu yiri mu kutsaba nseke, bunu pe kwekebe bibulu, ngo bu kafumini ku manseke nde wumuleeriri ti: "Wasa mu mawasu, dzakala dya"? 
LUK.17.8	Buri lo kari, nde kumuleele ti: "Lambikila me byandya, lwaata kinkuta, nsiila byandya, natee me mana kudya na kunwa, tumi ye se dya na kunwa ko?" 
LUK.17.9	Buri lo nde ntoondikiri nkutu bukuri yirikiri ma bamutuminye? 
LUK.17.10	Bwobumosi seenee kuri beenu, bu lumeeni kuyirika momanso ma balutuminyee, lo leelee ti: "Beetu bankutu bahele mufunu, beetu ma tuyirikiryee mani ma tubeeri twayelemene kuyirika."»
LUK.17.11	Yesu bu kaba mu nzila mu kweende ku Yerusalemi, walutila ha kakati dya Samariya na Ngalili. 
LUK.17.12	Bu kakoto mu bula bu mosi, babeeru ba bwaasi kuumi bamubwaana, na bo bateleme kimamanga na nde. 
LUK.17.13	Bo batoombolo mbeembu, baleele ti: «Yesu, Muyikisi, bakila beetu ngebe.» 
LUK.17.14	Bu kamono, waleele kuri bo ti: «Yendeenu lwelusoongo manyutu meenu kuri bangaanga-nzaambi.» Ngo bu baba mu kweyende, bo bamono ti beki batsyeeme. 
LUK.17.15	Mosi mu bo, bu kamono ti mwaatsiinika, wabvutuka, na wabeke kwekeembese Nzaambi, mu mbeembu yadzaangama. 
LUK.17.16	Nde wabwa, kuri watsuka busu ha miilu mya Yesu, na wabvutula matoondo kuri nde. Muutu wunde waba Musamariya. 
LUK.17.17	Yesu wabvutula, waleele ti: «Buri kari bo kuumi batsyeemikinye ko? Ngo bawa, kuri bari? 
LUK.17.18	Buri kusii baanaa babvutukiri mu kukeembese Nzaambi ko, ha yulu wunu munzeense wumawu? 
LUK.17.19	Tumi Yesu waleele kuri nde ti: "Teleme, yende; kanyi dyaaku dikubvuukisiri.»
LUK.17.20	Bafarisi bamufuulaana ti nkya ntaangu Kimfumu kya Nzaambi kikwiisa? Yesu wabvutula kuri bo, waleele ti: «Kimfumu kya Nzaambi ka kikwiisa kuri bakimono mu miisu ko, 
LUK.17.21	ka baleele ko ti: "Kyoki hamaha!" Bunu pe ti: "Kyoonii kunii!" Mukwongo Kimfumu kya Nzaambi kiri ha kakati dya beenu.»
LUK.17.22	Tumi nde waleele kuri bayiki ti: «Biluumbu sa biisa, biri beenu sa lwaba na nzala kumono ti kimosi, mu biluumbu bya Mwaana muutu; ngo ka lumumono ko. 
LUK.17.23	Sa baluleele ti: "Wuri kunii!" [bunu pe ti:] "Wuri hamaha!" Yaa lweende ko, yaa lunama ko. 
LUK.17.24	Bunu bu serimaa nseremi kuri yiha buungi kuholosono ku nto yulu yamosi natee ku yakaka, bunubwo se buba Mwaana muutu [mu kiluumbu kya nde]. 
LUK.17.25	Ngo nde yelemini kutekesele kumono mpasi dzalaka, na kuba kuri ti, baatu ba kiseendu kimaki bamuyekiri. 
LUK.17.26	Ngo bunu bwaba mu biluumbu bya Nowa, bunubwo se buba mu biluumbu bya Mwaana muutu. 
LUK.17.27	Baatu badya, banwa, bakweele na bakweelese natee mu kiluumbu kya kotiri Nowa mu bwaatu, kya yisiri mbuukulu maampa yadzuusiri bobanso. 
LUK.17.28	Bwobumosi se, bunu bwaba mu biluumbu bya Loti: baatu badya, banwa, basuumba, bayarika, bakuna, na batuunga, 
LUK.17.29	natee mu kiluumbu kya pariri Loti mu Sodoma, kya nokini mvula ya mbaawu na mfulu dzikweya, ya dzusiri bobanso. 
LUK.17.30	Bunubwo se, mbasi-tsuku buba mu kiluumbu, kiyabukina Mwaana muutu.»
LUK.17.31	«Mu kiluumbu kikyo, wunde wuba ku yulu saansi dya nzo, kuri bitotolo byaandi biri munsa nzo, yaa kasunduka mu kubiholo ko, na bwobumosi se, wunde wuba ku manseke, yaa kabweese kubvutuka mambisa ko. 
LUK.17.32	Baambukee mwooyo mu mukasi Loti. 
LUK.17.33	Mpisi wunde wusaka bwa kukebele kidziingu kyaandi, sa kakidziimbisa; ngo kasi wunde wukidziimbisa sa kakibvuukisa. 
LUK.17.34	Me nyileele kuri beenu, mu butsuku bubwo, mu boolo mbasi-tsuku baba ha mbuka mosi, sa baholo wamosi, na wakaka sa bamusiisa. 
LUK.17.35	Mu bakyeetu boolo bari mu kunyika mankono, mosi sa bamuholo, wakaka sa bamusiisa. [
LUK.17.36	] 
LUK.17.37	Bayiki bafuula, baleele ti kuri nde ti: "Kuri Mfumu?" Nde wabvutula kuri bo ti: "Haho ha ba kibulu kyafwa, hanaho se ha ba bango-noni.»
LUK.18.1	Yesu wata nkuma kuri bo, mu kubasoongo ti bayelemini kusaambila mu mpisi ntaangu, na kuhele kuholo-bito. 
LUK.18.2	Waleele ti: «Kwaba mularimi mosi ha bvula dimosi; nde kaba bataa Nzaambi ko, na kaba bvuminaa muutu ko. 
LUK.18.3	Mu bvula dinidyo se kwaba mukyeetu mosi wa mufwiiri, waba kwiisa kumuleele ti: "Lalima musamu wuri ha kakati dya me na mbaasi yi turi twabakana." 
LUK.18.4	Mantaangu malaka mularimi wunde waba wahele kutya, ngo ha mambisa haho, nde watsima kunsa mutima ti: "Lu ti hayuku me nkoobata Nzaambi ko, na bvumina se muutu ko, 
LUK.18.5	ngo bukuri mufwiiri wu wuri mu kunkwaamisa, me nyimulalimina musamu wunde, mpisi kahele kusiila me ndungusu kwahele manunu. 
LUK.18.6	Mfumu waleele ti: "Yukeenu mamo ma leeriri mularimi wunde wuri na bubayi!"» 
LUK.18.7	Heki Nzaambi lo wahele kulalama misamu mya ba baandi ba kari kasoolo, bari mu kufuula butsuku na mwiini kuri nde wubakiingisaa? 
LUK.18.8	Me nyiluleele ti, «nde sa kalalama musamu bo mu mawasu. Ngo kasi, Mwaana muutu, ha kakwiisa nde tumi mbasi-tsuku kamono kanyi ha butoto hamaha?»
LUK.18.9	Yesu wata se nkuma yimayi mu ntoono babamosi bakwetsimaana ti, bo basuunguma kwaaku na bakwenyaafuna bambaasi: 
LUK.18.10	«Baatu boolo bayende ku nzo Nzaambi mu kwesaambila. Mosi waba Mufarisi, wakaka mutori-mpaku. 
LUK.18.11	Mufarisi bu kateleme wasaambila kunsa mutima ti: "Ho! Nzaambi, me mvutiri matoondo kuri ye, bukuri me nyahele kuba bunu baatu bakaka bari bangaa-kwiibi, bangaa-bubayi, bangaa-kimpala, bunu pe, buri mutori-mpaku wumawu. 
LUK.18.12	Me nyikotaana loomi mbala dzoolo mu lumiingu, me nyihaanaana se kikuuku kya kuumi mu byobinso bya mbakulu yaami." 
LUK.18.13	Ngo kasi, mutori-mpaku, bu kaba wateleme mwaa-lutaki, waba wahele kutya ti kusyeetele miisu ku yulu, ngo waba yalaa myooko myaandi na kuleele ti: "Ho! Nzaambi, bakila me ngebe, me nyiri ngaa-masumu." 
LUK.18.14	Me nyiluleele ti: mutori-mpaku wunde, bu kaba bvutuka ku nzo yaandi, lo wasuunguka mabuungu maandi; ngo Mufarisi ti bele pe. Bukuri mpisi wunde wudzaangamaa mu nde-meene, lo sa bamukulula, ngo wunde wakuluka mu nde-meene sa bamudzaangisa.»
LUK.18.15	Baatu batwaala mwaa-baala bansoombo kuri nde, mpisi kababelemene. Ngo bayiki baandi baŋaŋina baba batwaala. 
LUK.18.16	Kasi Yesu waloombo bamutwaalikila mwaa-bo, na waleele ti: «Hemesee mwaa-baala bansoombo biisa kuri me, na yaa lubadika ko; bukuri Kimfumu kya Nzaambi kiri kya bari bunu bo. 
LUK.18.17	Mu ngwanwa me nyiluleele ti: Mpisi wunde wuhele kutaambula Kimfumu kya Nzaambi, buni mwaa-mwaana wansoombo, lo ka kakoto mu kyo ko.»
LUK.18.18	Mukuutu mosi wafuula Yesu, waleele ti: «Muyikisi wamubwete, nki me nyisa mu kutaambula kidziingu kyahele manunu?» 
LUK.18.19	Yesu wabvutula kuri nde ti: «Bukuri nki ye wuteele me ti wamubwete? Kuri muutu ti mosi wamubwete ko, mbuti ka wuni Nzaambi kitsu ko. 
LUK.18.20	Ye yaari ntumu: "Yaa ta kimpala ko, yaa dzusa ko, yaa yiba ko, yaa leele kimbaangi kyampya ko, kiinsa taayi na nguri yaaku."» 
LUK.18.21	Mukuutu wunde wabvutula ti: «Me nyabvumina momanso mamo, kuholosono bulesi bwaami.» 
LUK.18.22	Yesu bu kayuka bubwo, waleele kuri nde ti: «Kwakiri kitotolo kimosi, kiheriri kuri ye: byobinso bi wuri byo, yarika na kabula mboongo kuri bawelu, ye sa baka busina mu mayulu, na wasa nama me.» 
LUK.18.23	Ngo nde bu kayuka mamo, wakoto mu kunyoongo; bukuri, waba nkati kisina kyakinene. 
LUK.18.24	Yesu bu kamumono [kunsa ngebe dzamakwa], waleele ti: «Diri nkati dya mpasi kuri bisina mu kukoto mu Kimfumu kya Nzaambi; 
LUK.18.25	mukwongo, dibvuriri kuba dyaleenge kuri ngoombo mu lutila ha wuri dya noongo, ti wa kisina mu kukoto mu Kimfumu kya Nzaambi.» 
LUK.18.26	Babo bayukiri mamo, baleele ti: «Na wubangisina kubvuuka?» 
LUK.18.27	Yesu wabvutula ti: «Diri baatu bahele kubangisina, Nzaambi lo wubangisina.» 
LUK.18.28	Petelo waleele ti: «Mono, beetu twasiisiri bitotolo byeetu na twanemi ye.» 
LUK.18.29	Yesu waleele kuri bo ti: «Mu ngwanwa me nyiluleele ti: Kuri muutu ko wasiisaa nzo, bunu pe mukasi, bunu pe bampaangi, bunu pe taayi na nguri, bunu pe baala, mu ntoono Kimfumu kya Nzaambi, 
LUK.18.30	wuri lo heriri kutaambula mu ntaangu yimayi, bibyo bibvuriri, na mu ntaangu yikwiisa, kidziingu kyahele manunu.»
LUK.18.31	Yesu, kaholaa bo kuumi na boolo, wabaleele ti: «Mono, tweki toombokeenu ku Yerusalemi, na momanso matinini babikiri mu ntoono Mwaana muutu, sa meende mu mana. 
LUK.18.32	Bukuri, nde sa bamuyekele kuri bangooyi, sa bamusaana, sa bamufulula mante. 
LUK.18.33	Bu bameeni kumulata nkwaasulu, sa bamudzusa; na mu kiluumbu kyabitatu nde sa kafuluka. 
LUK.18.34	Ngo bayiki baandi, baba bahele kubakula, ntoono ti mosi mu mamo; mambangukulu ma maampu mamo, maba mabasweekele, na bo basii bakula ma babaleeriri ko.»
LUK.18.35	Mu ntaangu yaba kokosolo Yesu bebele na Yeriko, muutu mosi wafwa miisu waba wadzakala mu teke nzila wuri mu kusaa luloombo. 
LUK.18.36	Bu kayuka mpuumbu baatu yiri mu kuluta, nde wasaka kuyaaba kari nki bibyo? 
LUK.18.37	Bamuleele ti, Yesu wa ku Nadzareti wuri mu kuyooko. 
LUK.18.38	Nde wafula musaakulu, waleele ti: «Yesu, mwaana Davidi, bakila me ngebe.» 
LUK.18.39	Baba kweyendaa ku mankula, bamuŋaŋina mpisi kawura; ngo nde wahamisa kufula misaakulu ti: «Yesu, mwaana Davidi, bakila me ngebe.» 
LUK.18.40	Yesu bu kateleme, watuma ti bamutwaala kuri nde. Bu kakokosolo kuri nde, Yesu wamufuula ti: 
LUK.18.41	«Nki tiiri ti me nsa mu ye?» Nde wabvutula ti: «Mfumu, me ntiiri kubweese kwemono.» 
LUK.18.42	Yesu waleele kuri nde ti: «Bweese kwemono, kanyi dyaaku dikubvuukisiri.» 
LUK.18.43	Ha nsi na nsi, nde wabweese kumono, na wanama Yesu kuri wukwekeembese Nzaambi. Baatu bobanso bamwiini mamo, badumusu Nzaambi.
LUK.19.1	Yesu bu kakoto wataba Yeriko. 
LUK.19.2	Na mono, muutu mosi, nkuumbu yaandi Dzakayi, waba mukuutu batori ba mpaku, na waba kisina. 
LUK.19.3	Nde wasaka mu kumono Yesu bunu bu kari, ngo waba wahele kubangisina mu ntoono mpuumbu, na bukuri nde mutele waba wamukufi. 
LUK.19.4	Bu kadzumuna ku mankula, wanwaata mu muti sikomore, mpisi kamumono, bukuri Yesu haho kaba lutila. 
LUK.19.5	Yesu, bu katubuka ha kibeendu kikyo, watala ku yulu na wamuleele ti: «Dzakayi, sunduka mu mawasu, bukuri lolo di, me nyelemini mu kudzakala mu nzo ya ye.» 
LUK.19.6	Dzakayi wasunduka mu mawasu, wataambula Yesu mu nzo yaandi, na wakeembe. 
LUK.19.7	Baatu bobanso bu bamono bubwo, bamunguta, baleele ti: «Nde weedzakala mu nzo ngaa-masumu!» 
LUK.19.8	Dzakayi katelemaa, leeriri kuri Mfumu ti: «Mono, me nkaburi bitotolo bwaami ha kakati, na mpeeri ndaambu yakaka kuri bawelu; na mbuti me nyaholo kitotolo kya muutu mu makwa, lo bina me nyimubvutukila.» 
LUK.19.9	Yesu waleele kuri nde ti: «Lolo di mvuukulu yikotiri mu nzo yimayi, bukuri wu se mosi mu baala ba Abalaami. 
LUK.19.10	Mukwongo, Mwaana muutu wayisa mu kusaka na kubvuukisa wadziimbila.»
LUK.19.11	Baatu bu baba yukaa mamo, Yesu wabweese kuta nkuma, bukuri nde waba weki bebele na Yerusalemi, na baatu baba kutsima ti, Kimfumu kya Nzaambi bweekimonikini, mu kilookolo kikyo. 
LUK.19.12	Hango, nde waleele ti: «Muutu mosi walukiinsu wayende ku nsi ya la, mu kwetaambula bumbyaasi nde-meene na kwiisa bvutuka. 
LUK.19.13	Bu kateele bisari byaandi kuumi, wabakabula mipata kuumi mya woolo na waleele kuri bo ti: "Seenee mumbungu mu ntaangu yi nyeensi me." 
LUK.19.14	Baatu babari bula bumosi baba bamubele; bo baheeke bamonikisi ha lumbisa lwa nde mu kweleele ti: "Beetu tutiiri ko, ti muutu wu kaba mbyaasi beetu." 
LUK.19.15	Bu kamana kutaambula bumbyaasi wayisa bvutuka. Nde watumisa bisari bi kaheeri mboongo, mpisi kayaaba bi babakirye mu mumbungu. 
LUK.19.16	Watete wayisa, waleele ti: "Mfumu, mu mupata ye wa woolo, me mbakirye mimpata kuumi. 
LUK.19.17	Mbyaasi waleele kuri nde ti: "Bwabubwe, ye kisari kyakibwe; ngo bukuri ye wabeeri wakwiikama mu byantele, me nyikuheeri lutumu ha yulu mabvula kuumi." 
LUK.19.18	Waboolo se wayisa, waleele ti: "Mu mupata ye wa woolo me mbakirye mipata mitaanu." 
LUK.19.19	Mbyaasi waleele se kuri wunde ti: "Ye se nyikuheeri lutumu ha yulu mabvula mataanu." 
LUK.19.20	Wakaka se wayisa, na waleele ti: "Mfumu, mupata waaku wa woolo, wu nyabee nyasweeke kunsa nsaanda, ndewu. 
LUK.19.21	Mukwongo, me nyabee na boomo bwa ye, bukuri ye muutu wuri na mutima wakuba, wunaangunaa biri wahele kusuusa, na wutolaa biri wahele kukuna." 
LUK.19.22	Mbyaasi waleele kuri nde ti: "Mu nzoonsulu dza ye-meene, me nyimono ti ye wuri kisari kyakibi. Ye nkati wabeeri wayaaba ti, me muutu nyiri na mutima wakuba, nyinaangunaa biri nyahele kusuusa, na nyitolaa biri nyahele kukuna? 
LUK.19.23	Ngo buri ye waheriri kwesuusa mboongo dza me ku nzo-mboongo? Na me bu nyikwiisa, mbaka ndaandu mu dzo." 
LUK.19.24	Nde waleele kuri baba haho ti: "Yisilee mupata wa woolo wu kari na nde, na luha kuri wunde wuri na mipata kuumi mya woolo." 
LUK.19.25	Bo baleele kuri nde ti: "Mfumu, nde mwaatekesele kubaka mipata kuumi mya woolo." 
LUK.19.26	Me nyiluleele ti: "Kuri wunde wuri na kitotolo, sa babweese kumuha; ngo kasi wunde wahele na kitotolo, sa bayisila na ki kari na kyo. 
LUK.19.27	Ha yulu haho se, bataatu ba me, bari basii tya ko ti me ba mbyaasi bo, batwaalee hamaha, na bakekeenu ha busu bwa me."»
LUK.19.28	Yesu bu kamana kuleele mamo, wayende ku mankula mu kwetoomboko ku Yerusalemi. 
LUK.19.29	Bu katubuka bebele na Betefange na Betanya, nkati-nsi na mulaandu wa Mi-olive, nde waheeke boolo mu bayiki, 
LUK.19.30	wabaleele ti: «Yendeenu ha bula buri ha mankula, bu lukoto mu bwo, beenu sa lwamono mwaana mpuunda wakaangu, wuri muutu ti mosi kadzakiri ha yulu nde ko; nyangunee nde na twaalee. 
LUK.19.31	Mbuti muutu wulufuuriri ti: "Buri lumunyaanguna?" Lo leelee bumabu ti: "Mfumu wuri na nzala nde."» 
LUK.19.32	Bantumu bu bayende, bamono misamu bunu bu kaba baleele. 
LUK.19.33	Bu baba mu kunyanguna mwaana mpuunda, bangaa-nde babafuula ti: «Buri lunyanguna mwaana mpuunda?» 
LUK.19.34	Bo baleele ti: «Mfumu wuri na nzala nde.» 
LUK.19.35	Tumi bo bamunata kuri Yesu; bo bayala biyuungu byaaku ha yulu mwaana mpuunda, na badzakisa Yesu ha yulu nde. 
LUK.19.36	Bu baba mu kweyende, baatu babeke mu kweyala biyuungu byaaku mu nzila. 
LUK.19.37	Babaanaa beke bebele na nkulumusu ya mulaandu wa Mi-olive, mpuumbu yoyinso ya bayiki yabeke mu kukeembe, na kudumusa Nzaambi mu mbeembu yadzaangama, mu ntoono bimaangu byobinso bi bamwiini. 
LUK.19.38	Bo baleele ti: «Kaba wasakumunu, wunde wukwiisa mu nkuumbu Mfumu; kiyeengi ku yulu na nkeembu kunu kinsongi-yulu!»
LUK.19.39	Bamosi mu Bafarisi baba mu mpuumbu baleele kuri nde ti: «Muyikisi, ŋaŋina bayiki baaku.» 
LUK.19.40	Nde wabvutula waleele ti: «Me nyiluleele ti, mbuti bo bawuriri, lo matari sa mafula misaakulu.»
LUK.19.41	Bu kakokosolo wamono bvula, na wadila mu dyo, 
LUK.19.42	waleele ti: «Mbuti ngo ye se, mu kiluumbu ki, bee wayaaba bwa kubakula kiyeengi! Kasi mu lumalu, kyasweeku ha miisu mya ye. 
LUK.19.43	Mukwongo, biluumbu sa biisa kuri ye, biri bataatu ba ye sa batuunga mpaangu, mu kukudyengekele na kukuswetekese mpele na mpele. 
LUK.19.44	Sa batsaamuna bvula dyodinso, na kudzusa ye na baatu baaku bobanso; ka basiisa ti tari ha yulu tari ko kuri ye, bukuri ye wasii yaba ntaangu, yi baba kwiisa mu kumono ye ko.»
LUK.19.45	Yesu bu kakoto mu Nzo-Nzaambi, wabeke kubingisa baba yarikaana, 
LUK.19.46	waleele kuri bo ti: «Diri dyatinu: "Nzo yaami sa yaba nzo lusaambulu, ngo kasi beenu lumwaasa yo, ntari bangaa-bumfuna.»
LUK.19.47	Nde waba yikisaana mpisi kiluumbu mu Nzo-Nzaambi. Bakuutu ba bangaanga-nzaambi, batini ba mangisi na baatu balukiinsu baba kwesakaana bu bamudzusila, 
LUK.19.48	ngo baba bahele kubaka bwa kusiila, bukuri baatu bobanso baba batiiri kuyuka mi kaleele nde.
LUK.20.1	Kiluumbu kimosi, Yesu bu kaba yikisaa baatu mu Nzo-Nzaambi, na kuyaabisa Musamu Wamubwete, bangaanga-nzaambi, na batini ba mangisi na bakulu ba babakala bayisa. 
LUK.20.2	Bo bamufuula, baleele kuri nde ti: «Leele beetu, mu nkya lutumu ye wuri mu kweyirikila mamo? Bunu pe, na wakuha lutumu lumalu?» 
LUK.20.3	Yesu wabvutula, waleele kuri bo ti: «Kifuuri kimosi me nyiluha. Mpeenee mvutu: 
LUK.20.4	Mbotokulu ya Yowane, yaba ya ku yulu hoti ya baatu?» 
LUK.20.5	Bo balelesene bo na bo ti: «Mbuti tuleeriri ti ya ku yulu", lo nde bee leeriri ti: "Hango buri lwaheriri kusiila kanyi mu nde?" 
LUK.20.6	Mbuti tuleeriri ti "ya baatu", baatu bobanso sa batudzusila mu matari; bukuri bo bamwaabakula ti Yowane mubikiri kari.» 
LUK.20.7	Bo babvutula ti: «Beetu tuyaari ko kari ya kuri.» 
LUK.20.8	Na Yesu waleele kuri bo ti: «Me se nyiluleele ko, mu nkya lutumu me nyiri mu kweyirikila mamama.»
LUK.20.9	Yesu wabaandika kuleele kuri baatu nkuma yimayi: «Muutu [mosi] wakuna nseke bviinya, na wayukusina na bakamuni ba bviinya, na wayende ku budyeengi mu mantaangu mamala. 
LUK.20.10	Ntaangu bu yayelemene, nde waheeke nkutu mosi kuri bakamuni ba bviinya, mpisi baha kikuuku kya bviinya kya nde. Bakamuni ba bviinya bamulata nkuba, na bamubvutula myooko myamukangala. 
LUK.20.11	Nde wabweese kuheeke nkutu yikimi; ngo bo balata wunde se nkuba, bamusaana na bamubvutula myooko myamukangala. 
LUK.20.12	Nde watsiitsa kubweese kuheeke wabatatu; ngo wunde se bamulata maboko na bamutuba ku mbasi. 
LUK.20.13	Ngaa-bviinya waleele: "Buri me nyisa? Me nyelemini kuheeke mwaana waami wa mutima, kampe sa bamubvumina." 
LUK.20.14	Bakamuni ba bviinya, bu bamono mwaana wunde, basa nkalikisi bo na bo, baleele ti: "Wumawu ngo mukondiri saala. Tumudzuseenu, mpisi heki saala diba dya beetu-meene." 
LUK.20.15	Bo bamutuba ku mbisa nseke bviinya, na bamudzusa. Heki ngaa-bviinya lo buri kabasa? 
LUK.20.16	Nde sa kiisa, na sa kadzusa bakamuni ba bviinya babo, na sa kaha bviinya kuri bakimi.» Bamanaa kuyuka, bo baleele: «Mya bubwo miri mbeele ko.» 
LUK.20.17	Yesu wabasungumina kisoosi na wabaleele ti: «Matinu mamama mambangukulu ti kwe:
LUK.20.17	"Tari dyaloosiri batuungi,
LUK.20.17	didyo ngo dyeki dyanguri ha kuumbu?"
LUK.20.18	Mpisi wubwa ha yulu dyo sa kakosoko; na mpisi wuri dimubwirikiri, sa dyamunyifuna.»
LUK.20.19	Batini ba mangisi, na bakuutu ba bangaanga-nzaambi, basaka bwa kumukaangila mu kilookolo kikyo, bukuri bo babakuri ti nkuma yiyo, mu bo nde kateeriri yo, ngo baba na boomo bwa baatu. 
LUK.20.20	Bo babeke mu kwekete Yesu. Baheeke baatu bafuta kumonokono bunu ti baatu basuunguma, mpisi bamubakila kibila mu ma kadzoonso, mpisi bamuyekele mu myooko mya mutumi, wuri na mpinu na lutumu. 
LUK.20.21	Bo bamufuula, baleele ti: «Muyikisi, beetu tuyaari ti ye wuri mu kwedzoonso, na kweyikisa misamu mya nsungumunu, ye wataambulaa kinzeri kya baatu ko, ngo ye wukweyikisa nzila Nzaambi mu ngwanwa. 
LUK.20.22	Buri beetu turi na miswa, mu kufuta mpaku kuri Kayisari hoti pele?» 
LUK.20.23	Yesu bu kabakula bumpitu-bumpyoongo bwa bo, waleele kuri bo ti: 
LUK.20.24	«Nsoongeenu kidenali kimosi. Kidzisi ki na bisoni bi bya na?» Bo babvutula ti: «Bya Kayisari.» 
LUK.20.25	Yesu waleele kuri bo ti: «Hango-nkuumbu, bvutuleenu bya Kayisari kuri Kayisari, na bya Nzaambi kuri Nzaambi.» 
LUK.20.26	Bo basii bweese kubangisina kumubakila kibila mu nzoonsulu ko, ha busu bwa baatu. Bo bakimuka mu mvutu yi kaheeri na bakaanga minwa.
LUK.20.27	Babamosi mu Basaduki, bo bakooleelaa ti mfulukulu ya bafwa yiri ko. Bakokosolo, bafuula Yesu, 
LUK.20.28	baleele ti: «Muyikisi, Moose watinina beetu ti: "Mbuti mpaangi muutu yifwiiri, ngo kabeeri na mukasi, na kasii buta baala ko; lo mpaangi yaandi kakondolo mukasi, na kubutila wu mwaafwa wunde baala." 
LUK.20.29	Ngo kwaba bampaangi nsaamu. Watete kweeriri mukasi, na fwiiri kwahele kusiisa mwaana. 
LUK.20.30	Waboolo, 
LUK.20.31	na wabatatu se bunubwo bakondiri mufwiiri wunde; natee bo nsaamu se bunubwo bahele kusiisa baala, na bafwiiri. 
LUK.20.32	Kumanunu mukyeetu se fwiiri. 
LUK.20.33	Heki mbasi-tsuku haba mfulukulu, mukyeetu wunde, mukasi na kaba mu bo? Bukuri bo nsaamu bamubakiri bunu mukasi.» 
LUK.20.34	Yesu waleele kuri bo ti: «Babakala na bakyeetu ba nsi yimayi bakwekwelesene. 
LUK.20.35	Ngo babakala na bakyeetu mbasi-tsuku bakoto mu nsi yikwiisa, na kufuluka mu bafwa, bo babweese kukwelesene ko. 
LUK.20.36	Mukwongo, ka babweese kufwa ko, bukuri beki kuba bunu bambasi, na bunu baala ba Nzaambi, bu bari baala ba mfulukulu. 
LUK.20.37	Moose wasoongo kuri ti mfulukulu ya bafwa yiri, ha kari mu kudzoonsolo mu bvuunda dya miti na bu kari mu kuteele Mfumu ti: "Nzaambi ya Abalaami, Nzaambi ya Isaki na Nzaambi ya Yakobe." 
LUK.20.38	Nzaambi kari Nzaambi ya bafwa ko, ngo ya bamwooyo, bukuri bobanso bari mwooyo mu nde.» 
LUK.20.39	Bu kabvutula bubwo, babamosi mu batini ba mangisi baleele ti: «Muyikisi, ye dzoonsiri kwakubwete.» 
LUK.20.40	Bo basii bweese kutsiitsa kumuha kifuuri mu ntoono ti mosi ko.
LUK.20.41	Yesu wabweese kuleele kuri bo ti: «Dyaburi bakooleelaa ti, Kiristo mwaana Davidi? 
LUK.20.42	Mukwongo, Davidi nde-meene wuleele mu mukaanda Mikuunga ti:
LUK.20.42	"Mfumu waleele kuri Mfumu yaami ti:
LUK.20.42	Dzakala ha lubakala lwa me,
LUK.20.43	natee ku nyisuusa me, bataatu ba ye baba nkata-miilu mya ye." 
LUK.20.44	Habaanaa Davidi wumuteele "Mfumu", lo dyaburi nde kabweese kuba mwaana Davidi?»
LUK.20.45	Baatu bobanso bu baba muywiilaana, Yesu waleele kuri bayiki [baandi ti:] 
LUK.20.46	«Seenee madyeele mu batini ba mangisi, bo batiiri kweyunga mu madzweele mamala, bebaha mamboto mu bibeendu bya bobanso, bidzakukulu byatete mu manzo ma nkutukunu, na bibeendu byatete mu ntaangu ya kudya. 
LUK.20.47	Bo bakweholo bitotolo mu manzo ma bafwiila balumi, na bafuta kwesa nsaambulu dzadzila. Bo sa bataambula maseembu mabvuriri bunene.»
LUK.21.1	Yesu bu kanaanguna kisoosi, wamono bisina bari mu kutuba mboongo mu kisweekulu. 
LUK.21.2	Wamono se mukyeetu mosi wa mufwiiri wahele na lubaku, watuba mwaa-mipata myoolo myantele. 
LUK.21.3	Tumi nde waleele ti: «Ngwanwa me nyiluleele ti: "Mufwiiri wamuwelu wumawu, bvuriri kutuba ti na baatu bobanso; 
LUK.21.4	bukuri bobanso babo, bi batubiri mu bikabu, bi bari na byo byayu-yulu; ngo kasi nde kunsa buwelu bwaandi, tubiri byobinso bi kabeeri na byo, bya kidziingu.»
LUK.21.5	Baatu babamosi, baba bilaana Nzo-nzaambi ti, yabweeyese mu matari mamabwe, na bitotolo byasakumunu. 
LUK.21.6	Yesu wabaleele ti: «Biluumbu biri mu kwiisa biri, mu bi luri mu kukengese beenu bi, ka kusaala tari ha yulu tari ko, dibahele kutsyaamuna.»
LUK.21.7	Bo bamufuula, baleele ti: «Muyikisi, mu nkya ntaangu mimyo miba, na nkya kidiimbu mbasi-tsuku kisoongo ti mamo matubukiri?» 
LUK.21.8	Nde waleele ti: «Seenee madyeele mpisi luhele kuwumuka; bukuri baatu balaka sa biisa mu nkuumbu me, na sa beleele ti: "Me nyiri", na ti: "Ntaangu yikokisiri!" Ngo yaa lubanama ko. 
LUK.21.9	Mbasi-tsuku ha luyuka beenu badzoonsolo mu midziingu, na mu kisaangila, lo yaa luba na boomo ko, bukuri mimyo miyelemini kutekesele kumonoko. Ngo nsukulu ka yikwiisa mu mawasu ko.» 
LUK.21.10	Tumi nde wabweese kuleele kuri bo ti: «Mansi na mansi sa manwaana, na bimfumu na bimfumu sa byanwaana. 
LUK.21.11	Butoto sa bwatembele kwalaka, na mu mampele malaka sa mwaba manzala na biyoolo, sa kwaba misamu myansisi, na bidiimbu byabinene bifumuna ku yulu. 
LUK.21.12	Ngo tekesele momanso mamo, sa balukaanga na kulukwaamisa, sa balutsuundisa mu manzo mankutukunu, na kulutuba mu maboroko, sa balunata ha busu bwa bambyaasi na batumi, mu ntoono nkuumbu yaami. 
LUK.21.13	Yiyo sa yaba kuri beenu mpwaani ya kuteele me kimbaangi. 
LUK.21.14	Seenee dyo mu mitima myeenu ti: Lo yaa lutekisele kunyoongo mu ntoono ya kukalila manyutu meenu ko; 
LUK.21.15	bukuri me-meene, sa nyaluha mi ludzoonso na madyeele, kuri lo bataatu ba beenu, babangusina kulutungukila ko, na kuhaakula mi luleele ko. 
LUK.21.16	Babo baluyekele sa baba: bataayi na banguri, bampaangi, ba luri nkati-nsi, banduku. Sa badzusa babamosi mu beenu. 
LUK.21.17	Bobanso sa balubele mu ntoono nkuumbu yaami. 
LUK.21.18	Ngo kuri ti lufu lumosi lwa mutu weenu ludziimbila ko. 
LUK.21.19	Bu lunamitini, lo sa lwabvuukisa miheebulu myeenu.»
LUK.21.20	«Mu ntaangu yilumono, mikaangu mya bayongolo, midyeengikiri Yerusalemi, lo yaabeenu ti ntaangu ya kutsyaamuna bvula yikokisiri. 
LUK.21.21	Haho, babo baba ku Yudaya, lo bayitika kwaaku ku yulu milaandu; babo baba kunsa bvula, lo bapala kwaaku, na babo baba ku manseke, lo yaa bakoto mu dyo ko. 
LUK.21.22	Bukuri bibyo sa byaba biluumbu bya nsundusulu, biri momanso matinu sa meende mu mana. 
LUK.21.23	Kyaari kuri bakyeetu baba na mayimi, na babo bakwenwiisa baala mabeene, mu biluumbu bibyo; bukuri sa kwaba manyoongi malaka mu nsi yi, na nkesi dza Nzaambi sa dzabwa ha yulu baatu bamaba. 
LUK.21.24	Sa bafwiilila mu mbeesi yayila, na sa babanata ku bunkutu, mu mansi momanso, na bangooyi sa batsaamuna Yerusalemi natee ntaangu ya bangooyi yikukiri.»
LUK.21.25	«Sa kuba bidiimbu mu ntaangu, mu ngoondo na mu bambwetete; na ha butoto, makaanda sa mabwilikila kinkuuka, mu nsisi dza kiyomo kya mubu na mipaku mya maampa. 
LUK.21.26	Baatu sa bafwiila mu boomo, na mu kukiingila mamo mabwa mu nsi yoyinso ya baatu; bukuri mpinu dza mayulu sa dzibwa. 
LUK.21.27	Haho, bo sa bamono Mwaana muutu wukwisikila mu matuti, kunsa mpinu na nkeembu yayinene. 
LUK.21.28	Misamu mimyo, mibaanaa myeki baandika kumonoko, lo suungumeenu na siimbileenu mitu myeenu, bukuri nkuululu yeenu yikokisiri.»
LUK.21.29	Yesu wabateele nkuma yimayi: «Taleenu mungenge na miti myominso; 
LUK.21.30	mibaanaa myeki teete, lo beenu-meene bu lutala, lu mwaayaaba ti ntoombo yeki bebele; 
LUK.21.31	bunubwo se beenu, mbasi-tsuku lumonaa ti mamo matubukiri, lo yaabee ti Kimfumu kya Nzaambi kyeki bebele. 
LUK.21.32	Mu ngwanwa me nyiluleele ti: Kiseendu ki ka kilabuka ko, lo momanso mamo mayirimini. 
LUK.21.33	Nsi na yulu sa byaluta, ngo Maampu maami, ka mari ndutila ko.»
LUK.21.34	«Seenee madyeele mu beenu-meene, mu kubata ti mitima myeenu mikwiisa kuba malemu, mu ntoono nwiinu yamansaalisi, nkolulu malu, na minyoongi mya kidziingu kimaki, na kuri ti kiluumbu kikyo kihele kulutubukila na sisuu, 
LUK.21.35	bunu siinga; bukuri sa kiisa ha yulu baatu bobanso badzakalaa mu nsi yansiina. 
LUK.21.36	Beenee naana, saambileenu mu mpisi ntaangu, mpisi lubaka makwa ma kubvuuka mu momanso makwiisa mamo, na kuba bateleme ha busu bwa Mwaana muutu.»
LUK.21.37	Mu ntaangu ya mwiini, Yesu waba baanaa mu Nzo-nzaambi, ngo mu ntaangu ya butsuku, waba palaana mu kweba ku yulu mulaandu, wubateelaa ti wa Mi-olive. 
LUK.21.38	Mu minkya, baatu bobanso, baba kwiisa ku Nzo-nzaambi mu kumuywiila.
LUK.22.1	Munkeembu wa mampa mahele lufunusu wubateelaa ti Paaka waba weki bele. 
LUK.22.2	Bakuutu ba bangaanga-nzaambi, na batini ba mangisi basaka bwa kudzusila Yesu, ngo babata baatu.
LUK.22.3	Satana wakoto mu Yuda wubateelaa ti Iskaryote, waba mu lutaangu lwa bo kuumi na boolo. 
LUK.22.4	Yuda wayende kweyukusuna na bakuutu ba bangaanga-nzaambi, na bakuutu ba bakebi ba Nzo-nzaambi, dyaburi nde kasa mu kumuyekele kuri bo. 
LUK.22.5	Bo bamono kiminu, na bayukisina mu mboongo dza kumuha. 
LUK.22.6	Nde wataambula, na wasaka mpwaani yayibwete, mu kumuyekele kuri bo, kuri mpuumbu yo pe.
LUK.22.7	Kiluumbu kyatubuka kya mampa mahele lufunusu, ki bakekaa kibulu kya Paaka. 
LUK.22.8	Yesu waheeke Petelo na Yowane, wabaleele ti: «Yendeenu lwelutuyirikila Paaka mpisi tudidyeeneenu.» 
LUK.22.9	Bo bafuula kuri nde ti: «Kuri ye tiiri ti beetu twetuyirika?» 
LUK.22.10	Nde waleele kuri bo: «Luyuka, bu lukoto kunsa bvula, sa lwabwaana muutu mosi wukwenata yuku dya maampa; munameenu natee ku nzo yi kakweekoto; 
LUK.22.11	na leelee kuri ngaa-nzo ti: "Muyikisi bu kaleeriri kuri ye ti: kihekiri ki nyidiila me Paaka na bayiki baami, kuri kiri?" 
LUK.22.12	Na nde sa kalusoongo kihekiri kya ku yulu kyakinene kyabweeyese; seenee nyirikulu haho.» 
LUK.22.13	Bu bayende, bo bamono misamu bunu bu kaba baleele, na bo basa nyirikulu Paaka.
LUK.22.14	Kilookolo bu kyatubuka, nde wadzakala mu kudya kintwaari na bayiki baandi. 
LUK.22.15	Waleele kuri bo ti: «Me nyabee na musoongo walaka, mu kudya Paaka dimadi, kintwaari na beenu, tekesele me nyimono mpasi; 
LUK.22.16	bukuri me nyiluleele ti: Me ka nyibweese kudya Paaka ko, natee ku diyirimini mu Kimfumu kya Nzaambi.» 
LUK.22.17	Bu kaholo basa, wabvutula matoondo, na waleele ti: «Holee yo, na kabulee beenu na beenu; 
LUK.22.18	bukuri me nyiluleele ti: Me ka nyibweese kunwa malu ma bviinya ko, natee Kimfumu kya Nzaambi kiisiri.» 
LUK.22.19	Tumi bu kaholo mpa, wabvutula matoondo, wabukuna yo, wabaha, na wabaleele ti: «Yimayi ngo nyutu yaami, yaha mu beenu. Seenee bumabu mu kubambukila me mwooyo.» 
LUK.22.20	Wasa bunubwo se mu mbasa, bu kamana kudya, waleele ti: «Mbasa yimayi, ngo lulelusunu lwamoono mu makila maami, matsaamuka mu beenu. 
LUK.22.21	Ngo kasi mono, kooko kwa wunde wunyekele, kuri kintwaari na me ha taabala. 
LUK.22.22	Bukuri Mwaama muutu wuri mu kweende bunu bu diri dyakaangu; kasi kyaari kuri muutu wunde wumuyekele.» 
LUK.22.23	Bo babaandika mu kusa nkalikisi bo na bo, mu nzala kuyaaba kari na mu bo wuyirika ma bubwo.
LUK.22.24	Nkalikisi dzabwa ha kakati dya bayiki, mu nzala kuyaaba kari na mu bo, na bvuriri bukuutu. 
LUK.22.25	Nde wabaleele ti: «Bambyaasi ba mansi bakoomatumaa, na babo bari na lutumu ha yulu mo, bakoobateelaa ti "bangaa-mamabwe." 
LUK.22.26	Ngo kari bubwo mu beenu ko. Kasi wubvuriri bukuutu ha kakati dya beenu, kaba bunu wubvuriri bulesi, na mutwaalisi kaba bunu kisari. 
LUK.22.27	Mukwongo, na bvuriri bukuutu, ha kakati dya wunde walaambula miilu mu kudya, na wunde wuri mu kusala? Buri kari wunde walaambula miilu mu kudya ko? Ngo ha kakati dya beenu, me nyiri bunu wunde wuri mu kusala. 
LUK.22.28	Ngo kasi beenu ngo lwanamitini kuba na me kunsa mpasi dzaami; 
LUK.22.29	na me nyalususukila Kimfumu, bunu bwa nsusukila se Taata kyo, 
LUK.22.30	mpisi heki beenu ludya, na lunwa ha taabala dya me, mu Kimfumu kyaami, na beenu sa lwadzakala ha yulu mamboloko mu kutsuundisa makaanda kuumi na moolo ma Isaheli.»
LUK.22.31	«Simoni, Simoni, mono, Satana waluloombiri mu kuluyengese, bunu bu basaanaa mankono. 
LUK.22.32	Ngo me nsambirye mu ye, mpisi heki kanyi dya ye dihele kubwa; ngo ye bu wubweese kubvutuka, lo kumisa bampaangi baaku.» 
LUK.22.33	Petelo wamuleele ti: «Mfumu, me nyayirima mu kweende na ye ti mu boroko, ti ku lufwa.» 
LUK.22.34	Yesu waleele ti: «Me nyikuleele, Petelo, lolo di, tekesele mulumi nsusu kakookolo, lo ye mwaatuna me mbala tatu.»
LUK.22.35	Tumi Yesu waleele kuri bo ti: «Mu ntaangu yi nyabee luheeke kyahele kimpokoro kya mboongo, nkangala na masapaatu, buri lwaheriri kitotolo ti kimosi?» Bo babvutula: «Ti kimosi pe.» 
LUK.22.36	Nde waleele kuri bo ti: «Kasi mu lumalu, wunde wuri na kimpokoro kya mboongo kakiholo, bunubwo se kuri wuri na nkangala; na wunde wahele na mbeesi yayila, kayarika kiyuungu kyaandi mpisi kasuumba yo. 
LUK.22.37	Bukuri me nyiluleele ti, mimyo matinu miyelemini kuyirima mu me: "Bamusuusa mu lutaangu lumosi na bahele na mangisi." Mukwongo, mimyo mitariri me bwee miyirimini.» 
LUK.22.38	Bo baleele ti: «Mfumu, mambeesi moolo mamala moma.» Nde waleele kuri bo ti: «Bukukiri.»
LUK.22.39	Bu kapala, wayende bunu bwaba kifu kyaandi, ku mulaandu wa Mi-olive. Bayiki baandi se bamunama. 
LUK.22.40	Bu katubuka ha kibeendu kikyo, nde waleele kuri bo ti: «Saambileenu, mpisi luhele kukoto mu nsindukulu.» 
LUK.22.41	Tumi nde wayende mwaa kibeensi, kiri lo kampe bunu kimpeelu kya tari, na bu katsuka maboongo ha nsi, wasaambila, 
LUK.22.42	waleele ti: «Taata, mbuti ye tiiri, tatula mbasa yimayi la na me; ngo kari kutya kwa me ko, kasi kwa ye kuyirima.» [
LUK.22.43	Haho, mbasi ya ku yulu yamumonokono, mu kumusyaamisa. 
LUK.22.44	Wabwilikila kinkuuka na wasyaama mu kusaambila; tukutu twaandi twaba tweki bunu mabete ma makila, mari mu kubwa ha nsi.]
LUK.22.45	Bu kamana kusaambila, wateleme, na bu kayende kuri bayiki, wabamono babwa tolo mu ntoono ngebe. 
LUK.22.46	Nde wabaleele ti: «Ha nki! Luri tolo? Telemee lusaambila mpisi luhele kukoto mu nsindukulu.»
LUK.22.47	Bu kaba wakiri mu kudzoonso, mono, mpuumbu baatu yayisa, mosi mu bo kuumi na boolo, wuri nkuumbu Yuda, waba ku mankula ma bo, nde wakokosolo bebele na Yesu mu kumunyumutuna. 
LUK.22.48	Ngo Yesu wamuleele ti: «Yuda, mu nyumutunu ye yekiri Mwaana muutu?» 
LUK.22.49	Baba bamudyengekele bamonaa maba meki yirima, baleele ti: «Mfumu, buri tulata mbeesi yayila?» 
LUK.22.50	Mosi mu bo, walata kisari kya mukuutu bangaa-nzaambi, na wamutabula kutu dya lubakala. 
LUK.22.51	Ngo Yesu waleele: «Hemesee bayirika mamo.» Bu kabelemene kutu wamutsinikisa. 
LUK.22.52	Tumi Yesu waleele kuri bakuutu ba bangaanga-nzaambi, na kuri bakuutu ba bakebi ba Nzo-nzaambi, na kuri bakulu ba babakala, bayisiri mu kumukaanga ti: «Beenu lo lukwiisa na mambeesi mamala, na mboto, bunu ti me ngaa-bumfuna nyiri? 
LUK.22.53	Mpisi kiluumbu me nyabee kwebaanaa na beenu mu Nzo-nzaambi, ngo kasi lwasii kaanga me ko. Ngo kimaki kyeki kilookolo kya beenu, na kya lutumu lwa mampimbisi.»
LUK.22.54	Bo basiimba Yesu, na bamukotoso mu nzo mukuutu bangaanga-nzaambi. Petelo waba kwenamaana kila-kila. 
LUK.22.55	Bo banamuka mbaawu ha kakati dya mbasi, na badzakala mu kintwaari. Petelo waba wadzakala ha kakati dya bo. 
LUK.22.56	Kisari kimosi kya mukyeetu, bu kamumono kuri wadzakala ha buungi, wamusungumina kisoosi waleele ti: «Wumawu se beeri kintwaari na nde.» 
LUK.22.57	Ngo Petelo watuna, waleele ti: «Mukyeetu, me nyahele kumuyaaba.» 
LUK.22.58	Mwaa-kidzika kyantele, muutu mukimi se bu kamumono, waleele ti: «Ye se wuri mosi mu bo.» Ngo Petelo waleele ti: «Muutu, me nyiri ko.» 
LUK.22.59	Kilookolo kampe kimosi bu kyaluta, muutu mukimi wabweese kusika ti: «Mu ngwanwa wumawu se beeri kintwaari na nde, bukuri wa ku Ngalili, bunu Yesu.» 
LUK.22.60	Ngo Petelo wabvutula ti: «Muutu, me nyaari mi wuri mu kuleele ye mimyo ko.» Na hanaho, bu kaba wakiri mu kudzoonso, mulumi nsusu wakookolo. 
LUK.22.61	Mfumu bu kasyeeteke, wasungumina Petelo kisoosi. Haho, Petelo kabaambuka mwooyo mu maba muleele Mfumu ti: «Lolo di tekesele mulumi nsusu kakookolo, ye sa tuna me mbala tatu.» 
LUK.22.62	Bu kapala ku mbasi, wadila mu ngebe.
LUK.22.63	Baatu baba kebaana Yesu, bamusiila munsiku na bamulata. 
LUK.22.64	Bu bamufuka nsaanda ku busu, bamufuula, baleele ti: «Bikula, leele na wukuleti?» 
LUK.22.65	Bo bamutuka mu mikimi myalaka myamibi.
LUK.22.66	Bwiisi bukyaanaa, mfuundu ya bakulu ba babakala, bakuutu ba bangaanga-nzaambi, na batini ba mangisi bakutukina, bamunata ha busu bwa mfuundu bo ya kikuutu, 
LUK.22.67	na bamufuula ti: «Mbuti ye ngo Kiristo, tuleele.» Nde wabaleele ti: «Mbuti me nyiluleeriri lo ka lunsiila kanyi ko; 
LUK.22.68	na mbuti me nyiluheeri kifuuri lo ka luri mpeele mvutu ko. 
LUK.22.69	Ngo kuholosono mu lumalu, Mwaana muutu sa kadzakala ha lubakala lwa Nzaambi-Mpuungu.» 
LUK.22.70	Haho, bo baleele ti: «Buri ye ngo Mwaana Nzaambi?» Nde wabaleele ti: «Beenu-meene luleeriri ti me nyiri nde.» 
LUK.22.71	Bo baleele ti: «Tusiiri kwaandi ti na nzala kimbaangi ko, bukuri beetu-meene tuyukiri mu munwa wa nde-meene.»
LUK.23.1	Bobanso bu bateleme mu kintwaari, banata Yesu ha busu bwa Pilato. 
LUK.23.2	Babeke mu kumufuunda baleele ti: «Beetu twatangusini muutu wumawu kuri wusa kisaangila mu nsi yeetu. Nde wukwedika baatu ti yaa bafuta mpaku kuri Kayisari ko; na wukweleele ti nde ngo Kiristo, mbyaasi.» 
LUK.23.3	Pilato wamufuula ti: «Buri ye ngo mbyaasi Bayudayo?» Nde wabvutula kuri nde waleele ti: «Ye leeriri dyo.» 
LUK.23.4	Pilato waleele kuri bakuutu ba bangaanga-nzaambi, na kuri mampuumbu ti: «Me nyahele kumono lumvuki ti lumosi mu muutu wu.» 
LUK.23.5	Ngo baatu babweese kusika ti: «Mu nyikusulu dzaandi mu Yudaya dyodinso, kubandikila ku Ngalili natee hamaha, nde wukwesinda baatu mu kusa kisaangila.»
LUK.23.6	Pilato bu kayuka bubwo, wafuula kari nde muutu wa ku Ngalili. 
LUK.23.7	Pilato bu kayaaba ti Yesu wuri kunsa lutumu lwa Erode, wamuheeke kuri Erode, nde se waba wayisa ku Yerusalemi mu biluumbu binibyo.
LUK.23.8	Erode bu kamonaa Yesu, wamono kiminu kyalaka, bukuri waba na nzala kumumono, kuholosono na kidzika, mu ntoono ma kaba kweyukaa mu nde, na waba na nsiitu mu kumono, kimaangu ki kayirika nde. 
LUK.23.9	Erode wamuha bifuuri byalaka. Ngo Yesu kasii kumubvutula ntoono ti mosi kuri nde ko. 
LUK.23.10	Bakuutu ba bangaanga-nzaambi, na batini ba mangisi baba hanaho, mu kumufuunda mu makwa. 
LUK.23.11	Erode na bayongolo baandi bamusaana na bamusiila munsiku. Bu kamulwiika kinkuta kyakibwe, wamubvutula kuri Pilato. 
LUK.23.12	Mu kiluumbu kikyo, Erode bo na Pilato boboolo baba beki banduku, koomosoko mu ntaangu yaluta bo baba na kitaatu.
LUK.23.13	Pilato bu kakutukisa bakuutu ba bangaanga-nzaambi, bamfumu, na baatu bakaka, 
LUK.23.14	waleele kuri bo ti: «Beenu lutwesikiri me muutu wumawu, na kuleele ti: nde wukwesinda baatu mu kusa kisaangila. Me bu nyimuheeri bifuuri ha busu bwa beenu, nsii mono lumvuki ko, mu muutu wumawu wu luri mu kufuunda beenu. 
LUK.23.15	Erode se kasii mono ntoono ko, hango-nkuumbu kamubvutiri kuri beetu. Mu didyo, nde wahele na ntoono yi kari kayirika, yi bayelemini ku mudzusila. 
LUK.23.16	Ngo bamulataana nkwaasulu, tumi me nyimupatula. [
LUK.23.17	] 
LUK.23.18	Bobanso mu kintwaari babikisa, baleele ti: "Mudzusa! Na tupatukila Baraba!» 
LUK.23.19	Baraba wunde, bamusokiri mu boroko mu ntoono kisaangila kyabwiiri kunsa bvula, na muutu wu badzusiri. 
LUK.23.20	Pilato, wabweese kubafuula, bukuri waba tiiri kupatula Yesu. 
LUK.23.21	Ngo baatu babikisa ti: «Mukomono ha yulu kuruwa, mukomono ha yulu kuruwa.» 
LUK.23.22	Nde wabweese kubafuula mbala yatatu ti: «Nkya ntoono yayibi nde kari kayirika? Me ngo wuri nyahele kumono lumvuki ti lumosi lukafwiila nde. Bamulataana nkwaasulu, tumi me nyimupatula.» 
LUK.23.23	Ngo baatu babweese kufuula misaakulu myamakwa, baloombo ti, bamukomono ha yulu kuruwa; misaakulu myahamisa kwalaka. 
LUK.23.24	Pilato wakata kutaambula ndoombulu dza bo. 
LUK.23.25	Nde wapatula Baraba wu baba loombaana, waba mu boroko mu ntoono kisaangila na muutu wu badzusiri. Ngo kasi nde wayekele Yesu kuri bo, mpisi basa mi baba batiiri.
LUK.23.26	Bu baba mu kwenata Yesu, baholo Simoni wa ku Kyrene, waba mwaafumuna ku manseke. Bamukwiika kuruwa mpisi kedinata ha mambisa ma Yesu. 
LUK.23.27	Mpuumbu baatu yayinene yaba kwenamaa Yesu. Kwaba se bakyeetu bateeteke myooko mu yulu mitu, na bari mu kwedila mu ntoono ya nde. 
LUK.23.28	Yesu bu kasyeeteke kuri bo, waleele ti: «Bantuumba ba Yerusalemi, yaa ludila mu me ko; ngo dileenu mu beenu-mee, na mu baala beenu. 
LUK.23.29	Bukuri mono, biluumbu biri mu kwiisa, biri sa baleele ti: "Kiminu kuri bakyeetu babisita, na bari basii buta ko, na bari basii nwiisa beene ko." 
LUK.23.30	Hanaho, baatu sa baleele kuri milaandu ti: "Bwilikileenu beetu!" Na kuri mikutu ti: "Fukee beetu!" 
LUK.23.31	Bukuri mbuti bayirika mya bumabu mu muti wamaampa, lo buri bubeele mu muti wakana?»
LUK.23.32	Bo banata se, bangaa-bumfuna boolo, kintwaari na nde mpisi babadzusa. 
LUK.23.33	Bu batubuka ha kibeendu ki bakooteelaa ti: kiteengi kya mutu, bo bakomono Yesu ha yulu kuruwa, bakomono se bangaa-bumfuna, wamosi ha lubakala lwa nde, wakaka ha lumoso. 
LUK.23.34	[Haho, Yesu waleele ti: «Taata, wubahemesene, bukuri bahele kuyaaba ma bari mu kuyirika.»] Bo bakabula binkuta bya nde mu nteelulu wari. 
LUK.23.35	Baatu baba bateleme haho, na bari mu kutalilaana. Bamfumu baba musiila munsiku, baleele ti: «Nde wabvuukisiri baatu bakimi, kabvuuka se nde-meene, mbuti nde ngo Kiristo, wasoolu kuri Nzaambi.» 
LUK.23.36	Bayongolo se bakokosolo na nde, na bamusiila munsiku. Bamuha bviinya dyansa, 
LUK.23.37	na baleele ti: «Mbuti ye ngo mbyaasi Bayudayo, bvuuka ye-meene.» 
LUK.23.38	Ha yu-yulu dya nde kwaba bisoni byatina ti: «Wumawu ngo mbyaasi Bayudayo.» 
LUK.23.39	Mosi mu bangaa-bumfuna, babamanikini ha kuruwa, wamutuka, waleele ti: «Buri ye wuri Kiristo ko? Sa bvuukeeti ye-meene, na bvuukisa na beetu se.» 
LUK.23.40	Ngo wakaka waŋaŋana mbaasi, wamuleele ti: «Buri ye wahele kubata Nzaambi, habaanaa wuri kunsa kibila kyokimosi? 
LUK.23.41	Beetu na ye, mukanu wasuunguma, bukuri turi mu kufuta mamabi ma turi twayirika. Ngo nde wahele kuyirika ntoono ti mosi yayibi.» 
LUK.23.42	Tumi nde waleele ti: «Yesu, wumbaambukila mwooyo mu ntaangu yi wukwiisa ye mu kimfumu kyaaku.» 
LUK.23.43	Yesu waleele kuri nde ti: «Mu ngwanwa me nyikuleele ti: Lolo di, ye sa ba kintwaari na me ku paradiso.»
LUK.23.44	Kyaba kyeki kampe kilookolo kya bisaamunu, kya nkati-mwiini; mampimbisi mabwa mu nsi yansiina natee mu kilookolo kyawa, 
LUK.23.45	ntaangu bu yaba yeki kumonoko pe. Nsaanda nzo yangisi yatyaabuka ha kakati. 
LUK.23.46	Yesu bu kafula musaakulu wamakwa, waleele ti: «Taata, me nyakisiri kiluunsi kyaami mu myooko mya ye.» Bu kaleele bubwo, muwuumunu watabuka. 
LUK.23.47	Mukuutu nkama bayongolo bu kamono mayirimini, wakeembese Nzaambi waleele ti: «Nkati ngwanwa, muutu wu wabee wasuunguma.» 
LUK.23.48	Baatu bobanso bayisiri mu mampuumbu, mu kumukyeese, bu bamono misamu myayirimini, bateeteke myooko mu yulu mitu na babvutuka. 
LUK.23.49	Bobanso baba bamuyaari, na bakyeetu baba kwemunamaana, kuholosono ku Ngalili, baba bateleme ku la, na bari mu kumono maba lutaana.
LUK.23.50	Kwaba muutu mosi, nkuumbu Yosefi, waba muhe-mandoongi, [na] muutu wuri na mutima-bubwete, na wasuunguma. 
LUK.23.51	Nde kasii taambula ma kaangiri bambasi ko, na ma bayirikiri bo. Nde waba wa ku Arimatayi, bvula dya Bayudayo, nde se waba kwekiingaana Kimfumu kya Nzaambi. 
LUK.23.52	Nde wayende kuri Pilato, mu kumuloombo nyutu Yesu. 
LUK.23.53	Bu kasundula nyutu, wayidziinga mutula, na wasuusa yo munsa bulu dyaba dyahaku mu tari, baba bakiri bahele kudziika mvuumbi munsa mumwo. 
LUK.23.54	Kyaba kiluumbu kya nyirimunu, na kiluumbu kya mpuumunu, kyaba kyeki bebele. 
LUK.23.55	Bakyeetu baba kwenamaana Yesu, na baba kintwaari na nde kuholosono ku Ngalili, bamono bulu na bu basuusiri nyutu nde. 
LUK.23.56	Bu babvutuka, bayirika milolongo mu maasi na mananaasi. Kiluumbu kya mpuumunu, bo bawuuma bunu buri mangisi.
LUK.24.1	Kiluumbu kyatete mu lumiingu, mu minkyeelu mya bwiisi, bakyeetu bayende ku mampeembe na banata milolongo mya maasii mi bayirikiri. 
LUK.24.2	Bamono tari dyaba dyaduka bulu dyeki dyanengumusu. 
LUK.24.3	Bu bakoto, basii mono nyutu Mfumu Yesu ko. 
LUK.24.4	Bu baba beki bwakusiila kuyaaba pe, mono, babakala boolo balwaata binkuta bikweseme, bateleme ha busu bwa bo. 
LUK.24.5	Babwiilikila kinkuuka, na bayilimisa mabusu mu nsi. Babakala babo babaleele ti: «Buri luri mu kwesaka muutu wamwooyo ha kakati dya bafwa? 
LUK.24.6	Kasiiryee ha ko, ngo fulukiryee mu bafwa. Baambukeenu mwooyo dyaburi nde kaba luleele, ha kaba kakiri ku Ngalili. 
LUK.24.7	Nde waba kweleelaa ti: "Mwaana muutu yelemini kuba wayekulu mu myooko mya bangaa-masumu, kuba wakomunu ha yulu kuruwa, tumi kiluumbu kyabitatu nde kafuluka."»
LUK.24.8	Bo babaambuka mwooyo mu maampu maandi. 
LUK.24.9	Bu bafumuna ku mampeembe, bo bayaabisa momanso mamo kuri bo kuumi na mosi na kuri bobanso bakaka. 
LUK.24.10	Kwaba Mariya Madelene, Yowana na Mariya wa nguri Yakobo, na bakaka se baba kintwaari na bo. Bo bayaabisa mamo kuri bantumu. 
LUK.24.11	Ngo bantumu bamono ti maampu mamo ma biwobiri, na babisa kusiila kanyi mu mo. 
LUK.24.12	Ngo Petelo, katelemaa, dzumini ku mampeembe, na bu kayilimina, wamono bini bisila; tumi nde wabvutuka ku nzo yaandi kunsa nkimukunu, ya mamo mayirimini.
LUK.24.13	Mono, mu kiluumbu kinikyo, boolo mu bo, baba kweende ku bula buri nkuumbu Emawusi, bwaba kibeensi na Yerusalemi, kampe mu bilookolo byoolo bya kudyata. 
LUK.24.14	Bo baba kwedzoonsolo mu ntoono misamu myominso myayirimini, mimyo. 
LUK.24.15	Bu baba mu kweyolo na kwekalikisa, nde-meene Yesu se wakokosolo, wabvuuta nzila na bo, 
LUK.24.16	ngo kasi miisu mya bo bunu myaba na lumvuungulu, mu kuhele kumuyaabila. 
LUK.24.17	Nde waleele kuri bo ti: «Nki misamu luri mu kwedzoonso bu lukweyende?» Bo bateleme bunu bari na ngebe. 
LUK.24.18	Mosi mu bo nkuumbu Kelehopa, wabvutula waleele kuri nde ti: «Buri wunu ye mu badzakala ku Yerusalemi, wahele kuyaaba misamu miyiriminyee mu biluumbu bimabi?» 
LUK.24.19	Nde wafuula kuri bo ti: «Nki myo?» Bo bamuleele ti: «Mitariri Yesu wa ku Nadzareti, wabeeri mubikiri wampinu mu biyiriki na mu nzoonsulu, ha busu bwa Nzaambi, na ha busu bwa baatu bobanso. 
LUK.24.20	Dyaburi bakuutu ba bangaanga-nzaambi na bamfumu ba beetu bamukesiri mukanu wa lufwa, na bamukomini ha yulu kuruwa. 
LUK.24.21	Beetu twabee na nsiitu ti kampe nde wukuula Isaheli; ngo ha yulu myominso mimyo, kiluumbu ki kyeki kyabitatu kuholosono kwabwiiri misamu mimyo. 
LUK.24.22	Ti hayuku babamosi mu bakyeetu, batuleeriryee mya nkimukunu. Bu babee bayende ku mampeembe mu minkyeelu mya bwiisi, 
LUK.24.23	basii mono nyutu yaandi ko, ha babvutukiryee, na kuleele ti bambasi babamonikinyee, na babaleeriryee ti nde wuri mwooyo. 
LUK.24.24	Babamosi mu beetu se bu beensyee ku mampeembe, bamwiinyee bunu bu beleele bakyeetu, ngo nde bahele kumumono.» 
LUK.24.25	Yesu waleele kuri bo ti: «Ha! Baatu bahele na madyeele, na bahele na mawasu mu kusiila kanyi, mu myominso myaleele babikiri. 
LUK.24.26	Buri bwabee bwahele kuyelemene ti Kiristo kamono mpasi, na kakoto mu nkeembu waandi?» 
LUK.24.27	Nde ha kababangukula misamu mitariri nde-meene, miri mu Matinu momanso, kubandikila Moose natee mu babikiri.
LUK.24.28	Bo bakokosolo bebele na bula bu babakweende; ngo nde waba weki sa bunu wuluta nzila. 
LUK.24.29	Bo bamukabukisa, baleele ti: «Wasa ba na beetu, bukuri yeki nsinsika na bwiisi buyiriri.» Nde wakoto mu kuba kintwaari na bo. 
LUK.24.30	Bu kaba walaambula miilu mu kudya kintwaari na bo, nde waholo mpa, wasakumuna, wabukuna na wabaha. 
LUK.24.31	Haho miisu mya bo myadzibumini na bamuyaabiri, ngo kasi nde ha kadziimburi ha busu bwa bo. 
LUK.24.32	Bo balelesene wamosi kuri wakaka ti: «Buri ye bee monaa mutima mambaawu ko, bu kabee kwetudzoonsilaa mu nzila, na kutubangukila Matinu?»
LUK.24.33	Bo bateleme mu kilookolo kinikyo, babvutuka ku Yerusalemi, na babweese kumono bo kuumi na mosi, na baatu bakimi kintwaari na bo. 
LUK.24.34	Babo baleele ti: «Nkati ngwanwa Mfumu wafuluka, na Simoni wumumwiinyee.» 
LUK.24.35	Na bo se bayaabisa ma babwanikina na mo mu nzila, na dyaburi bo bamuyaabiryee ha kabee bukuna mpa.
LUK.24.36	Bu baba mu kuleele bubwo, nde wateleme ha kakati dya bo, na wabaleele ti: «Kiyeengi kuri beenu!» 
LUK.24.37	Bo babwilikila kinkuuka na bamono boomo, bukuri bu baba tsima ti kikimbila bamwiini. 
LUK.24.38	Ngo nde wabaleele ti: «Buri lweki na hele-hele, na buri luri na maketi-keti mu mitima myeenu? 
LUK.24.39	Taleenu myooko mya me, na miilu mya me, wu nkati me-meene nyiri; beleminee me, na yirikee kunkyeese, kikimbila kikobaanaa na muswinyi na miyisi ko, bunu bu luri mu kumono mu me.» 
LUK.24.40	Bu kari mu kwedzoonso bubwo, wabasoongo myooko na miilu. 
LUK.24.41	Ngo bu baba bakiri kanyi kusiila pe, mu ntoono kiminu, na bukuri bamono nkimukunu, nde wabafuula ti: «Buri luri na bya kudya hamaha?» 
LUK.24.42	Bo, bamuha kitsuri kya nsu kyayoku. 
LUK.24.43	Bu kaholo, wakidya ha busu bwa bo. 
LUK.24.44	Tumi wabaleele ti: «Mamama ngo maampu ma nyabee luleelaana, mu ntaangu yi nyabee nyakiri na beenu ti: "Myominso myatinu mu ntoono ya me, mu mangisi ma Moose, na mu babikiri natee mu mikuunga, miyelemini kweende mu mana.» 
LUK.24.45	Nde wadzibula madyeele ma bo, mpisi babakula Matinu. 
LUK.24.46	Na wabaleele ti: «Bunu bu diri dyatinu: Kiristo sa kamono mpasi, na sa kafuluka mu bafwa mu kiluumbu kyabitatu, 
LUK.24.47	na nyiingulu madyeele, mu mpemusunu ya masumu, sa yaba yayaabisa mu nkuumbu yaandi, kuri makaanda momanso, kubandikila ku Yerusalemi. 
LUK.24.48	Beenu luri bambaangi mu mamama. 
LUK.24.49	[Mono,] nyiheeke kuri beenu bibyo byasa Taayi dyaami nsiilulu. Dzakileenu munsa bvula natee ku lutaamburi beenu mpinu dza ku yulu.»
LUK.24.50	Tumi Yesu wanata bayiki baandi [ku mbasi] natee bebele na Betanya; na bu kanaanguna myooko myaandi, wabasakumuna. 
LUK.24.51	Bu kaba mu kubasakumuna, nde wahaambuka na bo, na wanaangunu ku yulu. 
LUK.24.52	Na bo bamana kumusaambila ha babvutukiri ku Yerusalemi na kiminu kyalaka. 
LUK.24.53	Bo, mu mantaangu momanso baba namitinaa kuba mu Nzo-nzaambi mu kudumusa Nzaambi.
JHN.1.1	Ku mbandukulu kwaba maampu, maampu maba kuri Nzaambi, na maampu maba Nzaambi. 
JHN.1.2	Ku mbandukulu, mo maba kuri Nzaambi. 
JHN.1.3	Byobinso byayirima mu mo; na kuri kitotolo ti kimosi kyayirima ko, kwahele kuyirimina mu mo. 
JHN.1.4	Mu mo mwaba kidziingu, na kidziingu kyaba buungi bwa baatu; 
JHN.1.5	buungi bwaseme kunsa mampimbisi, ngo mampimbisi masii taambula bwo ko. 
JHN.1.6	Kwaba muutu mosi wuri Nzaambi wamuheekiri, nkuumbu yaandi Yowane. 
JHN.1.7	Nde wayisa mu ntoono kimbaangi, mpisi kata kimbaangi mu buungi, kuri heki baatu bobanso basa kanyi mu nde. 
JHN.1.8	Kari nde waba buungi ko, ngo nde wayisa mpisi kata kimbaangi mu buungi. 
JHN.1.9	Buungi bubwo bwaba bwangwanwa, buhaanaa nsyeemunu kuri mpisi muutu, bu bwiisiri ha nsi.
JHN.1.10	Wunde wuri maampu, waba ha nsi, na nsi yayirimina mu nde, ngo nsi yasiiri kumuyaaba ko. 
JHN.1.11	Nde wayisa mu nsi ya nde-meene, ngo ba nde-meene basii kumutaambula ko. 
JHN.1.12	Ngo kuri bobanso bamutaambula, nde wabaha lutumu lwa kuba baala ba Nzaambi, kuri babo basa kanyi mu nkuumbu yaandi, 
JHN.1.13	bahele kubutuka mu makila, mu kutya kwa muswinyi, na mu kutya kwa muutu, ngo kasi mu Nzaambi.
JHN.1.14	Ngo Maampu mayeki makituka muutu, nde wayisa kuba ha kakati dya beetu, waluula mu bweese na mu ngwanwa, na beetu twamono nkeembu yaandi, nkeembu yiri bunu yitaambulaana mwaana ndemosi kuri Taayi. 
JHN.1.15	Yowane wata kimbaangi mu nde, wabikisa, waleele ti: «Wumawu ngo wu nyabee leele me ti: "Wuri mu kwiisa ku mambisa ma me, watekisiri na me, bukuri nde waba watete na me."» 
JHN.1.16	Bukuri mu nduululu yaandi, beetu-banso twataambula bweese ha yulu bweese; 
JHN.1.17	mukwongo bukuri mangisi mayisikila mu Moose, bweese na ngwanwa byayisikila mu Yesu Kiristo. 
JHN.1.18	Kuri muutu wu mwaamono Nzaambi ko; ngo Mwaana ndemosi wuri Nzaambi, wuri munsa Taayi, nde kooyaabisa.
JHN.1.19	Kimaki ngo kimbaangi kya Yowane, mu ntaangu yiri Bayudayo ba ku Yerusalemi baheekiri [kuri nde] bangaanga-nzaambi, na bisari bya Nzo-nzaambi mu kumufuula ti: «Ye na wuri?» 
JHN.1.20	Nde waleele, wahele kutuna, waleele ti: «Me nyiri Kiristo ko.» 
JHN.1.21	Bo bamufuula ti: «Heki ye na kwaandi? Buri ye ngo Eliya?» Yowane waleele ti: «Pele, me nyiri Eliya ko! Buri ye mubikiri wuri?» Nde wabvutula ti: «Pele!» 
JHN.1.22	Hango bo baleele kuri nde ti: «Heki ye na wuri, mpisi heki beetu tuha mvutu kuri babo batusindikiri? Ye nki leeriri mu ntoono ye-meene?» 
JHN.1.23	Nde waleele ti: «Me nyiri
JHN.1.23	"mbeembu, ya wunde wukwebikisa mu nsi yankatu ti:
JHN.1.23	Suungukeenu nzila Mfumu!"»
JHN.1.23	Bunu bwaleele mubikiri Esaya.
JHN.1.24	Babaheekiri babo, baba Bafarisi. 
JHN.1.25	Bo bamufuula na baleele kuri nde ti: «Ngo buri ye wuri mu kwebotoko, mbuti ye wuri Kiristo ko, wuri Eliya ko, na wuri se mubikiri ko?» 
JHN.1.26	Yowane wabvutula kuri bo, waleele ti: «Me nyiri mu kwebotoko mu maampa, ngo ha kakati dya beenu, hari wunde wuri beenu lwahele kumuyaaba. 
JHN.1.27	Nde wukwiisa ku mambisa ma me, ngo [me] nyahele kukuka mu kunyanguna misiinga mya masapaatu ma nde.» 
JHN.1.28	Mimyo myayirima ku Betanya, mu simu dya Yolodani, kwaba botokaana Yowane.
JHN.1.29	Ha mambisa ma kiluumbu kikyo, Yowane wamono Yesu wuri mu kwiisa kuri nde, waleele ti: «Monee Mwaana kimeeme kya Nzaambi, wuyisilaana masumu ma nsi.» 
JHN.1.30	Mu ntoono ya nde, me nyabee leele ti: "Kuri muutu mosi, wuri mu kwiisa ku mambisa ma me, watekisiri na me, bukuri nde waba watete na me." 
JHN.1.31	«Me nyaba nyahele kumuyaaba; ngo mu kuri ti kaba wamonokono kuri Isaheli, mu didyo me nyayisiri mu kubotoko mu maampa.»
JHN.1.32	Yowane wata kimbaangi, waleele ti: «Me nyamono Mpeeve, bunu beembe, yanangukina ku yulu, yakulumuka, yasa kikuundi ha yulu nde. 
JHN.1.33	Me nyaba nyahele kumuyaaba, ngo wunde wampeekiri mu kubotoko mu maampa, waleele kuri me ti: "Mbasi-tsuku wu monaana wunde wuri Mpeeve yisundukiri na yisiri kikuundi ha yulu nde, lo wunde ngo wubotoko mu Mpeeve Yangisi." 
JHN.1.34	Me nyamwiini na nyateeri kimbaangi ti, wumawu ngo Mwaana Nzaambi.»
JHN.1.35	Ha mambisa ma kiluumbu kikyo, Yowane waba wabweese kuteleme haho, na bayiki boolo mu bayiki baandi. 
JHN.1.36	Bu kamono Yesu wuri mu kuluta, nde waleele ti: «Monee, Mwaana kimeeme kya Nzaambi!» 
JHN.1.37	Bayiki bo boolo, bayuka ma kaba leele nde, na banama Yesu. 
JHN.1.38	Yesu kasyeetekaana, wubamwiini bari mu kwemunama, waleele kuri bo ti: «Nki luri mu kwesaka?» Bo baleele kuri nde ti: «Labi, mbangukulu ti, Muyikisi, kuri ye wuri mu kudzakala?» 
JHN.1.39	Nde waleele kuri bo ti: «Waseenu na sa lwamono.» Bo bayende na bamono ha kakoobaanaa nde, na bo badzakala na nde kiluumbu kikyo; kilookolo kyaba kyeki, kampe kyakuumi.
JHN.1.40	Mosi mu bo boolo bayukiri maba leele Yowane, na baba nama Yesu, waba Andere, mpaangi Simoni Petelo, 
JHN.1.41	nde watekesele kumono mpaangi yaandi Simoni na wamuleele ti: «Beetu tumwiinyee Mesya», mbangukulu ti «Kiristo.» 
JHN.1.42	Nde wamunata kuri Yesu. Yesu bu kamutala, waleele ti: «Ye ngo Simoni, mwaana Yowane, ye sa bakuteele mu nkuumbu ya Kefa» mbangukulu ti «Petelo».
JHN.1.43	Ha mambisa ma kiluumbu kikyo, Yesu waŋana kweende ku Ngalili. Nde wabwaana Filipo na wamuleele ti: «Nama me.» 
JHN.1.44	Filipo waba wa ku Betesayida, bula bumosi na Andere bo na Petelo. 
JHN.1.45	Filipo wabwaana Natanahele, wamuleele ti: «Beetu tumwiinyee wunde wuri Moose wuri, mu kudzoonsolo mu nde mu Mangisi, na mu babikiri, Yesu, mwaana Yosefi wa ku Nadzareti.» 
JHN.1.46	Natanahele waleele kuri nde ti: «Buri ku Nadzareti se, lo kufumini kitotolo kyakibwete?» Filipo waleele kuri nde ti: «Wasa na mono.»
JHN.1.47	Yesu wamono Natanahele wuri mu kwiisa kuri nde, waleele mu ntoono nde ti: «Mono mu-Isaheli wangwanwa, mu nde mwahele kuba mawunu.» 
JHN.1.48	Natanahele waleele kuri Yesu ti: «Ye buri yaabiri me?» Yesu wubvutula, waleele kuri nde ti: «Tekesele Filipo kakuteele mbila, lo me nyikumwiinyee, ha mposi mungenge.» 
JHN.1.49	Natanahele wabvutula kuri nde ti: «Labi, ye ngo Mwaana Nzaambi, ye ngo mbyaasi ya Isaheli.» 
JHN.1.50	Yesu wabvutula na waleele kuri nde ti: «Bukuri me nyikuleeriri ti me nyikumwiinyee ha mposi mungenge, ngo ye siiri kanyi? Ye sa mono mabvuriri bunene ti na mamo.» 
JHN.1.51	Yesu waleele kuri bo ti: «Mu ngwanwa mu ngwanwa, me nyiluleele, beenu sa lwamono yulu dyadzibulu, na bambasi ba Nzaambi batoomboko na bakulumuka ha yulu Mwaana muutu!»
JHN.2.1	Mu kiluumbu kya bitatu, kwaba makweele ku Kana, mu nkoonsi ya Ngalili. Nguri Yesu waba hanaho. 
JHN.2.2	Batumisini se Yesu na bayiki baandi ha makweele mamo. 
JHN.2.3	Malu bu mawa, nguri Yesu waleele kuri nde ti: «Bo basiiri na malu ko!» 
JHN.2.4	[Na] Yesu wamuleele ti: «Mukyeetu, nki bya ntwaari ha kakati dya ye na me? Kilookolo kya me kyakiri kutubuka pe.» 
JHN.2.5	Nguri yaandi yaleele kuri bisari ti: «Yirikeenu mpisi ma kaluleele.» 
JHN.2.6	Ha kibeendu kikyo, kwaba bisa bisaamunu bya matari byaba salilaana Bayudayo mu nsyemusunu manyutu. Mpisi kisa mu kuluula, lo mbyeengu mpoomo bunu pe kuumi na dzoolo. 
JHN.2.7	Yesu waleele kuri bo ti: «Luuluseenu bisa mu maampa.» Bisari byaluulusa bisa natee mu minwa. 
JHN.2.8	Yesu ha kaleele kuri bo ti: «Sa tekeenu mu lumalu, na nateenu kuri mukuutu munkeembu.» Bo banata. 
JHN.2.9	Mukuutu munkeembu bu kabiimba maampa, meki makituka malu, nde waba wahele kuyaaba kumafumini, ngo bisari batekiri maampa byaba biyaari. Mukuutu munkeembu wateele mukweeri, 
JHN.2.10	waleele kuri nde ti: «Mpisi muutu wuhaanaa meti malu mamabwe, baatu bakolaana, tumi keki palisa mahele mamabwe. Kasi ye, wakebe malu mamabwe natee mu lu!»
JHN.2.11	Yesu bubwo kari kabandukila kuyirika bimaangu, ku Kana mu nkoonsi ya Ngalili. Nde wasoongo nkeembu yaandi, na bayiki baandi basa kanyi mu nde. 
JHN.2.12	Ha mambisa haho, nde wayende ku Kafarnawumi, kintwaari na nguri yaandi, na bampaangi baandi, na bayiki baandi, na bo badzakala kukwo mu mwa biluumbu kitsu.
JHN.2.13	Paaka dya Bayudayo dyaba dyeki bebele, Yesu wanwaata ku Yerusalemi. 
JHN.2.14	Nde watangusina munsa Nzo-nzaambi baatu bari mu kuyarika bangoombo, bimeeme na mabeembe, na bayiingisi ba mboongo baba badzakala. 
JHN.2.15	Yesu bu kayirika lukwaasulu lwa misiinga, wabinga bobanso mu Nzo-nzaambi, na bimeeme, na bangoombo, na watsaamuna mboongo dza bayiingisa na waseengele mataabala; 
JHN.2.16	na waleele kuri babo ba bayarikaana mabeembe ti: «Yisileenu bimabi ha kibeendu ki! Yaa lusa nzo Taayi dya me, nzo mumbungu ko.» 
JHN.2.17	Bayiki baandi babaambuka mwooyo ti diri dyatinu ti: «Ho! Kuheme ku nyiri na me mu nzo yaaku kwankalimina.»
JHN.2.18	Hango Bayudayo bafuula, baleele kuri nde ti: «Nkya kidiimbu ye wusoongo kuri beetu, ti ye wuri na miswa mu kuyirika mamo?» 
JHN.2.19	Yesu wabvutula waleele kuri bo ti: «Tsaaminee Nzo-nzaambi yimayi, na mu biluumbu bitatu me sa mbweese kuyitelemese.» 
JHN.2.20	Bayudayo baleele ti: «Nzo-nzaambi yi bayituungiri mu mibvu makuumi mana na misaamunu; ngo ye, mu biluumbu bitatu, lo bweesiri kuyitelemese?» 
JHN.2.21	Ngo nde Nzo-nzaambi yi kaba dzoonsolo nyutu yaandi. 
JHN.2.22	Ngo nde kafulukaa mu bafwa, bayiki baandi babaambuka mwooyo mu ma kabaleele, na basa kanyi mu Matinu na mu maampu ma baleele Yesu.
JHN.2.23	Yesu bu kaba ku Yerusalemi mu ntaangu ya munkeembu wa Paaka, baatu balaka basa kanyi mu nkuumbu yaandi, mu bu bamwiini bidiimbu bi kayirikiri. 
JHN.2.24	Ngo Yesu nde-meene waba wahele kusa kanyi mu bo, bukuri nde waba wubayaari bobanso, 
JHN.2.25	na bukuri nde waba wahele na nzala kuri ti bamuteele kimbaangi mu muutu; bukuri nde-meene waba yaari mari mu muutu.
JHN.3.1	Kwaba muutu mosi mu Bafarisi, nkuumbu yaandi Nikodemo, mosi mu bakuutu ba Bayudayo. 
JHN.3.2	Nde wayisa kumono Yesu mu butsuku, wamuleele ti: «Labi, beetu tuyaari ti ye Muyikisi wafumuna kuri Nzaambi, bukuri, kuri muutu wakuka mu kuyirika bidiimbu bi wuri mu kwesa ye ko, mbuti Nzaambi wahele kintwaari na nde.» 
JHN.3.3	Yesu wabvutula na waleele kuri nde ti: «Ngwanwa mu ngwanwa, me nyikuleele ti, mbuti muutu wahele kubutuka mbutukulu yamoono, lo kabangusina kumono Kimfumu kya Nzaambi ko» 
JHN.3.4	Nikodemo [nde] waleele kuri nde ti: «Dyaburi muutu katsiitsa kubutuka, habaanaa weki kinuni? Buri lo bweesiri kukoto mu mwooyo nguri yaandi, na kubutuka lwadzoolo?» 
JHN.3.5	Yesu wabvutula ti: «Ngwanwa mu ngwanwa, me nyikuleele ti, mbuti muutu wahele kubutuka mu maampa na mu Mpeeve, lo kabangusina kukoto mu Kimfumu kya Nzaambi ko. 
JHN.3.6	Kyabutuka mu muswinyi lo muswinyi kiri, na kyabutuka mu mpeeve, lo Mpeeve kiri. 
JHN.3.7	Yaa kimuka ko, bukuri me nyikuleeriri ti: "Luyelemini kubutuka mbutukulu yamoono." 
JHN.3.8	Kiteembu kilutaana ku kitiiri, ye wuyukaa lusuku lwaandi, ngo ye wahele kuyaaba ku kifumini, na ku kiri mu kweende. Bunubwo se buri, mu mpisi wabutuka mu Mpeeve.»
JHN.3.9	Nikodemo wabvutula waleele kuri nde ti: «Mimyo buri butsiitsa kuyirimina?» 
JHN.3.10	Yesu wabvutula waleele kuri nde ti: «Ye muyikisi wa Isaheli, na ye wahele kuyaaba mimyo? 
JHN.3.11	Ngwanwa mu ngwanwa me nyikuleele, beetu kudzoonsolo mu ma tuyaari, na kimbaangi kuta mu ma turi twamono, ngo beenu lwahele kutaambula kimbaangi kya beetu. 
JHN.3.12	Mbuti beenu lwahele kusa kanyi, habaanaa me nyiludzoonsolo mu bitotolo bya ha nsi, dyaburi beenu lusiila kanyi, mbuti me nyekiludzoonsolo mu bitotolo bya ku yulu? 
JHN.3.13	Kuri muutu watoomboko ku yulu ko, mbuti kari wunde wakulumuki mu yulu ko, Mwaana muutu. 
JHN.3.14	Ngo bunu bwamanikini Moose nyoko mu nsi yankatu, bunubwo se Mwaana muutu, bayelemini kumumanika, 
JHN.3.15	kuri heki, mpisi wumusiila kanyi kabaka kidziingu kyahele manunu. 
JHN.3.16	Bukuri bumabu Nzaambi watya nsi, nde waha Mwaana waandi ndemosi, kuri heki, mpisi wunde wumusiila kanyi, kahele kufuuka, ngo kabaka kidziingu kyahele manunu. 
JHN.3.17	Mukwongo, Nzaambi wahele kuheeke Mwaana mu nsi, mu kuri ti katsuundisa nsi, ngo mu kuri ti, nsi yiba yabvuukusu kuri nde. 
JHN.3.18	Mpisi wusa kanyi mu nde, lo wahele kuba watsuundusu; ngo kasi wuhele kusa kanyi mu nde, lo weki watsuundusu, bukuri nde wahele kusa kanyi mu nkuumbu ya Mwaana Nzaambi ndemosi. 
JHN.3.19	Mutsuundu wunde wuri bumabu: buungi bwayisa mu nsi, ngo baatu babvuriri kutya mampimbisi ti na buungi; bukuri biyiriki bya bo byaba byabibi. 
JHN.3.20	Bukuri, mpisi wunde wuyirikaa mamabi wubelaa buungi, na wahele kwiisa kuri buungi, mu kubata kuri ti biyiriki bya nde biba byayabakana; 
JHN.3.21	ngo kasi wunde wusalilaa ngwanwa wukwiisa kuri buungi, mpisi heki biyiriki bya nde biba byayabakana, bukuri biri byayirumunu mu Nzaambi.»
JHN.3.22	Ha mambisa ma mimyo, Yesu wayende na bayiki baandi ku nsi ya Yudaya, na nde wanamitina kuba kukwo na bo, na waba botokaana. 
JHN.3.23	Yowane se waba botokaana baatu ku Ayinone, ku mpele Saleyime bukuri maampa maba malaka kukwo. Baatu babakwiisaana na baba babotokaana. 
JHN.3.24	Bukuri, Yowane baba bakiri kumusoko pe mu boroko.
JHN.3.25	Hango nkalikisi dzabwa ha kakati dya bayiki ba Yowane na Muyudayo mosi, mu ntoono nsyemukunu. 
JHN.3.26	Bo bayende kuri Yowane na bamuleele ti: «Labi, muutu wabeeri na ye ku simu dya Yolodani, wu wabeeteele ye kimbaangi, mono, wuri mu kubotoko, na bobanso bari mu kweende kuri nde.» 
JHN.3.27	Yowane wabvutula na waleele ti: «Muutu kari ntaambula kitotolo ti kimosi ko, mbuti yulu dyahele kumuha kyo. 
JHN.3.28	Beenu-meene lo luteeriri me kimbaangi, mu ma nyabee leele [ti]: "Me nyiri Kiristo ko, ngo me nyiri wunde wu bari baheeke ku mankula ma nde." 
JHN.3.29	Ngaa-mukasi mulumi; nduku mulumi wuri ha teke nde na wuri mu kumuywiila, wuri na kiminu mu kuyuka mbeembu mulumi. Kikyo ngo kiminu kya me kyaluula 
JHN.3.30	Bwayelemene ti nde kabuuka, na me nkuluka.»
JHN.3.31	«Wunde wufumuna ku yulu bvuriri na bobanso. Wunde wuri wa butoto, wa ha butoto kari, na wudzoonsolo mu butoto. Wafumuna ku yulu, [bvuriri na bobanso]. 
JHN.3.32	Nde wuta kimbaangi, mu ma kari kamono na ma kari kayuka, ngo muutu ti mosi wahele kutaambula kimbaangi kya nde. 
JHN.3.33	Wunde wataambula kimbaangi kya nde, wasiingisa ti Nzaambi ngaa-ngwanwa. 
JHN.3.34	Mukwongo, wunde wuri Nzaambi wamuheeke, wuleelaa Maampu ma Nzaambi, bukuri Nzaambi wamuha Mpeeve kwahele bwa kuteesele. 
JHN.3.35	Taayi tiiri Mwaana, na wayakisa byobinso mu myooko myaandi. 
JHN.3.36	Wunde wusa kanyi mu Mwaana wuri na kidziingu kyahele manunu; ngo kasi wubisa kusa kanyi mu Mwaana, kabaka kidziingu ko, ngo kasi nkesi dza Nzaambi dzibwa ha yulu nde.»
JHN.4.1	Yesu kayaabana ti Bafarisi bamwaayuka, ti nde bvuriri kubaka bayiki, na kubotoko ti na Yowane, 
JHN.4.2	ti bukuri kari nde-meene Yesu waba botokaa ko, ngo bayiki baandi, 
JHN.4.3	nde wayisika ku Yudaya na wabweese kubvutuka ku Ngalili. 
JHN.4.4	Ngo mu kweende, bwaba bwayelemene ti nde kataba Samariya. 
JHN.4.5	Nde watubuka ha bvula dimosi dya ku Samariya diri nkuumbu Sikari, bebele na nseke ya heeri Yakobe kuri mwaana waandi, Yosefi. 
JHN.4.6	Haho haba kitekulu kya Yakobe. Yesu waba mwaaholo bito mu kweyende mu nsi, ha kadzakiri bebele na kitekulu; kyaba kweki kampe kilookolo kya bisaamunu. 
JHN.4.7	Mukyeetu mosi wa ku Samariya wayisa mu kuteke maampa. Yesu waleele kuri nde ti: «Ha me maampa ma kunwa.» 
JHN.4.8	Bayiki baandi, baba bayende kunsa bvula mu kweesuumba byandya. 
JHN.4.9	Mukyeetu wa ku Samariya waleele kuri nde ti: «Dyaburi ye wubaanaa Muyudayo, ye wuloombo maampa ma kunwa kuri me, mukyeetu wa ku Samariya?» Mukwongo, Bayudayo na bari Samariya baba bahele na nyukusunu 
JHN.4.10	Yesu wabvutula, wamuleele ti: «Mbuti ye beeyaari kikabu kya Nzaambi, na wunde wuri mu kukuleele ti: Ha me maampa ma kunwa, nkani ye ketyee kumuloombo maampa, na nde ketyee kuha ye maampa ma mwooyo.» 
JHN.4.11	Wa [mukyeetu] waleele kuri nde ti: «Mfumu, ye wahele na mbiinda ya kutekele maampa, na bulu dyasunda kwalaka, kuri ye wubakila maampa mamwooyo?» 
JHN.4.12	«Buri ye bvuri bukuutu na taayi dya beetu Yakobe? Nde watusisikila bulu dimadi, na nde-meene wanwiini maampa ma bulu di, baala baandi na mpuumbu bibulu byaandi se.» 
JHN.4.13	Yesu wabvutula, wamuleele ti: «Mpisi wunde wunwa maampa mamama, sa kabweese kubaka mpwiisu; 
JHN.4.14	ngo kasi wunde wunwa maampa ma nyimuha me, lo kabweese kubaka mpwiisu Maampa ko mu mantaangu momanso; ngo maampa ma nyimuha me, sa makituka mu nde kitekulu kipala maampa ma kidziingu kyahele manunu.» 
JHN.4.15	Wa mukyeetu wamuleele ti: «Mfumu, ha me maampa mamo, mpisi me mpele kubweese kubaka mpwiisu, na mpele kubweese kwiisa hamaha mu kuteke.»
JHN.4.16	Yesu waleele kuri nde ti: «Yende, weteele mulumi waaku, na bweese kwiisa hamaha.» 
JHN.4.17	Wa Mukyeetu wabvutula, waleele kuri nde ti: «Me nyahele na mulumi.» Yesu wamuleele ti: «Bwabubwe leeriri, ti ye wahele na mulumi; 
JHN.4.18	Bukuri balumi bataanu, ye wabeeri na bo, na wu wuri na nde mu lumalu, kari mulumi ye ko. Yiyo ngwanwa ye leeriri.» 
JHN.4.19	Wa mukyeetu wabvutula, waleele ti: «Mfumu, me nyimono ti ye mubikiri. 
JHN.4.20	Bataayi ba beetu baba saambilaana ku yulu mulaandu wu, ngo beenu luleele ti: kibeendu ki bayelemini kusaambila Nzaambi kiri ku Yerusalemi.» 
JHN.4.21	Yesu wamuleele ti: «Mukyeetu, siila me kanyi, ti kilookolo kiri mu kwiisa, kiri beenu, kari ku yulu mulaandu wu ko, bunu pe kari ku Yerusalemi ko, lusaambila Taata. 
JHN.4.22	Beenu, lusaambilaana kiri lwahele kuyaaba; ngo beetu tusaambilaana kiri tuyaari, bukuri mvuukulu yafumuna kuri Bayudayo. 
JHN.4.23	Ngo kilookolo kiri mu kwiisa, na mu lumalu kimwaatubuka, kiri minsaambiri myangwanwa, sa basaambila Taata mu mpeeve na mu ngwanwa, bukuri minsaambiri mya bubwo, Taata kari mu kusaka. 
JHN.4.24	Nzaambi ngo Mpeeve, na bamusaambilaana bayelemini kumusaambila mu Mpeeve na mu ngwanwa.» 
JHN.4.25	Wa mukyeetu wamuleele ti: «Me nyaari ti Mesya wuri mu kwiisa, wunde wu bakooteelaa ti Kiristo. Ngo ntaangu yi kakwiisa nde, lo sa katuyaabisa myominso.» 
JHN.4.26	Yesu wamuleele ti: «Me nyiri nde, wudzoonso na ye.»
JHN.4.27	Bu bari mu kudzoonso mimyo, bayiki baandi batubuka, na bakimuka mu kumono ti Yesu wuri mu kudzoonso na wa mukyeetu; ngo muutu ti mosi kasii kumufuula ko ti: «Nki wuri mu kusaka?» Bunu pe: «Nki luri mu kudzoonso na nde?» 
JHN.4.28	Wa mukyeetu kasiisa yuku dyaandi, wayende ku bvula, na waleele kuri baatu ti: 
JHN.4.29	«Waseenu lumono, muutu mosi wuyaabisiri me myominso mi nyiri nyayirika. Kampe wunde ngo Kiristo ko?» 
JHN.4.30	Bo bapala mu bvula, na bayende kuri nde.
JHN.4.31	Mu ntaangu yiyo, bayiki bayingukila Yesu, bamuleele ti: «Labi, dya.» 
JHN.4.32	Ngo Yesu wabaleele ti: «Me nyiri na byandya bya kudya biri beenu lwahele kuyaaba.» 
JHN.4.33	Bayiki bafulusina bo na bo ti: «Buri muutu wumutweesikiryee byandya?» 
JHN.4.34	Yesu wabaleele ti: «Byandya bya me ngo kuyirika kutya kwa wunde wampeeke, na kuri ti me mana kisalu kyaandi. 
JHN.4.35	Buri beenu lukooleelaa ko ti: "mangoondo mana masiiri, lo ntaangu ya kutolo bimbutu yitubukiri." Ngo, me nyiluleele ti: Syeetelee miisu, na talee manseke: bimbutu byeki byayele, na byeki byayelemene mu kutolo. 
JHN.4.36	Mutori bimbutu bakiri mufutu waandi, na kutukisi bimbutu mu ntoono kidziingu kyahele manunu, kuri heki mukuni na mutori bakeembe mu kintwaari. 
JHN.4.37	Bukuri, nkuma yi yiri yangwanwa: "Wunu wukuna, wakaka wutolo." 
JHN.4.38	Me nyaluheekiri mu kweetolo bimbutu, mu nseke yiri kari beenu lwasariri ko; bakaka basariri yo, ngo beenu lwakotiri mu kisalu kya bo.»
JHN.4.39	Balaka bari Samariya, ba ku bvula didyo, basiiri kanyi mu Yesu, mu ntoono maampu ma wa mukyeetu wateeri kimbaangi ti: «Nde yaabisiryee me momanso ma nyiri nyayirika.» 
JHN.4.40	Hango bari Samariya bu batubuka kuri nde, bamuyingukila mu kunamitina kuba kuri bo, na Yesu wadzakala kuri bo biluumbu byoolo. 
JHN.4.41	Baatu balaka, babvuriri basii kanyi mu ntoono ma kabaleelaa nde-meene. 
JHN.4.42	Bo baleele kuri wa mukyeetu ti: «Beetu twahele kusa kanyi mu mini mi leerirye ye, ngo beetu tusa kanyi bukuri beetu-meene tuyukiryee na tuyaari ti, ngwanwa nde ngo mubvuukisi nsi.»
JHN.4.43	Ha mambisa ma biluumbu byoolo bibyo, Yesu wayisika ha bula bubwo, mu kweende ku Ngalili. 
JHN.4.44	Mukwongo, nde-meene Yesu wateeri kimbaangi ti: «Mubikiri bakoomukiinsaa mu nkoonsi ya nde-meene ko.» 
JHN.4.45	Hango, mu ntaangu yi katubukiri ku Ngalili, bari Ngalili bamubwaana, bukuri bo-meene baba bayende ku munkeembu, na bamwiini momanso ma kayirikiri nde ku munkeembu waba ku Yerusalemi.
JHN.4.46	Nde wabweese kubvutuka ku Kana mu nkoonsi ya Ngalili, ku kakitiri maampa mu malu. Kukwo kwaba kisari bya mbyaasi kimosi, kiri mwaana waba wabeele ku Kafarnawumi. 
JHN.4.47	Nde kayukaana ti Yesu nangukini ku Yudaya, na mwaatubuka ku Ngalili, nde wayende kuri nde, na wamuyingukila mpisi kakulumuka na katsinikisa mwaana nde, bukuri weki mu kufwa. 
JHN.4.48	Yesu wamuleele ti: «Mbuti beenu lwahele kumono bidiimbu na bimaangu, lo beenu lwahele kusiila kanyi!» 
JHN.4.49	Kisari kya mbyaasi waleele kuri nde ti: «Mfumu, kulumuka tekesele mwaana me kafwa.» 
JHN.4.50	Yesu waleele kuri nde ti: «Yende, mwaana waaku wuri mwooyo.» Muutu wunde wasa kanyi mu ma muleeriri Yesu, na wayende. 
JHN.4.51	Bu kaba mu kukulumuka, bisari byaandi byayisa mu kumubwaana, na kumuleele ti: «Mwaana ye, wuri mwooyo.» 
JHN.4.52	Nde wabafuula ti: «Mu nkya kilookolo mwaana katsiinikinyeenu?» Bo bamubvutula ti: «Dzoono, mu kilookolo kyansaamu baawu dyawiiri.» 
JHN.4.53	Haho taayi dya mwaana kabakula ti mu kilookolo kinikyo Yesu kabee leele kuri nde ti: «Mwaana ye wuri mwooyo. Nde-meene wasa kanyi na nzo yaandi yoyinso.» 
JHN.4.54	Kikyo kyaba kidiimbu kyamoono, kyabyoolo Yesu kayirikiri bu kafumini ku Yudaya, mu kweende ku Ngalili.
JHN.5.1	Ha mambisa haho, Yesu wayende ku munkeembu mosi wa Bayudayo ku Yerusalemi. 
JHN.5.2	Mu bvula didyo, ha mpele mweelu bimeeme, kuri kidzinga kimosi ki bateelaa Betedzata mu kihebeleho, kyaba masaansi mataanu. 
JHN.5.3	Kunsa masaansi mamo, kwaba mpuumbu babeeru baba baneŋene: bafwa miisu, bari na bipfuumi mu miilu na babobo binamu. [
JHN.5.4	] 
JHN.5.5	Kwaba muutu mosi haho, waba mwaasa mibvu makuumi matatu [na] mpoomo mu kubeele; 
JHN.5.6	Yesu bu kamumono waneŋene, na bu kayaabiri ti mwaasa ntaangu yalaka, waleele kuri nde ti: «Buri ye tiiri kutsiinika?» 
JHN.5.7	Mubeeru wabvutula kuri nde ti: «Mfumu, me nyahele na muutu wuri, mu ntaangu yiri maampa meki maningusu, lo nde ntubiri mu kidzinga; ha nyisakaa me kweende, lo muutu mukimi tekisiri kusunduka na me.» 
JHN.5.8	Yesu wamuleele ti: «Teleme, holo nkwaala yaaku na yende.» 
JHN.5.9	Hanaho, muutu wunde watsiinika, waholo nkwaala yaandi na wayende. Kiluumbu kikyo kyaba kiluumbu kya mpuumunu. 
JHN.5.10	Haho, Bayudayo baleele kuri muutu watsiinikini ti: «Lolo kiluumbu kya mpuumunu, ye wuri na miswa mya kwenata nkwaala yaaku ko."» 
JHN.5.11	Nde wabvutula kuri bo ti: «Wunde wutsinikisi me bu kandeeriryee ti: "Holo nkwaala yaaku, na yende."» 
JHN.5.12	Bo bamufuula ti: «Nkya muutu wukuleeriryee ti: "Holo nkwaala na yende"?» 
JHN.5.13	Ngo wunde wu batsinikisi, waba wahele kuyaaba wunde na kari, bukuri Yesu waba weki kumonoko pe kunsa mpuumbu yaba haho.
JHN.5.14	Ha mambisa haho, Yesu wabweese kumono muutu wunde mu Nzo-nzaambi, na wamuleele ti: «Mono, ye weki wamutsiina, yaa bweese kusa masumu ko, mpisi hele kubwanikina na mabvuriri bubi.» 
JHN.5.15	Muutu wunde wayende kweeyaabisa kuri Bayudayo ti: «Me Yesu wansinikisi.» 
JHN.5.16	Hango nkuumbu, Bayudayo bakwaamisa Yesu, bukuri nde wayirikiri mamo mu kiluumbu kya mpuumunu. 
JHN.5.17	Ngo Yesu wabvutula kuri bo ti: «Taayi dya me wuri mu kwesala natee mu lumalu, me se nyiri mu kwesala.» 
JHN.5.18	Ngo mu didyo Bayudayo babvula kusaka bwa kumudzusila, bukuri kari kini kiluumbu kya mpuumunu, kaba wahele kubvumina ko, ngo bukuri waba leelaa se ti Nzaambi Taayi dya nde, na nde wuri nsiisa na Nzaambi.
JHN.5.19	Yesu wabvutula kuri bo, waleele ti: «Ngwanwa mu ngwanwa, me nyiluleele ti, Mwaana kari nsiila kisalu mu nde-meene ko, mbuti ka mi kamono Taayi nyirikulu ko; bukuri mimyo mi yirikaa Taayi, Mwaana se mini myo kayirikaa. 
JHN.5.20	Mukwongo, Taayi tiiri Mwaana, na wumusoongaa momanso ma kayirikaa nde-meene. Nde sa kamusoongo biyiriki bibvuriri bunene ti na bibyo, mpisi heki beenu lukimuka. 
JHN.5.21	Bunu bukoofulukisaa Taayi bafwa na kubasa bamwooyo, bunubwo se Mwaana wusaana wamwooyo wunde wu katiiri. 
JHN.5.22	Taayi wahele kutsuundisa muutu ti mosi, ngo nde waha nsundusulu yoyinso kuri Mwaana, 
JHN.5.23	mpisi heki bobanso bakiinsa Mwaana bunu bu bakiinsa Taayi. Wunde wahele kukiinsa Mwaana, lo wahele kukiinsa se Taayi dyamuheeke.»
JHN.5.24	«Ngwanwa mu ngwanwa me nyiluleele ti: wunde wuyuka maampu ma me, na wusa kanyi mu wunde wampeeke, lo wuri na kidziingu kyahele manunu. Nde wahele kwiisa ku mutsuundu, ngo wayeki wayisika mu lufwa mu kuluta ku bumwooyo. 
JHN.5.25	Ngwanwa mu ngwanwa me nyiluleele ti: kilookolo kiri mu kwiisa na mu lumalu kimwaatubuka, kiri bafwa sa bayuka mbeembu ya Mwaana Nzaambi, na babo bayiyuka sa baba mwooyo. 
JHN.5.26	Bukuri, bunu buri Taayi wuri na kidziingu mu nde-meene, bunubwo se nde kari kaha kuri Mwaana mu kuba na kidziingu mu nde-meene. 
JHN.5.27	Na nde waha kuri Mwaana lutumu lwa kutsuundisa, bukuri nde ngo Mwaana muutu. 
JHN.5.28	Yaa lukimuka mu mimyo ko, bukuri kilookolo kiri mu kwiisa, kiri bobanso bari mu mampeembe, sa bayuka mbeembu yaandi, 
JHN.5.29	sa bapala mu mo, bayirikiri mamabwe sa beende ku mfulukulu ya bumwooyo, na bayirikiri mamabi ku mfulukulu ya mu mutsuundu. 
JHN.5.30	Me lo nyahele kubangisina kuyirika kitotolo ti kimosi mu me-meene. Me nyitsuundisa bunu bu nyiyukula, na mutsuundu wa me wasuunguma, bukuri me nyahele kusaka kutya kwa me-meene, ngo kutya kwa wunde wampeeke.»
JHN.5.31	«Mbuti me teeri kimbaangi mu ntoono me-meene, lo kimbaangi kya me kiri kyangwanwa ko. 
JHN.5.32	Ngo mbuti mukimi wuta kimbaangi mu ntoono ya me, lo me nyaari ti kimbaangi, ki kari mu kuta mu ntoono me kyangwanwa; 
JHN.5.33	beenu lwaheekiri baatu kuri Yowane, na nde wateeri kimbaangi mu ntoono ngwanwa. 
JHN.5.34	Me ngo wuri nyahele na nzala kuri ti muutu kateele me kimbaangi, ngo me ndeeriri bubwo, mpisi heki beenu luba babvuukusu. 
JHN.5.35	Yowane waba bunu mwiinda wanamuku na wuri mu kweseme; ngo beenu lwatiiri kukeembe mu mwaa-kilookolo kimosi, mu buungi bwaandi. 
JHN.5.36	Haho, me nyiri na kimbaangi kibvuriri bunene ti na kya Yowane; mukwongo biyiriki bya mpa Taata mu kuyirika, biyiriki bi nyiri mu kusa, bibyo bita kimbaangi mu me, ti Taata wampeeke. 
JHN.5.37	Taata wampeeke, nde-meene wata kimbaangi mu ntoono me; ngo kasi beenu ka lwayukiri mbeembu yaandi ko, ka lwamwii se kinzeri kyaandi ko, 
JHN.5.38	na Maampu maandi mahele kusa kikuundi mu beenu, bukuri lwahele kusa kanyi mu wunde wu kari kaheeke. 
JHN.5.39	Beenu lukwefyongokono Matina, bukuri beenu lutsima kubaka kidziingu kyahele manunu mu mo; mo ngo mari mu kuta kimbaangi mu ntoono me; 
JHN.5.40	na beenu lwahele kutya kwiisa kuri me, mpisi heki lubaka kidziingu.»
JHN.5.41	«Me nyahele kusaka kuri ti baatu bankeembese. 
JHN.5.42	Me nyiluyaari, beenu lwahele na ntiilu ya Nzaambi mu beenu-meene. 
JHN.5.43	Me nyayiisa mu nkuumbu ya Taayi dyaami, na beenu lwahele kuntaambula; ngo mbuti mukimi wiisiri mu nkuumbu ya nde-meene, lo wunde beenu lumutaambula. 
JHN.5.44	Habaana beenu, nkeembu kutaambula yi lukwehelesene beenu na beenu, ngo lwahele kusaka nkeembu yifumunaa kuri Nzaambi yomosi, lo dyaburi beenu lutsiisa kusa kanyi? 
JHN.5.45	Yaa lutsima ko ti me mbasi-tsuku nyilufuunda kuri Taata; wufuunda beenu, Moose wunde wu luri lwasiila nsiitu. 
JHN.5.46	Mukwongo, mbuti beenu lwasa kanyi mu Moose, lo beenu luketyee kusa kanyi mu me, bukuri mu ntoono ya me Moose kari katina. 
JHN.5.47	Ngo mbuti lwahele kusiila kanyi mu ma kari katina nde, lo buri lusiila kanyi mu maampu ma me?»
JHN.6.1	Ha mambisa haho, Yesu wayende ku simu dya mubu wa Ngalili, wu baleela se ti wa Tiberya. 
JHN.6.2	Mpuumbu yayinene yaba kwemunamaana, bukuri baatu baba kwemonaana bidiimbu bi kaba kweyirikaana mu babeeru. 
JHN.6.3	Yesu wanwaata ku yulu mulaandu, na wadzakala na bayiki baandi. 
JHN.6.4	Paaka, munkeembu wa Bayudayo, waba weki bele. 
JHN.6.5	Yesu, kasyeetulaa miisu, wamono mpuumbu baatu yayinene yaba kwiisa kuri nde, nde wafuula kuri Filipo ti: «Kuri tusumbukilee mampa, mpisi heki baatu ba badya?» 
JHN.6.6	Nde waleele mamo mu kumutsiitsa; mukwongo nde-meene waba yaari ma kaba katsima kuyirika. 
JHN.6.7	Filipo wabvutula kuri nde ti: «Ti hayuku tusuumbiri mampa ma nkama dzoolo dza bidenali, lo makukula, kuri ti mpisi muutu kabaka mwaa-kitsuri ko.» 
JHN.6.8	Mosi mu bayiki baandi, Andere mpaangi Simoni Petelo, waleele kuri nde ti: 
JHN.6.9	«Hari mwaa-kilesi kimosi hamaha, wuri na mampa mataanu na bansu boolo; ngo lo bibyo nki, mu mburi baatu ba?» 
JHN.6.10	Yesu waleele ti: «Dzakisee baatu.» Kwaba bitiiti byalaka ha kibeendu kikyo. Baatu badzakiri baba kampe mafuunda mataanu. 
JHN.6.11	Yesu waholo mampa, bu katoondo, wakabula kuri baatu baba badzakala; wasa bunubwo se mu bansu, bunu bwa tiiriri baatu. 
JHN.6.12	Bamanaa kuyukuta, nde waleele kuri bayiki baandi ti: «Kutukisee bitini bisaariri, mpisi kuhele kuba ti kimosi kifuukila.» 
JHN.6.13	Hango bo bakutukisa na baluulusa, mitooto kuumi na myoolo mu bitsuri bya mampa byasaariri mu ma badya baatu. 
JHN.6.14	Baatu bu bamono bidiimbu bi kayirikiri nde, baleele ti: «Ngwanwa, wumawu Mubikiri wiisiryee ha nsi.» 
JHN.6.15	Yesu kayaabaa ti bee biisiri kumuholo mu mpisi bamusa mbyaasi, nde wabweese kweende ku yulu mulaandu nde-kaka.
JHN.6.16	Nsinsika bu yatubuka, bayiki baandi bakulumuka ku mubu, 
JHN.6.17	bu banwaata mu bwaatu, bo bayende ku simu dya mubu dyakaka, ku Kafarnawumi. Mampimbisi maba mamwaabwa, na Yesu waba wakiri wahele kutubuka kuri bo. 
JHN.6.18	Mubu waba waningusu mu kiteembu kya makwa. 
JHN.6.19	Bo baba ba mwaatekesele, kampe mu mafuunda mataanu, bunu pe masaamunu ma bitaki, ha batalila Yesu wuri mu kwiisa dyaata ha yulu mubu na weki kokosolo bebele na bwaatu. Bo bamono boomo. 
JHN.6.20	Ngo nde wabaleele ti: «Wu me; yaa luba na boomo ko!» 
JHN.6.21	Bo baba batiiri bamuholo mu bwaatu, ngo hanaho bwaatu bwatubuka ha simu di babakweende.
JHN.6.22	Kiluumbu kyanama, mpuumbu baatu basii saala ku simu dya mubu dyakaka, bamono kuri ti, bwaatu bwaba bumosi kitsu, na Yesu se kasii kweende mu bwaatu kintwaari na bayiki baandi ko, ngo bo bakaka bayensi. 
JHN.6.23	Mabwaatu makaka, manangukini ku Tiberya mayisa ha kibeendu ki babadya mampa, haho Mfumu kabvutiri matoondo. 
JHN.6.24	Mpuumbu baatu bu yamono ti Yesu wahele haho, bayiki baandi se bo pe, ha banwaata mu mabwaatu na bayende ku Kafarnawumi mu kwesaka Yesu.
JHN.6.25	Bo bu bamono Yesu ku simu dya mubu dyakaka, bamuleele ti: «Labi, nkya ntaangu ye wiisiryee ku?» 
JHN.6.26	Yesu wabvutula kuri bo ti: «Ngwanwa mu ngwanwa me nyiluleele ti, beenu luri mu kwesaka me kari bukuri lwamwiini bidiimbu ko, ngo bukuri lwadiiri mampa na lwayukutiri. 
JHN.6.27	Salee, kari mu ntoono byandya bibolaa ko, ngo mu ntoono byandya binamitinaa mu kidziingu kyahele manunu, mbasi-tsuku biluha Mwaana muutu, bukuri nde Taayi Nzaambi, kari kasa kinyemu kyaandi.» 
JHN.6.28	Haho bo baleele kuri nde ti: «Nki beetu tusa mpisi heki tusala kisalu kya Nzaambi?» 
JHN.6.29	Yesu wabvutula waleele kuri bo ti: «Kisalu kya Nzaambi kiri kuri ti beenu lusa kanyi mu wunde wu kari kaheeke.» 
JHN.6.30	Haho bo baleele kuri nde ti: «Heki ye nkya kidiimbu wusa, mpisi heki beetu tumono na tusiila kanyi mu ye? Nkya kiyiriki wusa? 
JHN.6.31	Bataayi ba beetu badiiri maana mu nsi yankatu, bunu bu diri dyatinu ti: "Nde wabaha mpa ya ku yulu ya kudya."» 
JHN.6.32	Yesu waleele kuri bo ti: «Ngwanwa mu ngwanwa me nyiluleele, Moose kasii ha beenu mpa ya ku yulu ko, ngo Taayi dyaami wuha beenu mpa ya ku yulu yangwanwa. 
JHN.6.33	Bukuri mpa ya Nzaambi, ngo yisundukaa ku yulu na yihaanaa bumwooyo kuri nsi.» 
JHN.6.34	Haho bo baleele kuri nde ti: «Mfumu, tuha mpa yiyo mantaangu momanso.» 
JHN.6.35	Yesu waleele kuri bo ti: «Me ngo mpa ya bumwooyo. Wunde wukwiisa kuri me, kari mbakila nzala ko, na wunde wusa kanyi mu me, kari mbakila mpwiisu ko. 
JHN.6.36	Ngo me nyiluleeriri ti: Beenu lwamwiini [me], na lwahele kusa kanyi. 
JHN.6.37	Mpisi wumpa Taata, sa kiisa kuri me, na me nyiri mbingila wunde wukwiisa kuri me ko, 
JHN.6.38	bukuri me nyafumuna ku yulu, kari mu kuri ti nyirika kutya kwa me-meene ko, ngo kwa wunde wampeeke. 
JHN.6.39	Kutya kwa wunde wampeeke kuri ti, me mpele kudziimbisa ti mosi mu ba kari kampa, ngo me sa nyamufulukisa [mu] kiluumbu kya manunu. 
JHN.6.40	Kutya kwa Taayi dyaami kuri ti, wunde wumono Mwaana na wusa kanyi mu nde, kabaka kidziingu kyahele manunu, na me sa nyamufulukisa mu kiluumbu kya manunu.»
JHN.6.41	Haho, Bayudayo babeke kumunguta mu ntoono ya nde, bukuri waleeriri ti: «Me ngo mpa yafumuna ku yulu.» 
JHN.6.42	Na bo baleele ti: «Buri wumawu kari Yesu, mwaana Yosefi, wu tuyaari taayi na nguri ko? Buri mu lumalu nde keki leele ti: me nyafumuna ku yulu?» 
JHN.6.43	Yesu wabvutula waleele kuri bo ti: «Yaa lumunguta beenu na beenu ko. 
JHN.6.44	Kuri muutu ti mosi wukwiisa kuri me, mbuti Taata wampeeke wahele kumutwaala, na me sa nyamufulukisa mu kiluumbu kya manunu. 
JHN.6.45	Dyatinu mu babikiri ti: "Bobanso sa baba bayikusu kuri Nzaambi". Ngo mpisi wumwaayuka ma Taata, na wumwaayika ma nde, lo wiisiri kuri me. 
JHN.6.46	Kuri wu mwaamono Taata ko, mbuti ka wunde wafumuna kuri Nzaambi ko; wunde wumwaamono Taata. 
JHN.6.47	Ngwanwa mu ngwanwa, me nyiluleele ti: wusa kanyi, lo wuri na kidziingu kyahele manunu. 
JHN.6.48	Me ngo mpa ya bumwooyo. 
JHN.6.49	Bataayi ba beenu badiiri maana ku nsi yankatu na bafwiiri. 
JHN.6.50	Yimayi ngo mpa yafumuna ku yulu, mpisi wudya yo, lo kafwa ko. 
JHN.6.51	Me ngo mpa ya mwooyo yafumuna ku yulu; mbuti muutu diiri mpa yiyo, lo nde sa kaba mwooyo mu bibvu ngo bibvu. Na mpa yi nyiha me, ngo muswinyi waami, mu ntoono kidziingu kya nsi.»
JHN.6.52	Haho, Bayudayo bakalikisa bo na bo baleele ti: «Dyaburi nde katsiitsa kutuha muswinyi [waandi] mu kudya?» 
JHN.6.53	Ha ngo Yesu wabvutula kuri bo ti: «Ngwanwa mu ngwanwa me nyiluleele, mbuti beenu lwahele kudya muswinyi Mwaana muutu, na lwahele kunwa makila maandi, lo lwahele kubaka kidziingu mu beenu-meene. 
JHN.6.54	Wunde wudya muswinyi waami, na wunwa makila maami, wuri na kidziingu kyahele manunu; na me sa nyamufulukisa mu kiluumbu kya manunu. 
JHN.6.55	Bukuri muswinyi waami byandya byangwanwa, na makila maami malu mangwanwa. 
JHN.6.56	Wunde wudya muswinyi waami, na wunwa makila maami, wasa kikuundi mu me, na me mu nde. 
JHN.6.57	Bunu buri Taata wampeeke wuri mwooyo, na me nyiri mwooyo mu nde; bunu bubwo se wunde wudya me, sa kaba mwooyo mu me. 
JHN.6.58	Yimayi ngo mpa yafumuna ku yulu, yahele kuba bunu ya diiri bataayi ba beenu, na bo bafwiiri. Wunde wudya mpa yi, sa kaba mwooyo mu bibvu ngo bibvu.» 
JHN.6.59	Nde waleele mamo mu ntaangu yi kaba yikisa mu nzo-nkutukunu ku Kafarnawumi.
JHN.6.60	Balaka mu bayiki baandi bu bayuka mamo, baleele ti: «Maampu mamo mamakwa, na wunde wabangusina kumayuka?»
JHN.6.61	Yesu bu kayaaba mu nde-meene ti bayiki baandi baba kwemunguta mu ntoono yiyo, nde waleele kuri bo ti: «Buri mamo ma lubumisini makya? 
JHN.6.62	Heki mbuti, beenu lumwiini Mwaana muutu toombikiri ku yulu ku kaba? 
JHN.6.63	Mpeeve yikooha bumwooyo, muswinyi wahele mufunu. Maampu ma nyiluleeriri me ngo Mpeeve na kidziingu. 
JHN.6.64	Ngo babamosi, ha kakati dya beenu bahele kusa kanyi.» Mukwongo, Yesu waba yaari, kuholosono kunu mbandukulu, babo bahele kusa kanyi, na wunde wumuyekele. 
JHN.6.65	Nde wabweese kuleele ti: «Me ndeeriri bubwo kuri beenu ti, kuri muutu ko wubangisina kwiisa kuri me, mbuti Taata wahele kumuha miswa.»
JHN.6.66	Kubaandika haho, balaka [mu] bayiki baandi, babvutuka mambisa na basii bweese kweyende na nde ko. 
JHN.6.67	Haho Yesu waleele kuri bo kuumi na boolo ti: «Buri beenu se lubvutukiri kweenu?» 
JHN.6.68	Simoni Petelo wabvutula ti: «Mfumu, kuri na beetu tukweende? Ye wuri na maampu ma kidziingu kya bibvu ngo bibvu, 
JHN.6.69	na beetu twasa kanyi, na tuyaari ti ye ngo Wangisi, wa Nzaambi.» 
JHN.6.70	Yesu wabvutula kuri bo ti: «Buri beenu bo kuumi na boolo, kari me nyalusoolo ko? Ngo mosi mu beenu dyabulu kari.» 
JHN.6.71	Nde mu Yudaya, mwaana Simoni Iskaryote kabadzoonsolo, bukuri nde waba mosi mu bo kuumi na boolo, watsimini kumuyekele.
JHN.7.1	Ha mambisa haho, Yesu waba kwesaa budyeengi mu nsi ya Ngalili; mukwongo, nde waba wahele kutya kusa budyeengi mu nsi ya Yudaya, bukuri Bayudayo baba sakaana kumudzusa. 
JHN.7.2	Munkeembu Bayudayo wa misaampu, waba weki bele. 
JHN.7.3	Bampaangi ba Yesu baleele kuri nde ti: «Sisa nkoonsi yi, na yende mu nsi ya Yudaya, mpisi heki bayiki ba ye, bo se bamono biyiriki bi wukwesa ye; 
JHN.7.4	kuri muutu ti mosi ko, wuyirikaa kitotolo mu nsweeki, mbuti tiiri kuba wayabakana kuri bobanso. Mbuti ma bubwo ye wuri mu kweyirika, lo yabakana kuri baatu.» 
JHN.7.5	Mukwongo, bampaangi baandi, baba bahele kusiila kanyi mu nde. 
JHN.7.6	Ngo Yesu waleele kuri bo ti: «Ntaangu ya me yakiri kutubuka pe, ngo kasi ntaangu ya beenu, bunu bu luri na yo. 
JHN.7.7	Nsi lo, yibele beenu ko, ngo kasi me lo yimbele, bukuri me nyiri mu kuta kimbaangi ti, biyiriki byaandi byabibi. 
JHN.7.8	Beenu ngo bari yendee ku munkeembu; me ngo wuri nyitoomboko ku munkeembu wunde ko, bukuri ntaangu ya me yakiri kukuka pe.» 
JHN.7.9	Kamanaa kuleele mamo, nde wanamitina kuba ku Ngalili.
JHN.7.10	Bampaangi baandi bamanaa kutoomboko ku munkeembu, haho nde se katoomboko, kari kuri wumonokono ko, ngo [bunu] ti musweeki. 
JHN.7.11	Bayudayo babeke kwemusaka munsa munkeembu, na baba leele ti: «Nde kuri kari?» 
JHN.7.12	Baatu baba kwemungutaa kwalaka, mu ntoono nde, kunsa mampuumbu. Bamosi baba leelaa ti: «Nde wamubwe,» bakaka ti: «Nde wuri mu kudziimbisa mpuumbu.» 
JHN.7.13	Kuri muutu ti mosi ko, waba tsiisa kudzoonso mu nde mu bunsaalisi, mu kubata Bayudayo.
JHN.7.14	Munkeembu kabaanaa weki ha kakati, Yesu watoomboko munsa Nzo-nzaambi, na wabeke kuyikisa. 
JHN.7.15	Haho Bayudayo bakimuka, na baleele ti: «Dyaburi muutu wumawu, kari kayaabila mimyo myatinu, bunu nde wahele kuyika?»
JHN.7.16	Yesu wabvutula na waleele kuri bo ti: «Nyikusulu dza me dziri dza me-meene ko, ngo dza wunde wampeeke. 
JHN.7.17	Mpisi wutiiri kuyirika kutya kwa nde, lo sa kayaaba mbuti nyikusulu dzidzo dza Nzaambi, bunu pe, mu me-meene nyiri mu kwedzoonsolo. 
JHN.7.18	Wunde wudzoonsolo mu nde-meene wusaka nkeembu ya nde-meene, ngo kasi wunde wusakaa nkeembu ya wunde wamuheeke, lo wuri wangwanwa, na bubayi bwahele mu nde. 
JHN.7.19	Buri Moose kasii luha mangisi ko? Ngo kwahele ti muutu ti mosi mu beenu wuri mu kumasalila. Buri beenu lusaka me kudzusa?» 
JHN.7.20	Mpuumbu yabvutula ti: «Ye wuri na mpeeve yayibi; na wusaka ye kudzusa?»
JHN.7.21	Yesu wabvutula na waleele kuri bo ti: «Kiyiriki kimosi me nsiiri, na beenu-banso lukimuka! 
JHN.7.22	Mu didyo Moose kari kaluha nteendulu bubakala, ka kuri ko ti ya Moose, ngo ya bataayi, na beenu luteendaa muutu bubakala mu kiluumbu kya mpuumunu. 
JHN.7.23	Mbuti muutu wutaambulaa nteendulu bubakala mu kiluumbu kya mpuumunu, mpisi heki mangisi ma Moose, mahele kuba masinunu, dyaburi beenu luri mu kubakila me nkesi, bukuri me nsinikisi muutu, mu kiteesu kyakuka, mu kiluumbu kya mpuumunu? 
JHN.7.24	Yaa lwetsuundisa bunu buri kinzeri kya muutu ko, ngo tsuundisee mu nsungumunu yasuunguma.»
JHN.7.25	Bari Yerusalemi bamosi baba leelaa ti: «Buri wumawu kari wu bari mu kusaka kudzusa ko? 
JHN.7.26	Mono: nde wuri mu kudzoonso mu bunsaalisi, ngo bahele kumuleele ntoono ti mosi! Ngwanwa kwaandi ti bakuutu bayaari ti wu Kiristo? 
JHN.7.27	Wumawu, beetu tuyaari ku kafumuni; ngo ha kwiisa Kiristo, kuri muutu ti mosi wuyaaba ku kafumuna ko.»
JHN.7.28	Haho, Yesu bu kaba yikisa mu Nzo-nzaambi, wabikisa waleele ti: «Beenu luyaari me, na luyaari ku nyiri nyafumuna; ngo me nyahele kwiisa mu me-meene, ngo wunde wampeeke wuri wangwanwa, na beenu lwahele kumuyaaba. 
JHN.7.29	Me ngo wuri nyimuyaari, bukuri me nyafumuna kuri nde, na nde wampeeke.» 
JHN.7.30	Bo baba kwesakaana bwa kumusiimbila, ngo muutu ti mosi kasii kumubelemene ko, bukuri kilookolo kya nde, kyaba kyakiri kutubuka pe. 
JHN.7.31	Kunsa mpuumbu, baatu balaka basii kanyi mu nde na baba leelaa ti: «Mbasi-tsuku ha kwiisa Kiristo, tumi kahele kuyirika bidiimbu bibvuriri bunene na bi mwaayirika wu?»
JHN.7.32	Myaba kwemungutuna baatu kunsa mpuumbu mu ntoono nde, myayukukuna kuri Bafarisi. Bakuutu ba bangaanga-nzaambi na Bafarisi, ha baheeke bayongolo mu kweemukaanga. 
JHN.7.33	Yesu ha kaleele ti: «Me nyakiri na beenu mu mwaa-ntaangu yantele, tumi nyeende kuri wunde wampeeke. 
JHN.7.34	Beenu sa lwasaka me, ngo lo ka ludzuukila [me] ko, na haho ha nyiba me, beenu ka lubangusina kwiisa ko.» 
JHN.7.35	Hango Bayudayo balelesene bo na bo ti: «Nde kuri kari mu kweende, kuri lo beetu twahele kumumono? Buri, kuri Bayudayo batsamukina mu mansi ma Bahelene ka kweende, na kweeyikisa Bahelene? 
JHN.7.36	Nki kari mu kuleele mu maampu mamama, ti: Beenu sa lwasaka me, ngo ka ludzuukila [me] ko, na kukwo ku nyiba me, beenu ka lubangusina kwiisa ko?»
JHN.7.37	Mu kiluumbu kya mpotulu, kyakinene kya munkeembu, Yesu, bu kateleme, wabikisa waleele ti: «Mbuti muutu wuri na mpwiisu, lo kiisa kuri me na kanwa. 
JHN.7.38	Bunu buri mu kuleele Matinu: "wunde wusa kanyi mu me, manyari ma maampa ma mwooyo sa matsirimika mu mutima waandi."» 
JHN.7.39	Nde waleele mamo mu ntoono Mpeeve, yiri babo basiila kanyi mu nde sa bayitaambula. Mukwongo, Mpeeve yaba yakiri yo pe, bukuri Yesu waba wakiri wahele kuba wakeembusu.
JHN.7.40	Kunsa mpuumbu, babamosi bayukiri maampu mamo, baleele ti: «Ngwanwa muutu wumawu Mubikiri kari!» 
JHN.7.41	Bakaka baleele ti: «Wumawu ngo Kiristo.» Bakimi ti: «Buri Kiristo lo fumuni ku Ngalili?» 
JHN.7.42	Buri, kari Matina bu mari mu kuleele ti: «Mu kaanda dya Davidi, ku bula bwa Beteleemi, kwaba Davidi, Kiristo kakwisikila.» 
JHN.7.43	Nkabunu yakoto mu mpuumbu, mu ntoono nde. 
JHN.7.44	Babamosi mu bo, baba batiiri kumusiimba, ngo muutu ti mosi kasii kumubelemene ko.
JHN.7.45	Bayongolo babvutuka kuri bakuutu ba bangaanga-nzaambi na kuri Bafarisi, bamaba baleele kuri bo ti: «Buri luheri kumutwaala?» 
JHN.7.46	Bayongolo babvutula ti: «Kuri muutu ti mosi wumwaadzoonso bunu muutu wunde ko.» 
JHN.7.47	Bafarisi babvutula kuri bo ti: «Buri beenu se lutaambiryee ti baluwuna? 
JHN.7.48	Buri kuri muutu ti mosi mu bakuutu, bunu pe, mu Bafarisi wusiiryee kanyi mu nde? 
JHN.7.49	Ngo mpuumbu baatu yiyo, bu bahele kuyaaba mangisi, bo bari baloko!»
JHN.7.50	Nikodemo, mosi mu bo, watekisiri kweende kuri Yesu, waleele kuri bo ti: 
JHN.7.51	«Buri mangisi ma beetuneenu makoobwiisa muutu, kwahele kutekesele kumuywiila, na kuyaaba ma kayirikiryeenu?» 
JHN.7.52	Bo babvutula na baleele kuri nde ti: «Buri ye se wa ku Ngalili? Fyongokono na sa mono kuri ti, mubikiri wahele ku kupalila ku Ngalili.»
JHN.7.52	[
JHN.7.53	Mpisi muutu wayende ku nzo yaandi.
JHN.8.1	Yesu wayende ku mulaandu wa Mi-olive. 
JHN.8.2	Mu minkya mya bwiisi, nde wabweese kubvutuka ku Nzo-nzaambi, baatu bobanso bayisa kuri nde, na bu kadzakala, wabeke mu kubayikisa. 
JHN.8.3	Batini ba mangisi na Bafarisi batwaala mukyeetu mosi wu badzuukiri mu kuta kimpala, bu bamusuusa ha kakati dya baatu, 
JHN.8.4	baleele kuri Yesu ti: «Muyikisi, mukyeetu wu bamudzuukiryee kuri wuri mu kuta kimpala; 
JHN.8.5	mu mangisi, Moose watutuma mu kudzusa ba bu mu matari; heki ye buri leeriri?»
JHN.8.6	Bo baleele bubwo mu kumutekele mweete, mpisi heki bamufuunda. Ngo Yesu bu kaba wayilima, wabeke kutyalikisa ha nsi mu muleembu. 
JHN.8.7	Babaanaa banamitina mu kumuha bifuuri, nde wateleme, na wabaleele ti: «Wunde wahele na masumu mu beenu, kaba watete mu kumulata tari.» 
JHN.8.8	Nde wabweese kuyilima, na wanamitina kutyalikisa ha nsi. 
JHN.8.9	Bo bu bayuka bubwo, bayende mosi na mosi, kubandikila mu babvuriri bukuutu. Nde wasaala nde mukaka na wa mukyeetu ha kakati. 
JHN.8.10	Yesu wabweese kuteleme, na waleele kuri nde ti: «Mukyeetu, bo hari bari? Kwahele muutu ti mosi wukubwiisiri?» 
JHN.8.11	Wa mukyeetu waleele ti: «Kwahele muutu, Mfumu», Yesu waleele ti: «Me se nyahele kubwiisa ye, ha yende kwaaku, kuholosono lumalu, yaa bweese kusa masumu ko.»]
JHN.8.12	Haho Yesu wabweese kudzoonso kuri bo waleele ti: «Me ngo buungi bwa nsi, wunde wunama me, kari ndyaatila kunsa mampimbisi ko, ngo sa kabaka buungi bwa kidziingu.» 
JHN.8.13	Ngo Bafarisi baleele kuri nde ti: «Ye kimbaangi kuta mu ye-meene, haho kimbaangi kya ye kiri kyangwanwa.» 
JHN.8.14	Yesu wabvutula, waleele kuri bo ti: «Ti ha yuka me nyita kimbaangi mu me-meene, lo kimbaangi kya me kyangwanwa, bukuri me nyaari ku nyiri nyafumuna, na ku nyiri mu kweende, ngo kasi beenu, lwahele kuyaaba ku nyiri nyafumuna me, na ku nyiri mu kweende me. 
JHN.8.15	Beenu mu kimuutu luri mu kutsuundisa, me nyahele kutsuundisa muutu. 
JHN.8.16	Mbuti heki me nyitsuundisa, lo mutsuundu me, wuri wangwanwa, bukuri me nyahele me mukaka, ngo me beetu na Taata wampeeke. 
JHN.8.17	Na mu mangisi ma beenu myatinu ti: Kimbaangi kibaanaa kya baatu boolo lo kyangwanwa. 
JHN.8.18	Me nyita kimbaangi mu me-meene, na Taata wampeeke se wuta kimbaangi mu me.» 
JHN.8.19	Ngo bo bamuleele ti: «Taayi dya ye wuri kuri?» Yesu wabvutula ti: «Beenu lwahele kuyaaba me, na lwahele kuyaaba se Taayi dya me. Mbuti lubee luyaa me, nkani luketyee kuyaaba se Taayi dya me.»
JHN.8.20	Nde waleele maampu mamo, ha kibeendu ki basuusa busina, kuri wuri mu kuyikisa mu Nzo-Nzaambi; ngo muutu ti mosi kasii musiimba ko, bukuri kilookolo kyaandi kyaba kyakiri kutubuka pe.
JHN.8.21	Yesu wabweese kuleele kuri bo ti: «Me nyiri mu kweende, na beenu sa lwasaka me, beenu sa lwafwiila kunsa masumu meenu; kukwo ku nyikweende me, beenu lubangusina kwiisa ko.» 
JHN.8.22	Bayudayo baleele ti: «Buri nyutu keki kweedzusa, bukuri wuleele ti: "Ku nyikweende me, beenu lubangusina kwiisa ko"?» 
JHN.8.23	Nde waleele kuri bo ti: «Beenu luri ba ku nsuku, me nyiri wa ku yulu. Beenu luri ba nsi, me nyiri wa nsi yi ko. 
JHN.8.24	Hango me nyileele kuri beenu ti: Beenu sa lwafwiila kunsa masumu meenu. Mukwongo, mbuti lwahele kusiila kanyi ti "me nyiri", lo sa lwafwiila kunsa masumu meenu.» 
JHN.8.25	Hango bo baleele kuri nde ti: «Ye na wuri?» Yesu waleele kuri bo ti: «Wunde wu nyiri mu kululeelaana kuholosono kunu mbandukulu. 
JHN.8.26	Me nyiri na myalaka mya kuleele na mya kutsuundisa mu ntoono beenu; ngo wunde waheeke me wuri wangwanwa, na mamo ma nyiri nyayuka kuri nde, mamo me nyileele kuri nsi.»
JHN.8.27	Bo baba bahele kuyaaba ti, Yesu waba badzoonsolo mu ntoono Taayi. 
JHN.8.28	Hango, Yesu waleele [kuri bo] ti: «Mu ntaangu yiba Mwaana muutu wadzaangusu, haho beenu lwayaaba ti "me nyiri"; na ti mu me-meene nyahele kusaa kitotolo ti kimosi, ngo mamo ma yikisa me Taata, mamo me nyiri mu kweleele. 
JHN.8.29	Wunde wampeeke, wuri kintwaari na me; nde wahele kusiisa me, me mukaka, bukuri me kooyirikaa ma katiiri nde, mu mantaangu momanso.» 
JHN.8.30	Nde bu kaleele mamo, baatu balaka basiila kanyi mu nde.
JHN.8.31	Hango Yesu waleele kuri Bayudayo basiiri kanyi mu nde ti: «Mbuti beenu lunamitini mu maampu maami, lo ngwanwa, beenu luri bayiki ba me; 
JHN.8.32	beenu sa lwayaaba ngwanwa, na ngwanwa sa ya luha bunsaalisi.» 
JHN.8.33	Bo babvutula kuri nde ti: «Beetu twapalila mu Abalaami, na beetu ka twabeeri mu bunkutu kuri muutu ko. Dyaburi ye wuleele ti: "Beenu sa lwaba mu bunsaalisi"?» 
JHN.8.34	Yesu wabvutula kuri bo ti: «Ngwanwa mu ngwanwa, me nyiluleele, mpisi wusa masumu, lo nde weki nkutu masumu. 
JHN.8.35	Nkutu kakoonamitinaa kuba munsa nzo kwakinkulu ko, ngo mwaana wunamitina kuba kwakinkulu mu nzo. 
JHN.8.36	Mbuti Mwaana wulukuuriri, lo ngwanwa beenu sa lwaba mu bunsaalisi. 
JHN.8.37	Me nyaari ti beenu lwa palila mu Abalaami, ngo beenu lusaka me kudzusa, bukuri maampu maami mahele mu beenu. 
JHN.8.38	Ma nyidzoonsolo ma nyiri nyamono kuri Taata, ngo kasi beenu, ma luyirika ma luri lwayuka kuri taayi dyeenu.» 
JHN.8.39	Bo babvutula baleele kuri nde ti: «Taayi dya beetu, Abalaami.» Ngo Yesu waleele kuri bo ti: «Mbuti beenu lubeeri baala ba Abalaami, nkani beenu luketyee kusa biyiriki bya Abalaami. 
JHN.8.40	Ngo mu lumalu, beenu lusaka me kudzusa, me muutu nyiluleeriri ngwanwa yi nyiri nyayuka kuri Taata. Abalaami kasii yirika, mamo ko. 
JHN.8.41	Beenu luri mu kwesa biyiriki, bya taayi dyeenu.» Hango bo baleele kuri nde ti: «Beetu turi baala babutuka kunsa buyala ko, beetu Taayi dimosi turi na dyo, wunu Nzaambi.» 
JHN.8.42	Yesu waleele kuri bo ti: «Mbuti Nzaambi beeri Taayi dya beenu, nkani beenu luketyee kutya me, bukuri me nyapalila mu Nzaambi, na kuri nde me mfumini, me nyahele kwiisikila mu me-meene, ngo nde wampeeke. 
JHN.8.43	Bukuri nki beenu lwahele kubakula ma nyiluleele me? Buri beenu luri nzoonsulu me, kubakula pe? Bukuri beenu lwahele kubangisina kuyuka maampu maami. 
JHN.8.44	Taayi dya beenu ngo dyabulu, na beenu kutya kuyirika ma tiiri taayi dyeenu. Kuholosono kunu mbandukulu, nde mudzusi kari, na kasii ba kunsa ngwanwa ko, bukuri ngwanwa yahele mu nde. Habaanaa wudzoonso mya mpya, lo nde kusa bunu wudzoonso myamibwe, bukuri nde ngaa-mpya na taayi dya mpya. 
JHN.8.45	Ngo kasi bukuri me ngwanwa nyileele, lo beenu lwahele kusiila kanyi mu me? 
JHN.8.46	Na mu beenu, wuri lo bwiisiri me mu mana mu ntoono masumu? Mbuti ngwanwa me nyileele, buri luri kusiila pe kanyi mu me? 
JHN.8.47	Wunde wuri wa Nzaambi, wuyukaa Maampu ma Nzaambi; ngo beenu lwahele mu kuyuka, bukuri beenu luri ba Nzaambi ko.»
JHN.8.48	Bayudayo babvutula, baleele kuri Yesu ti: «Buri beetu twahele na buungu mu kuleele kuri ye ti, ye Musamariya wuri, na ye wuri na mpeeve yayibi?» 
JHN.8.49	Yesu wabvutula ti: «Me nyiri na mpeeve yayibi ko, ngo me nyiri mu kukiinsa Taayi dyaami, na beenu lwahele kukiinsa me. 
JHN.8.50	Me nyahele kusaka nkeembu ya me-meene, kuri wusaka, na wutsuundisa. 
JHN.8.51	Ngwanwa mu ngwanwa me nyiluleele: Mbuti muutu kebiri maampu maami, lo nde kamono mfwiilu ya mibvu ngo mibvu ko.»
JHN.8.52	Haho Bayudayo baleele kuri nde ti: «Mu lumalu beetu tumwayaaba ti ye wuri na mpeeve yayibi. Abalaami wafwa, babikiri se bafwa, ngo ye wuleele ti: "Mpisi wukebe Maampu, lo nde kamono mfwiilu ko mu mantaangu momanso." 
JHN.8.53	Buri ye bvuriri bukuutu, na taayi dya beetu Abalaami, wafwiiri? Na babikiri se bafwiiri. Heki, ye na wuri?» 
JHN.8.54	Yesu wabvutula ti: «Mbuti heki me nyikeembese me-meene, lo nkeembu yaami yabuunu. Ngo Taata wuri mu kunkeembese, wu luri mu kuleele beenu ti: "Nzaambi yeetu." 
JHN.8.55	Beenu lwahele kumuyaaba, ngo kasi me nyimuyaari. Na mbuti me ndeeriri ti me nyahele kumuyaaba, lo me nyeki ngaa-mpya, nyafwanikina na beenu. Ngo me nyimuyaari, na nyakebe maampu maandi. 
JHN.8.56	Taayi dya beenu Abalaami wakeembiri mu nsiitu ya kumono kiluumbu kya me; nde wakimono, na wakeembe.» 
JHN.8.57	Bayudayo baleele kuri nde ti: «Wubaanaa ye wakiri ti makuumi mataanu ma mibvu kukukisa pe, ti ye wamwiini Abalaami?» 
JHN.8.58	Yesu waleele kuri bo ti: «Mu ngwanwa mu ngwanwa me nyiluleele, tekesele Abalaami kaba, lo "me nyiri."» 
JHN.8.59	Haho bo banaanguna matari mpisi heki bamulata. Yesu wasweeme na wapala mu Nzo-nzaambi.
JHN.9.1	Bu kaba luta mu nzila, Yesu wamono muutu wuri, bu kaba butuka miisu myafwa. 
JHN.9.2	Bayiki baandi bamufuula baleele ti: «Labi, na wasiiri masumu, muutu wumawu hoti taayi na nguri, kuri heki nde kabutuka na miisu myafwa.» 
JHN.9.3	Yesu wabvutula ti: «Kari nde ko, kari se taayi na nguri ko, mu kuri ti biyiriki bya Nzaambi biba byamonoko mu nde. 
JHN.9.4	Beetu tuyelemini kusala kisalu kya wunde wampeeke, mwiini bu kakiri; butsuku buri mu kwiisa, kuri muutu ko wubangisina kusala. 
JHN.9.5	Mu ntaangu yiri me nyiri ha nsi, lo me buungi bwa nsi.» 
JHN.9.6	Kamanaa kuleele bubwo, ha kalobiri mante ha nsi, sobiri tamba mu mante, na kiriri tamba mu miisu mya muutu wunde, 
JHN.9.7	ha kamuleeriri ti: «Yende weyoolo mu kidzinga kya Silowa» mbangukulu ti: «waheeku.» Nde wayende, wayoolo, na wabvutuka kuri weki kwemono. 
JHN.9.8	Bakoobaanaa ha teke nde, na bamumwiini hatete kuri wukwesa luloombo, baleele ti: «Kari wumawu wukoobaanaa wadzakala wusa luloombo ko?» 
JHN.9.9	Bakaka baleele ti: «Wumawu nde.» Bakimi ti: «Kari nde ko, ngo wafwanikina na nde.» Ngo nde-meene ha kaleeriri ti: «Wumawu me.» 
JHN.9.10	Baleele kuri nde ti: «Dyaburi miisu mya ye myeki myadzibulu?» 
JHN.9.11	Nde wabvutula ti: «Muutu wuri nkuumbu Yesu, wuri bu kasobiri tamba, kiriri mu miisu mya me, ha kandeeriri ti: "Yende ku Silowa na yoolo." Me bu nyeensi, na bu nyooriri, miisu myeki mono!» 
JHN.9.12	Bo bamufuula ti: «Muutu wunde hari kari?» Nde waleele ti: «Me nyahele kuyaaba.»
JHN.9.13	Bo banata muutu waba wafwa miisu, wuri mwaatsiinika kuri Bafarisi. 
JHN.9.14	Kyaba kiluumbu kya mpuumunu, kiri Yesu kasobaa tamba dzibiri miisu mya muutu wunde. 
JHN.9.15	Bafarisi se babweese kumufuula ti, buri kasiiriri kuri ye weki mono. Nde waleele kuri bo ti: «Tamba kakiridyee me mu miisu; na me bu nyooriri, mwiini.» 
JHN.9.16	Bafarisi babamosi baleele ti: «Wunde kari muutu wafumuni kuri Nzaambi ko, bukuri nde wahele kubvumina kiluumbu kya mpuumunu.» Ngo kasi bakaka baleele ti: «Muutu wuri na masumu, lo bangusini kuyirika bidiimbu bya bumabu?» Haho nkabunu yakoto mu bo. 
JHN.9.17	Bafarisi babweese kuleele kuri muutu wunde ti: «Heki buri leeriri mu nde, bukuri wukudzibiryeenu miisu?» Nde wabvutula ti: «Mubikiri kari.»
JHN.9.18	Bayudayo babisa kusa kanyi mu nde, kuri ti muutu wubee wafwa miisu, weki kwemono, natee batumisa taayi na nguri ba muutu wunde weki kwemono. 
JHN.9.19	Bo babafuula baleele ti: «Wumawu mwaana beenu, wu luri mu kuleele ti wabutuka na miisu myafwa? Heki mu lu buri kekimono?» 
JHN.9.20	Taayi na nguri ba nde babvutula baleele ti: «Di tuyaari beetu diri ti wumawu mwaana beetu, na wabutukiri na miisu myafwa. 
JHN.9.21	Ngo mu lumalu, buri kekimono? Haho ngo hari twahele kuyaaba! Bunu pe ti na wumudzibiryee miisu? Haho se beetu twahele kuyaaba, fuulee nde-meene, nde weki wabuuka, sa kadzoonso nde-meene.» 
JHN.9.22	Taayi na nguri baleele mamo, bukuri baba bataana Bayudayo. Mukwongo, Bayudayo, baba bamwaayukusuna ti, mbuti muutu leeriri ti Yesu ngo Kiristo, lo wakupalisa mu nzo-nkutukunu. 
JHN.9.23	Hango nkuumbu, taayi na nguri baleeriri ti: «Nde weki wabuuka, fuulee nde-meene!»
JHN.9.24	Bafarisi bateele lwadzoolo muutu waba wafwa miisu, na bamuleele ti: «Leele ngwanwa ha busu bwa Nzaambi. Beetu ngo bari tuyaari ti muutu wunde ngaa-masumu kari.» 
JHN.9.25	Nde wabvutula kuri bo ti: «Mbuti ngaa-masumu kari, lo me nyahele kuyaaba; me di nyaari diri ti, me nyabee nyafwa miisu, ngo mu lumalu nyimono.» 
JHN.9.26	Bo bamuleele ti: «Nde nki kakusiiryeenu? Dyaburi kasiiryee mu kudzibula miisu mya ye?» 
JHN.9.27	Nde wabvutula kuri bo ti: «Me mbee mwaaluleele, ngo beenu lwahele kuyuka; bukuri nki beenu lutiiri kubweese kuyuka? Buri beenu se lutiiri kuba bayiki ba nde?» 
JHN.9.28	Bo bamutukaa na bamuleele ti: «Ye wuri muyiki nde! Nkani beetu, bayiki ba Moose turi. 
JHN.9.29	Beetu tuyaari ti Nzaambi wadzoonso kuri Moose, ngo wumawu, beetu twahele kuyaaba ku kari kafumina!» 
JHN.9.30	Muutu wunde wabvutula kuri bo ti: «Diri dya nkimukunu, ti beenu luhele kuyaaba ku kari kafumina, koomosoko nde dzibiryee me miisu! 
JHN.9.31	Beetu tuyaari ti, Nzaambi kakooyukilaa bangaa-masumu ko, ngo mbuti wuri na kinzaambi, na wuyirikaa kutya kwa nde, lo nde wumuywiilaa. 
JHN.9.32	Twayukiri mu ntaangu ti mosi ko ti, kuri muutu wudziburyeenu miisu mya wabutuka na miisu myafwa. 
JHN.9.33	Mbuti nde beeri wahele wa Nzaambi, lo ka ketyee kusa kitotolo ko.» 
JHN.9.34	Bo babvutula kuri nde ti: «Habaanaa ye-meene wabutukila kunsa masumu yemunso, lo wuri na mi wuyikisa beetu?» Ha bamutubiri ku mbasi.
JHN.9.35	Yesu wayuka ti bamutubiryee ku mbasi, bu kamumono wamufuula ti: «Buri ye wasa kanyi mu Mwaana muutu?» 
JHN.9.36	Nde wabvutula waleele ti: «Heki nde na kari, Mfumu, kuri heki me nsiila kanyi mu nde?» 
JHN.9.37	Yesu waleele kuri nde ti: «Ye mwaamumono, na wunde wuri mu kudzoonso na ye, ngo nde.» 
JHN.9.38	Muutu wunde waleele ti: «Me nsii kanyi Mfumu!» Na nde watsukuma ha busu bwa Yesu. 
JHN.9.39	Yesu waleele ti: «Mu ntoono mutsuundu me nyiri nyayisa ha nsi yimayi, mpisi heki bahelaa kumono, bamono, na babo bamono, bahele kumono.» 
JHN.9.40	Bafarisi baba kintwaari na nde, bayukaa bubwo, baleele ti: «Buri beetu se miisu myafwa?» 
JHN.9.41	Yesu waleele kuri bo ti: «Mbuti beenu lubeeri lwafwa miisu, nkani luketyee kuba na sumu ko; ngo mu lumalu beenu luri mu kuleele ti: "Tukwemono", sumu dya beenu bunu diri.»
JHN.10.1	Yesu waleele ti: «Mu ngwanwa mu ngwanwa, me nyiluleele: wunde wahele kukotolo kunsa lupaangu lwa bimeeme ha mweelu, ngo nde kunwaatina ha kibeendu kikimi, lo nde ngaa-kwiibi na nde ngaa-bumfuna. 
JHN.10.2	Ngo kasi wunde wukotolo ha mweelu, lo mutari bimeeme. 
JHN.10.3	Mukebi-mweelu lo wumudzibukiri mweelu, na bimeeme biyukiri mbeembu yaandi. Nde wuteelaa bimeeme byaandi mu mankuumbu maaku, na wubinataana ku mbasi. 
JHN.10.4	Kamanaana kupalisa bimeeme bya nde-meene, nde yookiri ku mankula, na bimeeme bikwemunama, bukuri byo biyaari mbeembu yaandi. 
JHN.10.5	Ngo kasi, byo ka biri namina munzeense ko; byo lo kusaa kuyitika la na nde, bukuri byo byahele kuyaaba mbeembu ya banzeense.»
JHN.10.6	Yesu wabaleele nkumu yiyo, ngo kasi bo basii kubakula ma kaba baleele ko.
JHN.10.7	Yesu wabweese kuleele ti: «Ngwanwa mu ngwanwa, me ngo mweelu bimeeme. 
JHN.10.8	Bobanso batekisiri kwiisa [na me], bangaa-kwiibi na bangaa-bumfuna; ngo bimeeme byasii kubaywiila ko. 
JHN.10.9	Me ngo mweelu: mbuti muutu kotiri mu me, lo sa kabvuuka, sa kakoto, sa kapala, na sa kabaka mbyandya. 
JHN.10.10	Ngaa-kwiibi nde kwiisa mu kunu kuri ti, kayiba, kakeke na kadzusa. Ngo me nyayisa mu kuri ti, bimeeme biba na kidziingu kya buukula. 
JHN.10.11	Me ngo Mutari wamubwete; mutari wamubwete, wuhaanaa kidziingu kyaandi mu ntoono bimeeme byaandi. 
JHN.10.12	Wunde wusala mu nzala mboongo, wahele mutari, bimeeme biri bya nde ko, kamonaa ngo-mbulu yikwiisa, yekiri bimeeme na yitikiri; ngo-mbulu wubibwiiriri na wubitsyamikisi, 
JHN.10.13	bukuri wunde wutaambula mufutu, kari na munyoongi mu bimeeme ko. 
JHN.10.14	Me ngo mutari wamubwete, me nyaari bimeeme byaami, na bimeeme byaami se binyaari, 
JHN.10.15	bunu bu nyaabiri Taata, me se bunubwo nyaabiri Taata, na me nyiha kidziingu kyaami mu bimeeme byaami. 
JHN.10.16	Me nyiri na bimeeme bikimi biri byahele mu lupaangu lumalu. Bibyo se me nyelemini kubitwaala, sa byayuka mbeembu yaami, byobinso sa byaba mpuumbu mosi na mutari se mosi. 
JHN.10.17	Hango nkuumbu, Taata tiiri me, bukuri me nyiha kidziingu kyaami mu kubweese kukiholo. 
JHN.10.18	Kuri muutu ti mosi ko wuholo me kyo, ngo kasi me-meene nyikiha. Me nyiri na lutumu mu kukiha, na nyiri na lutuma mu kubweese kukiholo. Lutumu lulwo, me nyataambula lwo kuri Taayi dyaami.»
JHN.10.19	Nkabunu yabweese kubwa ha kakati dya Bayudayo mu ntoono maampu mamo. 
JHN.10.20	Balaka mu bo baba leelaa ti: «Nde wuri na mpeeve yayibi, nde walawuka, buri luri mu kumuywiila?» 
JHN.10.21	Bakaka baba leelaa ti: «Maampu mamo mari ma muutu wuri na mpeeve yayibi ko. Buri mpeeve yayibi lo yidziburi miisu mya bafwa miisu?»
JHN.10.22	Yaba ntaangu ya kyoosi, na munkeembu wa Lusakumunu lwa Nzo-nzaambi watubuka ku Yerusalemi, 
JHN.10.23	Yesu waba mu kweyende munsa Nzo-nzaambi kunsa saansi dya Solomo. 
JHN.10.24	Bayudayo bamudyengekele na bamuleele ti: «Natee mu nkya ntaangu, ye wutala beetu tukwedunga? Mbuti ye ngo Kiristo, lo wutuyaabisa na pwelelee.» 
JHN.10.25	Yesu wabvutula kuri bo ti: «Me nyiluleeriryee na beenu lwahele kusa kanyi. Biyiriki bi nyiri mu kusa me, mu nkuumbu Taayi dyaami, bibyo biteele me kimbaangi. 
JHN.10.26	Ngo kasi beenu lwahele kusa kanyi, bukuri beenu luri bimeeme bya me ko. 
JHN.10.27	Bimeeme bya me biyukaa mbeembu yaami, me nyibiyaari, na byo binamaa me. 
JHN.10.28	Me nyiha kidziingu kyahele manunu kuri byo, byo biri mfwiilu ko kwakinkulu, na kuri muutu wubipfula mu myooko mya me ko. 
JHN.10.29	Taata wampa byo, bvuriri makwa na myominso; kuri muutu ti mosi ko wupfula byo mu myooko mya Taata. 
JHN.10.30	Me na Taata, turi mosi.»
JHN.10.31	Bayudayo babweese kunaanguna matari mpisi bamulata. 
JHN.10.32	Yesu waleele kuri bo ti: «Biyiriki byalaka byabibwe byafumuna kuri Taata, me nyalusoongiri. Mu nkya kiyiriki mu byo, beenu lusaka kudzusila me mu matari?» 
JHN.10.33	Bayudayo babvutula kuri nde ti: «Beetu twahele kudzusa ye mu matari mu ntoono kiyiriki kyakibwete, ngo mu ntoono nsaanunu, na bukuri ye muutu ye-meene weki ba Nzaambi.» 
JHN.10.34	Yesu wabvutula kuri bo ti: «Buri dyahele kutina mu mangisi ma beenu ti: Me nyaleeriri ti: "beenu banzaambi?" 
JHN.10.35	Mbuti diri dyangwanwa ti matinu makootelaa banzaambi babo bakooyukaa Maampu ma Nzaambi, lo matinu mayalaka ko, 
JHN.10.36	kuri wunde wuri Taata wamusakumuna na wamuheeke ha nsi, beenu luleele ti: ye wusaana, bukuri me ndeeriryee ti: Me nyiri Mwaana Nzaambi? 
JHN.10.37	Mbuti me nyahele kuyirika biyiriki bya Taayi dyaami, lo yaa lusa kanyi mu me ko. 
JHN.10.38	Ngo mbuti me nyiri mu kubiyirika, ti hayuku lwahele kusiila kanyi mu me, lo seenee kanyi mu biyiriki, mpisi heki beenu lubakula na luyaaba ti Taata wuri mu me, na me nyiri mu Taata.» 
JHN.10.39	[Haho] bo babweese kusaka kumusiimba, na nde wapatuka mu myooko mya bo. 
JHN.10.40	Nde wabweese kweende ku simu dyakaka dya nyari ya Yorodani, ha kibeendu kyaba botikaana Yowane hatete, na nde wadzakala kukwo. 
JHN.10.41	Baatu balaka bayende kuri nde, na baleele ti: «Yowane kasii yirika kidiimbu ti kimosi ko; ngo kasi momanso ma kaleeriri mu muutu wumawu mangwanwa.» 
JHN.10.42	Baatu balaka basiila kanyi mu Yesu ha kibeendu kikyo.
JHN.11.1	Kwaba mubeeru mosi, nkuumbu Ladzaro, wa ku Betanya, bula bwa Mariya bo na Malata, kibusi kyaandi. 
JHN.11.2	Mariya ngo waba yitila mananaasi mu miilu mya Yesu, na kuyaala myo mu mfu dzaandi. Mpaangi yaandi Ladzaro waba wabeele. 
JHN.11.3	Bibusi byaandi baheeke mukeensu kuri Yesu ti: «Mfumu, nduku yaaku wabeele.» 
JHN.11.4	Yesu bu kayuka, waleele ti: «Bubeeru bubwo buri bwa lufwa ko, ngo mu ntoono nkeembu Nzaambi, mpisi heki Mwaana Nzaambi kaba wakeembese.»
JHN.11.5	Yesu waba tiri Malata na kibusi kyaandi, na Ladzaro. 
JHN.11.6	Mu ntaangu yi kayukiri ti Ladzaro wabeele, nde wabweese kulutisa biluumbu byoolo ku kaba. 
JHN.11.7	Ha mambisa haho, nde waleele kuri bayiki ti: «Tubvutukee ku Yudaya.» 
JHN.11.8	Bayiki baleele kuri nde ti: «Labi, mpe-luulu yimayi, Bayudayo babee saka kukudzusa mu matari, ye weki bweese kubvutuka kukwo!» 
JHN.11.9	Yesu wabvutula ti: «Buri kwahele bilookolo kuumi na byoolo mu kiluumbu? Mbuti muutu wukweyende mu mwiini, lo kabumina nkya ko, bukuri nde wumono buungi bwa nsi yi. 
JHN.11.10	Ngo, mbuti muutu wukweyende mu butsuku, lo nde bumina nkya, bukuri buungi bwahele mu nde.» 
JHN.11.11	Kamanaa kuleele bubwo, ha mambisa haho, nde bweese kuleele kuri bo ti: «Nduku yeetu Ladzaro wuri tolo, ngo me bee nyeensi mpisi nyimusiimbila.» 
JHN.11.12	Bayiki baandi baleele kuri nde ti: «Mfumu, mbuti tolo kabwiiryee, lo sa kabvuuka.» 
JHN.11.13	Yesu mu ntoono lufwa lwa nde kabadzoonsolo, ngo bo kutsima ti, mu ntoono tolo twa kuwuuma kaba dzoonsolo. 
JHN.11.14	Haho Yesu kadzoonso kuri bo na pwelelee ti: «Ladzaro wafwa. 
JHN.11.15	Ngo me nyiri na kiminu mu beenu bukuri me bee nyahele kuba kukwo, mpisi heki beenu lusiila kanyi. Ngo kasi tweendee kuri nde.» 
JHN.11.16	Toma wu bakooleelaa ti Didimo waleele kuri bambasi bayiki ti: «Tweendeenu beetuneenu se, mpisi tufweene na nde.»
JHN.11.17	Hango, Yesu bu kayende, wamono kuri ti Ladzaro waba mwaasa biluumbu bina munsa mukala. 
JHN.11.18	Betanya dyaba bebele na Yerusalemi, mu kiteesu kya mafuunda matatu ma bitaki. 
JHN.11.19	Balaka mu Bayudayo baba bayisa kuri Malata na Mariya, mu kubaboondo mu ntoono mpaangi yaaku. 
JHN.11.20	Ngo Malata kayukaana ti Yesu weki mu kwiisa, nde wayende mu kumubwaana; ngo kasi Mariya waba wadzakala munsa nzo. 
JHN.11.21	Malata waleele kuri Yesu ti: «Mfumu, mbuti ye wabeeri hamaha, nkani mpaangi me kaketi kufwa ko. 
JHN.11.22	[Ngo] ti ha yuka mu lumalu, me nyaari ti, byobinso bi wuloombo ye kuri Nzaambi, lo Nzaambi sa kakuha.» 
JHN.11.23	Yesu wamuleele ti: «Mpaangi yaaku sa yafuluka.» 
JHN.11.24	Malata wabvutula ti: «Me nyaari ti, nde sa kafuluka haba mfulukulu ya kiluumbu kya mpotulu.» 
JHN.11.25	Yesu wamuleele ti: «Me ngo mfulukulu na bumwooyo. Wunde wusiila kanyi mu me, ti hayuku wafwa, lo sa kaba mwooyo; 
JHN.11.26	na mpisi wuri mwooyo, na wusa kanyi mu me, lo kari mfwiilu ko mu mantaangu momanso. Ye siiri kanyi mu mimyo?» 
JHN.11.27	Nde waleele kuri Yesu ti: «Heehe, Mfumu me nyasa kanyi ti ye ngo Kiristo, Mwaana Nzaambi, wayisa ha nsi.»
JHN.11.28	Malata kamanaa kuleele mamo, nde wayende na wateele kibusi kyaandi Mariya, mu nsweeki, wamuleele ti: «Muyikisi weki haaka, na wukuteele.» 
JHN.11.29	Mariya bu kayuka, wateleme mu mawasu, na wayende kuri nde. 
JHN.11.30	Yesu waba wakiri kutubuka pe kunsa bula, ngo waba wakiri ha kibeendu kyaba mubwaana Malata. 
JHN.11.31	Hango Bayudayo baba na nde munsa nzo mu kumuboondo, bu bamono Mariya telemini mu mawasu na pariri ku mbasi, bamunama, bu baba tsima ti ku mampeembe keensi ku kudila. 
JHN.11.32	Ngo Mariya katubukaa ha ba Yesu, na bu kamumono, wabwa ha miilu mya Yesu na waleele ti: «Mfumu, ye ngo wabee hamaha, nkani mpaangi yaami kaketi kufwa ko.» 
JHN.11.33	Yesu kamonaa Mariya wuri mu kudila, na Bayudayo bayisiri na nde se bari mu kudila, nde wamono ngebe dzalaka, na mutima wabula mangoongo. 
JHN.11.34	Nde waleele ti: «Hari lumusuusiryeenu?» Bo baleele kuri nde ti: «Mfumu, wasa na mono.» 
JHN.11.35	Yesu wadila. 
JHN.11.36	Bayudayo baleele ti: «Monee, nkati bee wumutiiri!» 
JHN.11.37	Bakaka mu bo baleele ti: «Nde wabee kwedzibula miisu mya wafwa miisu, buri kaherirye kusa kuri ti muutu wu kahele kufwa?»
JHN.11.38	Yesu bu kabweese kubaka ngebe ku nsa mutima, wayende ku mampeembe, dyaba bulu dyahaku kunsa ntari, na dyabunduku mu tari. 
JHN.11.39	Yesu waleele ti: «Yisilee tari», Malata kibusi kya wafwa wamuleele ti: «Mfumu, nde weki pala mfuku, bukuri kiluumbu ki kyeeki kyabina.» 
JHN.11.40	Yesu waleele kuri nde ti: «Buri me nsii kuleelaa ko ti, mbuti ye siiri kanyi, lo ye sa wamono nkeembu Nzaambi?» 
JHN.11.41	Bo bayisila tari. Yesu watala ku yulu, waleele ti: «Taata, me mvutiri matoondo, bukuri ye yukiri ma nyikuloombiri. 
JHN.11.42	Me nyaari ti ye kooywiilaa me mantaangu momanso, ngo me nzoonsiri mu ntoono mpuumbu baatu yandyengekele, mpisi basa kanyi ti, ye waheeke me.» 
JHN.11.43	Bu kamanaa kuleele bubwo, mu mbeembu yamakwa nde wabikisa ti: «Ladzaro, pala!» 
JHN.11.44	Wunde waba wafwa, wapala, myooko na miilu myakaangu mu bisila, na kidziri mu mutulu. Yesu waleele kuri bo ti: «Munyanginee, na muhemesee keyende.»
JHN.11.45	Balaka mu Bayudayo baba bayisa kuri Mariya, na bamwiini mya yirikiri Yesu, basiila kanyi mu nde. 
JHN.11.46	Bamosi mu bo, bayende kwemono Bafarisi, na baleele kuri bo mamo ma yirikiri Yesu. 
JHN.11.47	Hango bakuutu ba bangaanga-nzaambi bakutukina na kikuutu kya Bayudayo, baleele ti: «Nki tuseeneenu, bukuri muutu wumawu, wuri mu kwesa bidiimbu byalaka! 
JHN.11.48	Mbuti beetu tumutariri bunubwo, lo bobanso sa basa kanyi mu nde, na bari Loma sa biisa batutsyaamina na kibeendu kyeetu, na kaanda!» 
JHN.11.49	Muutu mosi mu bo, nkuumbu Kayafa, nde waba mukuutu bangaanga-nzaambi mu mubvu wunde, wabaleele ti: «Beenu luyaari kitotolo ko. 
JHN.11.50	Beenu lwahele kumono kuri ti, bubvuriri bubwete mu beenu ti, muutu mosi kafwa mu ntoono baatu bobanso ti na kuri ti, kaanda dyodinso difwa.» 
JHN.11.51	Nde kasii leele mamo mu nde-meene ko. Ngo bukuri nde waba mukuutu bangaanga-nzaambi mu mubvu wunde, wabikula ti, Yesu yelemini kufwa mu ntoono kaanda, 
JHN.11.52	kari munu mu ntoono kaanda ko, ngo se mu ntoono baala ba Nzaambi batsamukina, na se kabakutukisa mu kintwaari kimosi.
JHN.11.53	Kuholosono kiluumbu kikyo, bo baholo kitsimi, ti nde wa kudzusa. 
JHN.11.54	Hango nkuumbu, Yesu waba wahele kubweese kweyende ha kakati dya Bayudayo, kuri bobanso bamumono; ngo nde wayende kwa la, ku nkoonsi yiri bele na nsi yankatu, mu bvula dimosi diri nkuumbu Efarayime, nde wadzakala kukwo na bayiki baandi.
JHN.11.55	Munkeembu Bayudayo wa Paaka waba weki bele, baatu balaka banangukina mu mabula ma bo, na batoomboko ku Yerusalemi, mu kutsyeemese manyutu maaku, tekesele Paaka diba. 
JHN.11.56	Bo basaka Yesu, na balelesene bo na bo kuri bari mu Nzo-nzaambi ti: «Beenu buri lutsimini? Nde kari nyisikila ku munkeembu wumawu ko!» 
JHN.11.57	Bakuutu ba bangaanga-nzaambi na Bafarisi baba leele ti mpisi wuyaaba hari Yesu, lo kiisa kabapyeete, mpisi bamukaanga.
JHN.12.1	Biluumbu bisaamunu, tekesele munkeembu wa Paaka kaba, Yesu wayende ku Betanya, kwaba dzakalaa Ladzaro, wu kaba fulukisa mu bafwa. 
JHN.12.2	Kukwo, bamuha mbyandya, na Malata wamusiila byo ha kibeendu kya kudiila. Ladzaro waba mosi mu babo baba balaambula miilu mu kudya na nde. 
JHN.12.3	Mariya bu kaholo mukuru mananaasi mantalu yalaka, wayitila mu miilu mya Yesu, na wayaala myo mu mfu dzaandi. Nzo yoyinso yaluula mu mfuku mananaasi. 
JHN.12.4	Mosi mu bayiki baandi, Yuda Iskaryote, wunde wumuyekele, waleele ti: 
JHN.12.5	«Buri baheryee kuyarika mananaasi ma, mu nkama tatu dza bidenali, na kuha kuri bawelu?» 
JHN.12.6	Nde mamo kuleele, kari bukuri waba na musoongo mu bawelu ko, ngo bukuri waba ngaa-kwiibi, na nde waba kwekebaana nkangala mboongo, na bukuri waba holaana bi basokaa mumwo. 
JHN.12.7	Yesu waleele ti: «Muhemese, nde kayirika mamo, mu ntoono kiluumbu kya nziikulu me. 
JHN.12.8	Mukwongo, mu mantaangu momanso beenu luri kintwaari na bawelu; ngo kasi, beenu lwahele kuba kintwaari na me, mu mantaangu momanso.»
JHN.12.9	Mpuumbu yayinene ya Bayudayo yayaaba kuri ti, Yesu wuri ku Betanya. Bo bayende kukwo, kari munu mu ntoono Yesu ko, ngo mu kuri ti bamono se Ladzaro wu kafulukisi mu bafwa. 
JHN.12.10	Bakuutu ba bangaanga-nzaambi baholo kitsimi kya kudzusa Ladzaro, 
JHN.12.11	bukuri, mu ntoono nde, balaka baba yitikaana Bayudayo, na kusiila kanyi mu Yesu.
JHN.12.12	Ha mambisa ma kiluumbu kikyo, mpuumbu yayinene yabakwiisa ku munkeembu, yayuka ti Yesu wuri mu kwiisa ku Yerusalemi. 
JHN.12.13	Baatu baholo matsweeni na bapala mu kweenmubwaana. Bo babeke kubikisa ti: «Hosaana! Kaba wasakumunu, wunde wukwiisa mu nkuumbu ya Mfumu, [na] mbyaasi ya Isaheli.» 
JHN.12.14	Yesu, bu kamono mwaana mpuunda, wadzakala ha yulu nde, bunu bu diri dyatinu ti:
JHN.12.15	«Yaa ba na boomo ko, ntuumba ya Syoni;
JHN.12.15	mono mbyaasi yaaku wiisiri,
JHN.12.15	wadzakala ha yulu mwaana mpuunda.»
JHN.12.16	Bayiki baandi, hatete, baba bahele kubakula; ngo kasi Yesu habaanaa weki wakeembusu, haho bo babaambukiri mwooyo, ti mamo maba matinu mu nde, na bayirikiri bubwo mu nde.
JHN.12.17	Mpuumbu yaba na nde, ha kaba teele Ladzaro ku kupala mu mukala, mu kumufulukisa mu bafwa, yata kimbaangi mu nde. 
JHN.12.18	Hango nkuumbu, mpuumbu [se] yayisa mu kumubwaana, bukuri bayukiri ti: nde wayirikiri kidiimbu kikyo. 
JHN.12.19	Hango Bafarisi balelesene bo na bo ti: «Lumono bubwo, beenu lubangusina kusa kitotolo ko: mono baatu bobanso beensi ha mambisa ma nde!»
JHN.12.20	Mu baba toomboko ku kweesaambila Nzaambi ku munkeembu, kwaba mwaa ndaambu Bahelene. 
JHN.12.21	Bo bakokosolo kuri Filipo, wa ku Betesayida dya Ngalili, bamufuula baleele ti: «Mfumu, beetu tutiiri kumono Yesu.» 
JHN.12.22	Filipo wayende kuleele kuri Andere, na Andere bo na Filipo, bayende ha kimosi mu kuleele kuri Yesu. 
JHN.12.23	Yesu wabvutula kuri bo waleele ti: «Kilookolo kitubukiri, kiri Mwaana muutu sa kaba wakeembese. 
JHN.12.24	Ngwanwa mu ngwanwa me nyiluleele, mbuti nkono saangu yibwiiri ha butoto yahele kufwa, lo sa yiba yokaka; ngo mbuti yifwiiri, lo sa yapalisa bimbutu byalaka. 
JHN.12.25	Wunde wutiiri kidziingu kyaandi, lo sa kadziimbisa kyo; na wunde wubele kidziingu kyaandi, mu nsi yimayi, lo sa kakebe kyo, mu kubaka kidziingu kyahele manunu. 
JHN.12.26	Mbuti muutu tiiri kusalila me, lo kanama me; na haho ha nyiri me, lo kisari kya me se, sa kaba hanaho. Mbuti muutu wusalila me, lo Taata sa kamukiinsa.»
JHN.12.27	«Mu lumalu, me mutima wusa mambaawu, ngo me ndeele ti kwe? Ti Taata, bvuukisa me mu kilookolo kimaki? Hango me ti, mu ntoono kilookolo kimaki nyiri nyayisa. 
JHN.12.28	Taata keembese nkuumbu yaaku!» Mbeembu yayukukuna ku mayulu ti: «Me nyakeembisiri nde, na sa nyabweese kumukeembese.» 
JHN.12.29	Mpuumbu yaba yateleme haho, bu yayuka yaleele ti: «Yiyo yibeeri nzasi!» Bakaka baleele ti: «Yiyo mbasi yidzoonsiri kuri nde.» 
JHN.12.30	Yesu wabvutula na waleele ti: «Kari mu ntoono me mbeembu yiyo yiyukukini ko, ngo mu ntoono beenu. 
JHN.12.31	Mu lumalu, nsundusulu ya nsi yeki; mu lumalu, mfumu ya nsi yimayi sa bamutuba ku mbasi; 
JHN.12.32	Na me mbasi-tsuku, ha nyisisa butoto mu kuba wadzaangusu, me sa nyakoko bobanso ku nyiri meenu.» 
JHN.12.33	Nde mimyo kuleele mu kuyaabisa, mu kya mfwiilu nde kaba kayelemene kufwiila. 
JHN.12.34	Mpuumbu yabvutula kuri nde ti: «Beetu twayukiri mu mangisi ti, Kiristo wunamitina kuba mu mu mantaangu momanso; heki ye buri wuleele ti: Mwaana muutu yelemini kuba wadzaangusu? Mwaana muutu wunde na?» 
JHN.12.35	Haho Yesu waleele kuri bo ti: «Buungi bwakiri ha kakati dya beenu, mu mwaa-ntaangu yantele. Yendee lwedyaata bu lwakiri na buungi, mpisi heki luhele kukimuka kuri lweki kunsa mampimbisi; bukuri wunde wukweyende kunsa mampimbisi wahele kuyaaba ku kakweende. 
JHN.12.36	Bu lwakiri na buungi, siilee kanyi mu buungi, mpisi luba baala ba buungi.»
JHN.12.36	Bu kamana kunzoonso mamo, Yesu wasasika na wasweeme la na bo. 
JHN.12.37	Nde wayirika bidiimbu byalaka ha busu bwa bo, ngo bahele kumusiila kanyi, 
JHN.12.38	mpisi heki maampu ma leele Esaya mubikiri meende mu mana:
JHN.12.38	«Mfumu, na wasiiriri kanyi mu ma twayukiri beetu?
JHN.12.38	Kuri na Mfumu kasoongiri mpinu dzaandi?»
JHN.12.39	Hango-nkuumbu, bo baba bahele kusiila kanyi. Mukwongo, Esaya wubweese kuleele ti:
JHN.12.40	«Nde wabadzusiri miisu,
JHN.12.40	na wabakubisiri mitima,
JHN.12.40	mpisi heki bahele kumono mu miisu,
JHN.12.40	bahele kubakula mu mutima,
JHN.12.40	bahele kuyiinga dyeele,
JHN.12.40	na me nyibatsinikisa.»
JHN.12.41	Esaya waleele bubwo, bukuri nde wamwiini munkeembu Yesu, na wadzoonsolo mu ntoono nde.
JHN.12.42	Ngo ha kakati dya bakuutu, baatu balaka basiiriri kanyi mu nde. Kasi mu ntoono Bafarisi, baba bahele kutambukila mu kubata ti, bee babapalisiri mu nzo-nkutukunu. 
JHN.12.43	Bukuri bo babvuriri kutya munkeembu wa baatu ti na munkeembu wa Nzaambi.
JHN.12.44	Yesu wabikisa waleele ti: «Wunde wusa kanyi mu me, lo kari mu me kasiila kanyi ko, ngo mu wunde wampeeke, 
JHN.12.45	na wunde wumono me, lo mwiini se wunde wampeeke. 
JHN.12.46	Me ngo buungi, nyayisa ha nsi, mu kuri ti mpisi wunde wusa kanyi mu me, kahele kunamitina kuba ku mampimbisi. 
JHN.12.47	Mbuti muutu, yukiri maampu maami, na wahele kumakebe, lo kari me nyimutsuundisa ko, bukuri me nyahele kwiisa mu kutsuundisa nsi, ngo mu kubvuukisa nsi. 
JHN.12.48	Wunde wubisa me, na wuhele kutaambula maampu ma me, lo wuri na wumutsuundisa.» Maampu ma ndeeriri me, mamo mamutsuundisa mu kiluumbu kya mpotulu. 
JHN.12.49	Bukuri me nsii dzoonso mu me-meene ko, ngo Taayi dyaami wampeeke, wampee lutumu mu mya kuleele na mya kudzoonsolo. 
JHN.12.50	Me nyaari ti lutumu lwaandi, luri na kidziingu kya mantaangu momanso. Ngo ma nyileele me, me kumaleele bunu bwa leeriri Taata, bunubwo se me nyimaleele.
JHN.13.1	Tekesele munkeembu wa Paaka wuba, Yesu bu kayaari ti kilookolo kyaandi kimwaatubuka, kya kuyisika mu nsi yimayi na kweende kuri Taata, bu kaba katiiri ba nde-meene mu nsi yimayi, wasoongo ntiilu yaandi mu bo natee ku manunu. 
JHN.13.2	Kilookolo ki baba dya mu nsinsika, dyabulu waba mwaasuusa, mu mutima Yuda, mwaana Simoni Iskaryote, kitsimi kya kuyekele Yesu. 
JHN.13.3	Yesu bu kaba kayaari ti, Taata wamuyakisa byobinso mu myooko myaandi, na ti, nde wafumuna kuri Nzaambi, na kuri Nzaambi keki bvutuka, 
JHN.13.4	nde wateleme ha kibeendu kikyo, wayisila binkuta bya mu yulu, na bu kaholo nsaanda, wayikaanga mu luketu lwaandi; 
JHN.13.5	tumi ha kayitila maampa munsa lukoombo, na wabeke mu kuswaaka miilu mya bayiki baandi, na kuyaala myo mu nsaanda yikaba kakaanga mu luketu. 
JHN.13.6	Nde wayooko kuri Simoni Petelo. Nde waleele kuri Yesu ti: «Mfumu, ye swaaka miilu mya me?» 
JHN.13.7	Yesu wabvutula waleele kuri nde ti: «Mamo ma nyiri mu kuyirika me, ye wahele kuyaaba mu lumalu, ngo ye sa bakula mo ha mambisa.» 
JHN.13.8	Petelo waleele kuri nde ti: «Ye wuri nswaakila miilu mya me ko!» Yesu wabvutula kuri nde ti: «Mbuti me nyahele kuswaaka ye, lo ye wuba, kintwaari na me ko». 
JHN.13.9	Simoni Petelo wamuleele ti: «Mfumu, kari mini miilu mya me ko, ngo swaaka se na myooko na mutu!» 
JHN.13.10	Yesu wamuleele ti: «Wunde wubee mwaayoolo maampa, lo kari na nzala kubweese kuyoolo ko, ha yulu mini miilu kuswaaka, bukuri watsyeeme ndemunso, na beenu lwatsyeeme, ngo kari beenu-banso ko.» 
JHN.13.11	Mukwongo, Yesu waba yaari wunde wumuyekele, ngo nkuumbu kabaleele ti: «beenu-banso lwahele kutsyeeme.»
JHN.13.12	Kamanaa kuswaaka miilu mya bo, nde wabweese kulwaata binkuta byaandi, na wabweese kudzakala mu kudya. Nde wabafuula ti: «Buri beenu luyaari ma nyirikiri me kuri beenu? 
JHN.13.13	Beenu luteelaa me ti: "Muyikisi" na "Mfumu", bwabubwe luleelaa, bukuri me bubwo nyiri. 
JHN.13.14	Ngo mbuti, me Mfumu na Muyikisi nyiluswaakiryee miilu, lo beenu se, luyelemini kuswaakisina miilu beenu na beenu, 
JHN.13.15	bukuri me nyiluheeri kifwaani mpisi heki, beenu se lusa bubwo bu nsii me mu beenu. 
JHN.13.16	Ngwanwa mu ngwanwa, me nyiluleele ti: kisari wahele kubvula bukuutu na mfumu yaandi, wu bari baheeke se wahele kubvula bukuutu na wunde wamuheeke. 
JHN.13.17	Mbuti beenu luyaari mimyo, lo beenu luri mu kiminu mbuti beenu lusariri myo. 
JHN.13.18	Me nyahele kudzoonsolo mu beenu-banso; me nyaari ba nyiri nyasoolo; ngo kasi matinu mayelemini kweende mu mana: "Wunde wudya mpa me, wanangukina me kisiŋini kyaandi". 
JHN.13.19	Kubandikila mu lumalu, me nyiluyaabisa, tekesele mamo mayirima, mpisi heki mu ntaangu yiyo yi mayirima, beenu lusa kanyi ti "me nyiri". 
JHN.13.20	Mu ngwanwa mu ngwanwa, me nyiluleele, wunde wutaambula wu nyiheeke me, lo me kataambula se, na wunde wutaamburi me, lo wunde wampeeke kataamburi.»
JHN.13.21	Bu kamana kudzoonso mamo, Yesu mutima wasa mambaawu, na wata kimbaangi waleele ti: «Mu ngwanwa mu ngwanwa me nyiluleele, mosi mu beenu sa kanyekele.» 
JHN.13.22	Bayiki batalisina bo na bo, bahele kuyaaba mu na, kari mu kudzoonsolo. 
JHN.13.23	Mosi mu bayiki baandi wunde waba wuri Yesu wumutiiri, waba walaambula miilu mu kudya, na wasiingima ha ntulu Yesu. 
JHN.13.24	Simoni Petelo wadzoonsolo mu kidiimbu kuri muyiki wunde, mu kuyaaba mu na, kari mu kudzoonsolo. 
JHN.13.25	Muyiki wunde, bu kasiingima ha ntulu Yesu, wamufuula ti: «Mfumu, na wunde?» 
JHN.13.26	Yesu wabvutula ti: «Wunde wu nyiha me kitsuri kya mpa ki nyitsuuba me mu lukoombo.» Nde watsuuba kitsuri kya mpa, [nde waholo na] waha kuri Yuda, mwaana Simoni Iskaryote. 
JHN.13.27	Kamanaa kudya kitsuri kya mpa, Satana wakoto mu nde. Haho Yesu wamuleele ti: «Ma wuri mu kuyirika, yirika mo mu mawasu.» 
JHN.13.28	[Ngo] kuri muutu ti mosi ko, mu baba balaambula miilu mu kudya, wabakuri mu nkya ntoono nde kaba muleele mamo. 
JHN.13.29	Mukwongo, bamosi baba kutsima ti, bukuri Yuda waba kwekebaana nkangala mboongo, ngo Yesu kamuleeriri ti, yende wesuumba bi turi na nzala byo mu munkeembu, bunu pe mu ntoono bawelu, mpisi kabaha kitotolo. 
JHN.13.30	Bu kamana kudya kitsuri kya mpa, nde wapala mu kilookolo kinikyo. Bwaba bweki butsuku.
JHN.13.31	Hanaho Yuda kamana kupala, Yesu waleele ti: «Mu lumalu Mwaana muutu weki wakeembusu, na Nzaambi wakeembusu mu nde; 
JHN.13.32	[Mbuti Nzaambi weki wakeembusu mu nde,] lo Nzaambi se, sa kamukeembese mu nde, na hanaho, sa kamukeembese. 
JHN.13.33	Mwaa-baala, me nyakiri na beenu mu mwaa-ntaangu yantele. Beenu sa lwasaka me, ngo bunu bu nyabee leele kuri Bayudayo ti, ku nyikweende me, beenu lubangusina kwiisa ko; kuri beenu se bunubwo nyileele mu lumalu. 
JHN.13.34	Me nyiluha lutumu lwamoono: Tilisineenu beenu na beenu; bunu bu nyiri nyalutya me, beenu se tilisineenu beenu na beenu. 
JHN.13.35	Mu bubwo, bobanso bayaaba ti, beenu luri bayiki baami; mbuti beenu lwatilisina beenu na beenu.»
JHN.13.36	Simoni Petelo waleele kuri Yesu ti: «Mfumu, kuri ye wuri mu kweende?» Yesu wabvutula kuri nde ti: «Ku nyikweende me, ye lo wubangisina me kunama mu lumalu ko; ngo kasi kunu mankula ye sa nama me.» 
JHN.13.37	Petelo waleele kuri nde ti: «Mfumu, bukuri nki, me lo nyahele kubangisina kunama ye mu lumalu? Me sa nyekele kidziingu kya me, mu ntoono ye!» 
JHN.13.38	Yesu wabvutula ti: «Ye lo yekiri kidziingu kya ye mu ntoono me? Mu ngwanwa mu ngwanwa, me nyikuleele ti, tekesele mulumi nsusu kakookolo, lo ye sa tuna me, mbala tatu.»
JHN.14.1	«Yaa lubviimfuka mitima myeene ko. Siilee kanyi mu Nzaambi, na siilee kanyi mu me se. 
JHN.14.2	Mu nzo Taayi dyaami, muri bihekiri byalaka; mbuti kari bubwo ko, nkani me nyahele kululeele ti: me nyeensi kuluyirikila bibeendu? 
JHN.14.3	Mu ntaangu yiri me mwaa kweende na mwa kuluyirikila kibeendu, me sa nyiisa lukimi, na sa nyaluholo hateke me, mpisi heki, haho ha nyiri meenu, beenu se luba. 
JHN.14.4	Beenu luyaari nzila yiyo yinata kukwo ku nyiri mu kweende meenu.» 
JHN.14.5	Toma waleele kuri nde ti: «Mfumu, beetu twahele kuyaaba ku wuri mu kweende. Dyaburi beetu tuyaabila nzila?» 
JHN.14.6	Yesu waleele kuri nde ti: «Me ngo nzila, ngwanwa na bumwooyo; kuri muutu wukweende kuri Taata, mbuti ka mu me ko. 
JHN.14.7	Mbuti beenu luyaari me, lo sa lwayaaba se Taata. Kuholosono kilookolo kimaki, beenu lumwaamuyaaba, na lumwaamumono.»
JHN.14.8	Filipo waleele kuri nde ti: «Mfumu, soongo beetu Taata, haho lo bukukiri mu beetu.» 
JHN.14.9	Yesu waleele kuri nde ti: «Me dzakiri na beenu mu mantaangu malaka, na ye wahele kuyaaba me, Filipo? Wunde wumono me, lo Taata kamwiini. Dyaburi ye wuleele ti: "soongo beetu Taata"? 
JHN.14.10	Buri ye wahele kusiila kanyi ti me nyiri mu Taata, na Taata wuri mu me? Maampu ma nyiri mu kululeele me, me nyahele kuleele mo mu me-meene, ngo Taata wasa kikuundi mu me wuri mu kwesa biyiriki bya nde-meene. 
JHN.14.11	Siilee kanyi ti: me nyiri mu Taata, na taata wuri mu meenu; Siilee kwandi ti kanyi mu ntoono biyiriki byo-meene. 
JHN.14.12	Mu ngwanwa mu ngwanwa me nyiluleeriri, wusiila kanyi mu me, nde se sa kasa biyiriki binyiri mu kwesa me. Nde sa kasa na bibvuriri ti na bimabi, bukuri me nyikweende kuri Taata, 
JHN.14.13	na mamo ma luloombo mu nkuumbu ya me, me sa nyayirika mo, mpisi heki Taata kaba wakeembusu mu Mwaana. 
JHN.14.14	Mbuti beenu luloombiri kitotolo kuri me, mu nkuumbu ya me, lo me sa nyakiyirika.»
JHN.14.15	«Mbuti beenu lutiiri me, lo sa lwakebe ntumu dzaami; 
JHN.14.16	na me sa nyingukila Taata, mu kuluha muboondi wakaka, mpisi heki kaba na beenu kwakinkulu. 
JHN.14.17	Mpeeve ya ngwanwa yiri, nsi lo yahele kubangisina kuyitaambula, bukuri nsi yahele kuyimono, na yahele kuyiyaaba; ngo kasi beenu luyiyaari, bukuri yo yiri ha kakati dya beenu, na sa yanamitina kuba mu beenu. 
JHN.14.18	Me ka nyilusiisa bisaani ko, me sa mbweese kwiisa kuri beenu. 
JHN.14.19	Mwaa-ntaangu yantele yisiiri, na nsi ka yibweese kumono me se; ngo kasi beenu sa lwamono me, bukuri me nyiri mwooyo, na beenu se sa lwaba mwooyo. 
JHN.14.20	Mu kiluumbu kikyo, beenu sa lwabakula ti me nyiri mu Taayi dyaami, na beenu, mu me, na me, mu beenu.»
JHN.14.21	«Wunde wuri na ntumu dzaami, na wukebaa dzo, lo wunde tiiri me. Wunde wutya me, Taayi dyaami sa kamutya. Na me sa nyamutya na sa nyamonokono kuri nde.»
JHN.14.22	Yuda, kari Iskaryote ko, waleele kuri Yesu ti: «Mfumu, dyaburi ye wumonokono kuri beetu, ngo kasi, kari kuri nsi ko?» 
JHN.14.23	Yesu wabvutula, waleele kuri nde ti: «Mbuti muutu tiiri me, lo sa kakebe Maampu maami; na Taayi dyaami sa kamutya, na kuri nde sa tweende, na beetu sa twadzakala kuri nde. 
JHN.14.24	Wunde wuri katii me ko, lo ka kobe maampu ma me ko. Maampu ma luyuka, mari ma me ko, ngo ma Taata wampeeke. 
JHN.14.25	Me nyiluleeriri mamo, mu ntaangu yi nyakiri na beenu. 
JHN.14.26	Muboondi, Mpeeve yangisi, yiyo mbasi-tsuku yiheeke Taata, mu nkuumbu meenu, sa kaluyikisa momanso, na sa ka lulubula momanso ma nyiri nyaluleele.»
JHN.14.27	«Me nyilusisikiri kiyeengi, kiyeengi kyaami me nyiluheeri; ngo kari bunu buheelaa nsi ko. Yaa lubviimfuka mitima myeene ko, na yaa luba na boomo ko. 
JHN.14.28	Beenu lwayukiri me nyaleeriri ti: "Me nyiri mu kweende, ngo sa mbweese kwiisa kuri beenu". Mbuti beenu lutiiri me, nkani lo beenu luri na kiminu bu luyaa ti me nyiri mu kweende kuri Taata, bukuri Taata bvuriri bunene na me. 
JHN.14.29	Me nyiluleeriri misamu mimyo, tekesele mikwiisa, Mpisi heki ha mikwiisa, beenu lusa kanyi. 
JHN.14.30	Me ka nyibweese kudzoonso kwalaka na beenu ko, bukuri mutumi nsi wiisiri, ngo nde wahele na lutumu ti lumosi mu me, 
JHN.14.31	kasi mu kuri ti nsi yiyaaba ti me ntiiri Taata, na me nyiri mu kweyirika bunu bwa ntumini Taata. Telemeenu, na tweendeenu!»
JHN.15.1	«Me ngo bviinya dyangwanwa, na Taata ngo muhati nseke bviinya. 
JHN.15.2	Nde kooyisilaa mpisi kimpaala kiri mu me, kyahele kuha bimbutu; na nde wu bweeyesaa mpisi kimpaala kiri na bimbutu, mpisi kabvula kubuta bimbutu. 
JHN.15.3	Beenu lweki lwatsyeeme, mu ntoono maampu ma nyiluleeriri me. 
JHN.15.4	Namitinee kuba mu me, na me mu beenu. Bunu buri kimpaala, lo kyahele kubangusina kubuta bimbutu mu kyomeene, mbuti kyahele namitina kuba mu mudzi bviinya; bwobumosi kuri beenu, luri natina bimbutu ko, mbuti lwahele kusa kikuundi mu me. 
JHN.15.5	Me ngo mudzi bviinya, beenu ngo midzi myantele. Wunde wunamitina kuba mu me, na me mu nde, sa kabuta bimbutu byalaka, bukuri kwahele me, lo lubangusina kusa kitotolo ko. 
JHN.15.6	Mbuti muutu wahele kunamintina kuba mu me, lo kumulooso ku mbasi, bunu kimpaala, na kikanini. Bimpaala byakana babikutukisaana, babitubiri ku mbaawu, na biyiiri. 
JHN.15.7	Mbuti beenu lunamitina kuba mu me, na maampu maami Na maampu maami mamitina kuba mu beenu, lo loombeenu bi lutiiri, na sa lwataambula. 
JHN.15.8	Mu bumabu Taayi dyaami kaba wakeembese, habaanaana beenu lubuta bimbutu byalaka, na lusoongo kuri ti beenu bayiki baami. 
JHN.15.9	Bunu bwa ntiila Taata, bunubwo se me nyiri nyalutiila. Namitinee kuba munsa ntiilu yaami. 
JHN.15.10	Mbuti beenu lukebiri ntumu dzaami, lo beenu sa lwanamitina kuba kunsa ntilu yaami; mu ntiilu yaami; bunu bu nyiri nyakebe me ntumu dza Taayi dyaami, na na nyanamitina kuba kunsa ntiilu yaandi mu ntiilu yaandi.»
JHN.15.11	«Me nyiluleeriri mimyo, mpisi heki kiminu kyaami kiba mu beenu, na kiminu kyeenu kiba kyakuka. 
JHN.15.12	Lutumu lwa me ngo lu: tilisinee beenu na beenu, bunu bu nyiri nyalutiila me. 
JHN.15.13	Ntiilu yibvuriri bunene yiri na muutu ngo, ya kuha kidziingu kyaandi mu banduku. 
JHN.15.14	Beenu luri banduku baami, mbuti luyirikaana ma nyilutumaana. 
JHN.15.15	Me nyahele kubweese kuluteele bisari, bukuri kisari kayaa bisaana mfumu yaandi ko. Me nyiluteele banduku, bukuri me nyaluyaabisiri myominso mi nyayikiri kuri Taayi dyaami. 
JHN.15.16	Kari beenu lwasooriri me ko; kasi meenu nyalusooriri na nyalusuusa, mpisi heki beenu lweende na lubuta bimbutu, na bimbutu byeenu binamitina kuba, mpisi heki ma luloombo kuri Taata mu nkuumbu yaami, nde kaluha. 
JHN.15.17	Ma nyilutuma me mamama, tilisinee beenu na beenu.»
JHN.15.18	«Mbuti nsi yiri mu kulubele, yaabeenu ti me ngo watete wu kari kabele. 
JHN.15.19	Mbuti beenu lwaba ba nsi, nkani nsi yaketi kulutya, bukuri beenu lwaketi kuba ba yo. Ngo bukuri, me nyalusooriri na nyalupalisiri mu nsi, na beenu lwahele kubweese kuba baatu ba nsi, mu ntoono yiyo, nsi yiri mu kulubele. 
JHN.15.20	Baambukeenu mwooyo mu maampu ma nyaluleeriri: "Kisari wahele kulutila bunene ti na mfumu yaandi." Mbuti bo bakwaamisini me, lo beenu se sa balukwaamisa; mbuti bakebiri maampu ma me, lo sa bakebe se na ma beenu. 
JHN.15.21	Ngo sa baluyirikila momanso mamo, mu ntoono nkuumbu yaami, bukuri bo bahele kuyaaba wunde wampeeke. 
JHN.15.22	Mbuti me nyasii kwiisa ko, na nyahele kubadzoonsolo, nkani bahele kuyirika masumu. Ngo mu lumalu, lo bo basii na mpemisi ko mu masumu maaku. 
JHN.15.23	Wunde wubele me, wabele se na Taayi dya me. 
JHN.15.24	Mbuti me mbee nyahele kusa biyiriki ha kakati dya bo, biri muutu ti mosi kayirikiri ko, baketyee kuba na masumu ko; ngo mu lu, bo bamwiini na banyaafuni me na Taayi dyaami. 
JHN.15.25	Mimyo kuyirima, mu kuri ti matinu mu Mangisi ma bo, meende mu mana: "Bo baberiri me, kwahele buungu."»
JHN.15.26	«Mbasi-tsuku, dikwiisa Mukakiri wuri ku Taata, Mpeeve Yangwanwa yifumuna kuri Taata, wunyiluheeke me, nde sa kateele me kimbaangi, 
JHN.15.27	na beenu se, sa lwateele me kimbaangi, bukuri kuholosono kunu mbandukulu, beenu luri kintwaari na me.»
JHN.16.1	«Me nyiluleeriri mamo, mpisi heki luhele kubumina makya. 
JHN.16.2	Bo sa balubingisa mu manzo-mankutukunu; na ntaangu yiri mu kwiisa yiri baatu badzusa beenu lo bubatsima ti, Nzaambi bari mu kusalila mu kiteesu kya bubwo. 
JHN.16.3	Sa bayirika mamo, bukuri bahele kuyaaba Taata, na me. 
JHN.16.4	Ngo nyiluleeriri mamo, mpisi heki ha tubuka ntaangu yiyo, beenu lubaambukila dyo mwooyo, ti me nyaluleeriri.»
JHN.16.4	«Me nyasii kululeele dyo ha mbandukulu ko, bukuri me nyabeeri nyakiri na beenu. 
JHN.16.5	Mu lumalu, me nyeki mu kweende kuri wunde wampeekiri, na kuri ti mosi mu beenu ko wufuula me ti: "Kuri wuri mu kweende?" 
JHN.16.6	Ngo, ngebe dziluuriri mu mitima myeenu, bukuri me nyiluleeriri mamo. 
JHN.16.7	Ngo me nyiluleele ngwanwa; kuri ndaandu kuri beenu ti me nyeende. Bukuri, mbuti me nyahele kweende, lo Mukariri kakwiisa kuri beenu ko. Ngo mbuti me nyeensi, lo me sa nyamuheeke kuri beenu. 
JHN.16.8	Na nde bu kakwiisa, sa kasa kuri ti baatu baba na mbakukulu mu mitariri masumu, nsungumunu na mutsuundu. 
JHN.16.9	Mu mitariri masumu, bukuri bo bahele kusiila kanyi mu me; 
JHN.16.10	mu mitariri nsungumunu, bukuri me nyiri mu kweende kuri Taata, na lubweese kumono me ko; 
JHN.16.11	mu mitariri mutsuundu, bukuri Mfumu ya nsi yimayi weki watsuundusu.»
JHN.16.12	«Me nyakiri na myalaka mya kululeele, ngo lubangusina kukuunda myo mu lumalu ko. 
JHN.16.13	Mu ntaangu yi kakwiisa, Mpeeve Yangwanwa, sa kalutwaalisa kunsa ngwanwa yoyinso, bukuri nde kadzoonsolo mu nde-meene ko, ngo sa kadzoonsolo mu momanso ma kari kayuka, na sa kaluyaabisa, misamu mikwiisa. 
JHN.16.14	Nde sa kakeembese me, bukuri sa kaholo mya me, na sa kaluyaabisa myo. 
JHN.16.15	Byobinso bya Taata, bya me; hango nkuumbu me ndeeriryee ti nde sa kaholo mya me, na sa kaluyaabisa.»
JHN.16.16	«Mwaa-ntaangu yantele, ka lubweese kumono me ko; mwaa-ntaangu yikimi, sa lwabweese kumono me.» 
JHN.16.17	Ngo babamosi mu bayiki baandi, balelesene bo na bo ti: «Ti nki kari mu kuleele kuri beetu: "Mwaa-ntaangu yantele, ka lubweese kumono me ko; mwaa-ntaangu yikimi, sa lwabweese kumono me?" Na ti: "Me nyikweende kuri Taata?" 
JHN.16.18	Hango bo baleele ti: Bukari mu kuleele ti: "Mwaa-ntaangu yantele" lo mambangukulu ti kwe? Twahele kuyaaba mu nki kari mu kudzoonsolo.» 
JHN.16.19	Yesu kayaaba ti, bo baba na nzala kumuha bifuuri, waleele kuri bo ti: «Beenu lufulusina beenu na beenu mu mimyo mi ndeeriri me ti: "Mwaa-ntaangu yantele, ka lubweese kumono me ko; mwaa-ntaangu yikimi, sa lwabweese kumono me?" 
JHN.16.20	Ngwanwa mu ngwanwa, me nyiluleeriri: beenu sa lwadila na sa lwayaya, ngo nsi bu yiba mu kiminu, beenu sa lwaba mu ngebe, ngo ngebe dzeenu sa dzakituka kiminu. 
JHN.16.21	Mukyeetu habaana weki mu kubutaa, lo wuri na ngebe, bukuri ntaangu ya kumono mpasi yi mwaatubuka mu nde; ngo mbuti mwaana mwabutuka, lo nde dzimbikini misoongo, mu kiminu kya muutu wu mwaakwiisa mu nsi. 
JHN.16.22	Hango nkuumbu, beenu mu lumalu luri na ngebe; ngo me sa nyabweese kulumono, na mitima mya beenu sa myamono kiminu; na kiminu kya beenu kuri muutu wuyisila kyo ko.»
JHN.16.23	«Mu kiluumbu kikyo, beenu lubweese kuha me kifuuri ti mu musamu mosi ko. Ngwanwa mu ngwanwa, me nyiluleele: bibyo biluloombo kuri Taata mu nkuumbu me, sa kaluha byo. 
JHN.16.24	Natee mu lumalu, beenu ka lwaloombiri kitotolo ti kimosi ko, mu nkuumbu me. Loombeenu na beenu sa lwataambula mpisi heki kiminu kyeenu kiba kyakuka.»
JHN.16.25	«Me nyiluleeriri myominso mimyo mu mankuma. Kilookolo kiri mu kwiisa kiri me mbweese kuludzoonsolo mu mankuma ko, ngo me sa nyaluyaabisa mi tariri Taata kwa bupwelelee. 
JHN.16.26	Mu kiluumbu kikyo, beenu sa lwaloombo mu nkuumbu yaami, ngo me nyahele kululeele ti, me sa nyaloombo kuri Taata mu ntoono beenu; 
JHN.16.27	mukwongo nde-meene Taata wulutiiri, bukuri beenu lutiiri me, na luri na kanyi ti me nyapalila mu Nzaambi. 
JHN.16.28	Me nyapalila mu Taata, na nyayisa ha nsi; me nyeki bweese kuyisika ha nsi, na kweende kuri Taata.» 
JHN.16.29	Bayiki baandi bamuleele ti: «Mono, mu lumalu ye weki dzoonso kwa bupwelelee, ye wahele kuta nkuma ti mosi. 
JHN.16.30	Mu lumalu, beetu tuyaari ti ye yaari myominso, na wahele na nzala ti, muutu kakufuula. Mu didyo, beetu turi na kanyi ti, ye wapalila mu Nzaambi.» 
JHN.16.31	Yesu wabvutula kuri bo ti: «Hango ha lweki sa kanyi? 
JHN.16.32	Mono, kilookolo kiri mu kwiisa na kimwaatubuka, kiri sa lwaba lwatsamikisa, muutu-muutu ku nzo yaandi, na beenu sa lwasiisa me, me-kaka. Ngo me nyahele kuba me-kaka, bukuri Taata wuri kintwaari na me. 
JHN.16.33	Me nyiluleeriri misamu mimyo, mpisi heki luba na kiyeengi mu me. Beenu luri na mpasi ha nsi, ngo lwaatee kibakala, me nyabwiisiri nsi!»
JHN.17.1	Yesu kamana kuleele mamo, nde wasyeetele miisu myaandi ku yulu, na waleele ti: «Taata, kilookolo kitubukiri; keembese Mwaana waaku, mpisi heki Mwaana ka kukeembese, 
JHN.17.2	mpisi heki, bunu bu wuri wamuha lutumu ha yulu baatu bobanso, nde kaha kidziingu kyahele manunu kuri bobanso ba wuri wamuha. 
JHN.17.3	Kidziingu kya mantaangu mpmanso ngo kimaki: bayaaba ye, Nzaambi yomosi kitsu yangwanwa, na wunde wu wuri waheeke, Yesu Kiristo. 
JHN.17.4	Me nyakeembisiri ye ha butoto, me nyameeni kisalu ki wampeeri mu kusa. 
JHN.17.5	Mu lumalu, Taata keembese me, ha teke ye-meene, mu nkeembu yi nyaba na yo ha teke ye, tekesele nsi yiyirima. 
JHN.17.6	Me nyayaabisiri nkuumbu yaaku, kuri baatu ba wampeeri ba wuri wapalisa mu nsi. Bo baba ba ye, na ye wabampeeri, na bo bakebiri maampu maaku. 
JHN.17.7	Mu lumalu, bo bamwaayaaba kuri ti byobinso bi wampeeri, byafumuna kuri ye, 
JHN.17.8	bukuri maampu ma wampeeri, me nyabahee mo, na bo bamataamburi na bayaaburi mu ngwanwa ti me nyapalila kuri ye, na basiiriri kanyi ti ye wampeekiri.»
JHN.17.9	«Me nyiloombo mu bo. Me nyahele kuloombo mu nsi, ngo mu babo ba wuri wampa, bukuri bo ba ye. 
JHN.17.10	Byobinso bya me bya ye, na bya ye bya me; na me nyataamburi nkeembu mu bo. 
JHN.17.11	Me nyahele bweese kuba mu nsi, ngo bo bari mu nsi, na me nyiri mu kwiisa kuri ye. Taata dyangisi, kebe bo mu mpinu dza nkuumbu yaaku, yi wuri wampa, mpisi baba mosi, bunu beetu na ye turi mosi. 
JHN.17.12	Mu ntaangu yi nyabeeri na bo, me nyabee bakebaana mu nkuumbu yaaku, yi wuri wampa. Me nyabee kwebakalaana, na kuri ti mosi mu bo wadziimbiri ko, ha yulu wunu mwaana wanzimbukulu, mpisi heki Matinu meende mu mana. 
JHN.17.13	Ngo kasi mu lumalu me nyiri mu kwiisa kuri ye, na nyiri mu kuleele mamo ha nsi, mpisi heki baba na kiminu kyaami, kyakuka mu bo. 
JHN.17.14	Me nyabaheeri maampu ma ye; na nsi yababele, bukuri bo bahele ba nsi, bunu bu nyiri me, nyahele wa nsi. 
JHN.17.15	Me nyahele kuloombo kuri ti, ye wubayisila mu nsi, ngo kuri ti ye wubakebe mu Ngaa-bubi. 
JHN.17.16	Bo bari ba nsi ko, bunu bu nyiri me, nyahele wa nsi. 
JHN.17.17	Wubasa bangisi mu ngwanwa, maampu maaku ngo ngwanwa. 
JHN.17.18	Bunu bu wuri wampeeke ha nsi, me se nyibaheeke ha nsi. 
JHN.17.19	[Me] nyisa bungisi mu me-meene mu ntoono bo, mpisi heki bo se baba bangisi mu ngwanwa.»
JHN.17.20	«Me nyahele kuloombo mu bani bo kitsu, ngo na mu babo se basiila kanyi mu me, na mu maampu ma mo, 
JHN.17.21	mpisi heki bobanso baba mosi, bunu buri ye Taata mu me, na me se mu ye, mpisi heki bo se baba mu beetu, kuri heki nsi yisa kanyi, ti ye wampeeke. 
JHN.17.22	Me nyabaha nkeembu yi waheeri kuri me, mpisi baba mosi, bunu bu turi beetu na ye mosi, 
JHN.17.23	me mu bo, ye mu me, mpisi heki bo baba mosi mu kiteesu kyakuka, kuri heki nsi yiyaaba ti ye wampeeke, na ye wabatya bunu bu wuri watiila me. 
JHN.17.24	Taata, babo ba wuri wampa, me ntiiri ti haho ha nyiiri me, bo se baba na me, mpisi heki bamono nkeembu yaami, yiyo yi wuri wampa Bukuri ye watya me tekesele nyirikulu nsi. 
JHN.17.25	Taata ngaa-kusuunguma, nsi yasii kuyaaba ye ko, ngo me nyikuyaari, na bamaba bayaari ti, ye wampeeke. 
JHN.17.26	Me nyabayaabisa nkuumbu yaaku, na me sa mbweese kubayaabisa, mpisi heki ntiilu yi wuri watiila me, yiba mu bo, na me se mu bo.»
JHN.18.1	Kamanaa kuleele mamo, Yesu wayende na bayiki baandi, ku simu dyakaka dya muwiilu wa Kedoroni, kukwo kwaba dzuumbu, di kakotiri nde-meene na bayiki baandi. 
JHN.18.2	Yuda, waba muyarika, nde se waba yaari kibeendu kikyo, bukuri Yesu waba kutukuna kukwo, mantaangu malaka na bayiki baandi. 
JHN.18.3	Ngo Yuda kaholaa mukaangu bayongolo na bakebi ba Nzo-nzaambi ba kataamburi kuri bangaanga-nzaambi, na Bafarisi, bayende kunukwo na miinda na byuufu na binwaanunu. 
JHN.18.4	Hango Yesu, bu kaba kayaari momanso mamutubukila, nde wapala na waleele kuri bo ti: «Na luri mu kwesaka?» 
JHN.18.5	Bo babvutula kuri nde: «Yesu wa ku Nadzareti». Nde waleele kuri bo: «Me ngo nde.» Yuda, waba muyekele, waba wateleme se kintwaari na bo. 
JHN.18.6	Ngo nde kaleelaa ti: «Me ngo nde», bo babvutuka mambisa na babwa ha nsi. 
JHN.18.7	Yesu wabweese kubafuula ti: «Na luri mu kwesaka?» Bo babvutula ti: «Yesu wa ku Nadzareti». 
JHN.18.8	Yesu wabvutula ti: «Me nyiluleeriryee ti: Me ngo nde. Ngo mbuti me luri mu kwesaka, lo hemeseenu bamaba beende kwaaku.»
JHN.18.9	Mpisi heki maampu ma kari kaleele meende mu mana: «Babo ba wuri wampa, me nyahele kudziimbisa ti mosi mu bo.» 
JHN.18.10	Ngo Simoni Petelo, bu kaba na mbeesi yayila, kayiyuulaana, ha kalata kisari kya mukuutu bangaanga-nzaambi, na wamutabula kutu dya lubakala. Kisari kikyo kyaba nkuumbu Maloko. 
JHN.18.11	Yesu waleele kuri Petelo ti: «Bvutula mbeesi yaaku mu lukutu; mbasa ya mpa Taata, buri me nyinwa yo ko?»
JHN.18.12	Hango mukaangu bayongolo, na mukuutu waaku, na bakebi ba Bayudayo Basiimba Yesu, na bamukaanga bikonyi. 
JHN.18.13	Bo batekesele kumunata kuri Ana. Nde waba buko bwa Kayafa, waba mukuutu bangaanga-nzaambi, mu mubvu wunde. 
JHN.18.14	Kayafa nde ngo wabaha ndoongi kuri Bayudayo ti: «Bu bvuriri bubwete, ti muutu mosi kafwa mu ntoono kaanda.»
JHN.18.15	Simoni Petelo na muyiki mukimi, baba kwenama Yesu. Muyiki wunde waba wayabakana kuri mukuutu ngaanga-nzaambi, nde wakoto kintwaari na Yesu mu nzo mukuutu bangaanga-nzaambi. 
JHN.18.16	Petelo waba wateleme ku mbasi bebele na mweelu. Hango muyiki wakaka wunde waba wayabakana kuri mukuutu bangaanga-nzaambi wadzoonso kuri mukyeetu waba kebaa mweelu, na nde wakotoso Petelo. 
JHN.18.17	Haho, mukyeetu waba kebaa mweelu wafuula kuri Petelo ti: «Buri ye se wuri mosi mu bayiki ba muutu wumawu?» Petelo wabvutula ti: «Me nyiri nde ko!» 
JHN.18.18	Bisari na bakebi, baba bateleme mu kuyoto mbaawu, yi baba babvuka, bukuri kwaba kyoosi. Petelo se waba kintwaari na bo mu kuyoto mbaawu.
JHN.18.19	Hango mukuutu bangaanga-nzaambi wafuula Yesu mu mitariri bayiki baandi, na mu nyikusulu dzaandi. 
JHN.18.20	Yesu wabvutula kuri nde ti: «Me nyabee kwedzoonsaana, na pwelelee kuri baatu bobanso, mu mantaangu momanso, me nyabee kweyikisaa mu manzo ma nkutukunu na mu Nzo-nzaambi, mu kookutukunaa Bayudayo bobanso, na me nyasii leele ntoono ti mosi mu nsweeki ko. 
JHN.18.21	Ngo buri ye wufuula me? Fuula kuri babo bayukiri ma nyabee kwebaleelaana. Mono, bo bayaari ma nyabee kweleelaa me.» 
JHN.18.22	Yesu kaleelaa bubwo, mosi mu bisari wakokosolo, wamulata mbata, waleele ti: «Bubwo ye wuha mvutu kuri mukuutu bangaanga-nzaambi?» 
JHN.18.23	Yesu wabvutula kuri nde ti: «Mbuti bwabubi me dzoonsiri, lo soongo bubi buri haho; ngo mbuti bwabubwe, buri ye wulata me?» 
JHN.18.24	Haho Ana, bu kamukaanga bikonyi wamuheeke kuri Kayafa, mukuutu bangaanga-nzaambi.
JHN.18.25	Simoni Petelo, bu kaba wateleme haho, mu kuyoto mbaawu, baleele kuri nde ti: «Buri ye se, wuri mosi mu bayiki ba nde ko?» Nde watuna na waleele ti: «Me nyiri nde ko.» 
JHN.18.26	Mosi mu bisari bya mukuutu bangaanga-Nzaambi, wa mu kaanda dya muutu wuri Petelo wamutabiri kutu waleele ti: «Buri me nsii monaa ye, ku dzuumbu kintwaari na nde ko?» 
JHN.18.27	Petelo wabweese kutuna, na hanaho, mulumi nsusu wakookolo.
JHN.18.28	Bo bayisikaa kuri Kayafa, ha banata Yesu ku nzo ya munsuundu; kyaba kyeki kipari na bo ka basii koto mu nzo ya mutsuundu ko, mu kubata kusumuka, na babaka bwa kudiila Paaka. 
JHN.18.29	Haho, Pilato wapala ku mbasi ku babo bo na waleele ti: «Mu nkya ntoono beenu luri mu kufuunda muutu wumawu?» 
JHN.18.30	Bo babvutula baleele kuri nde: «Mbuti muutu bee wahele kuyirika mamabi, nkani tuketyee kumuyekele kuri ye ko.» 
JHN.18.31	Pilato waleele kuri bo ti: «Muholee beenu-meene na mutsuundisee bunu buri mangisi meenu.» Bayudayo baleele kuri nde ti: «Beetu twahele na miswa, mya kudzusa muutu.»
JHN.18.32	Mu bubwo ma leeriri Yesu mayende mu mana, ma kaba yaabisa mu nkya mfwiilu nde kaba kayelemini kufwiila. 
JHN.18.33	Pilato, wabweese kukoto munsa nzo ya munsuundu, wateele Yesu na wamuleele ti: «Buri ye ngo mbyaasi Bayudayo?» 
JHN.18.34	Yesu wabvutula ti: «Buri mu ye-meene wuri mu kuleele mamo hoti baatu bakimi bakuleeriri mya mu me?» 
JHN.18.35	Pilato wabvutula ti: «Buri me Muyudayo yiri? Kaanda dya ye-meene na bakuutu ba bangaanga-nzaambi bakuyekiryee kuri me; nki wuri wayirika?» 
JHN.18.36	Yesu wabvutula: «Kimfumu kya me kiri kya ha nsi yi ko; mbuti Kimfumu kya me kibeeri kya ha nsi yi, nkani bisari bya me biketyee kunwaana, mpisi heki me mpele kuba wayekulu kuri Bayudayo; ngo mu lumalu, kimfumu kya me kiri kya hamaha ko.» 
JHN.18.37	Pilato waleele kuri nde ti: «Ngo ye mbyaasi wuri?» Yesu wabvutula ti: «Ye wuri mu kuleele ti me mbyaasi nyiri. Mu bubwo me nyiri nyabutuka, na mu bubwo me nyiri nyayisa ha nsi, mpisi heki me nta kimbaangi mu mitariri ngwanwa. Mpisi wunde wuri mu ngwanwa, lo wuyukaa mbeembu me.» 
JHN.18.38	Pilato wufuula kuri nde ti: «Ngwanwa ngo nki?»
JHN.18.38	Pilato, bu kamana kuleele mamo, ha kabweese kupala ku mbasi, kuri Bayudayo na wabaleele ti: «Me nyahele kumono lumvuki ti lumosi mu nde. 
JHN.18.39	Ngo beenu luri na kifu kiri ti, me nyelemini kulupatukilaa muutu mosi mu ntaangu ya Paaka. Ngo lutiiri ti me nyilupatukila mbyaasi Bayudayo?» 
JHN.18.40	Hango bo bakisa ti: «Kari wunde ko, ngo Baraba!». Baraba waba ngaa-bumfuna.
JHN.19.1	Hanaho, Pilato watuma ti baholo Yesu, na bamulata nkwaasulu. 
JHN.19.2	Bayongolo bayirika lukoongolo lwa manseende, bamutetekele lwo ha yulu mutu, na bamulwiika kiyuungu kyabeenge. 
JHN.19.3	Bo bakokosolo kuri nde, na babeke kuleele ti: «Mboto yaaku, mbyaasi Bayudayo!» Na bamulata mambata.
JHN.19.4	Pilato wabweese kupala ku mbasi na waleele kuri bo ti: «Mono, me nyeki kulutwalikila nde ku mbasi, mpisi beenu luyaaba ti, me nsii mono lumvuki ti lumosi mu nde ko.» 
JHN.19.5	Hango, Yesu wapala ku mbasi, kuri walwaata lukoongolo lwa manseende na kiyuungu kyabeenge. Pilato waleele kuri bo ti: «Muutu ndewu!» 
JHN.19.6	Hango bu bamumono, bakuutu ba bangaanga-nzaambi na bisari babikisa baleele ti: «Mukomono ha kuruwa! Mukomono ha kuruwa!» Pilato waleele kuri bo ti: «Muholeenu beenu-meene na mukomonee ha kuruwa; bukuri, me nsii mono kwaami lumvuki mu nde ko.» 
JHN.19.7	Bayudayo babvutula kuri nde ti: «Beetu turi na ngisi, na bunu buri ngisi yiyo, nde yelemini kufwa, bukuri nde-meene waleeriri ti nde Mwaana Nzaambi.» 
JHN.19.8	Pilato kamanaa kuyuka ntoono yiyo, wabaka boomo bwalaka, 
JHN.19.9	wabweese kukoto mu nzo mutsuundu, na waleele kuri Yesu ti: «Ye wa kuri?» Ngo Yesu kasii kumuha mvutu ko. 
JHN.19.10	Haho Pilato kaleele kuri nde: «Ye wahele kudzoonso kuri me? Buri ye wahele kuyaaba ti, me nyiri na lutumu mu kupatula ye, na nyiri na lutumu mu kukomono ye ha kuruwa?» 
JHN.19.11	Yesu wabvutula [kuri nde] ti: «Ye wuri na lutumu ti lumosi ha yulu me ko, mbuti bahele kukuha lwo ku mayulu. Hango nkuumbu, wunde wuyekiri me kuri ye, wuri na sumu dibvuriri bunene.»
JHN.19.12	Hanaho, Pilato wasaka bwa kumupatukila; ngo Bayudayo babikisa baleele ti: «Mbuti ye wumupatiri, lo ye wuri nduku Kayisari ko. Mpisi wunde wuleele nde-meene ti nde mbyaasi, lo nde mutaatu Kayisari.» 
JHN.19.13	Pilato, kamana kuyuka misamu mimyo, neti Yesu ku mbasi, na dzakiri ha kibala kya mutsuundisi, ha «kibeendu kya matari» ki baleelaa mu kihebeleho ti «Ngabata.» 
JHN.19.14	Yaba yeki nyirikulu Paaka, kilookolo kyaba kyeki kampe kyabisaamunu. Nde waleele kuri Bayudayo ti: «Mbyaasi yeenu yoyi!» 
JHN.19.15	Hango bo babikisa ti: «Dzusa! Dzusa! Mukomono ha kuruwa!». Pilato waleele kuri bo: «Me komono ha kuruwa mbyaasi beenu?» Bakuutu ba bangaanga-nzaambi babvutula ti: «Beetu turi na mbyaasi ko, mbuti ka Kayisari ko.» 
JHN.19.16	Hango, nde wamuyekele mpisi bamukomono ha kuruwa.
JHN.19.16	Hango bo banata Yesu. 
JHN.19.17	Bu kaba mu kwenata kuruwa nde-meene, nde wapala mu kweende ku kibeendu ki baleela ti «Kibeendu kya kiteengi kya mutu», ki baleelaa mu kihebeleho ti «Ngolongota.» 
JHN.19.18	Kukwo, bo bamukomini ha yulu kuruwa, kintwaari na baatu boolo bakimi, wamosi ha, wakaka kuni, heki Yesu ha kakati. 
JHN.19.19	Pilato, waba watina bisoni mu bayi wasuusa ha yulu kuruwa. Waba watina ti: «Yesu wa ku Nadzareti, mbyaasi Bayudayo.» 
JHN.19.20	Haho, balaka mu Bayudayo, bataangiri bisoni bibyo, bukuri kibeendu kikyo, ki bakomini Yesu kyaba bebele na bvula. Bisoni bibyo byaba mu ndiinga ya kihebeleho, na mu ya bari Loma, na mu kihelene. 
JHN.19.21	Hango bakuutu ba bangaanga-nzaambi, ba Bayudayo baleele kuri Pilato ti: «Yaa tina ko ti: "Mbyaasi Bayudayo" ngo ti "Wumawu waleeriri ti: Me mbyaasi Bayudayo".» 
JHN.19.22	Pilato waleele ti: «Mamo ma ntinini, ma ntinini.»
JHN.19.23	Ngo bayongolo bamana kukomono Yesu ha kuruwa, baholo binkuta bya nde, bakaburi byo mu bikuuku bina, kibari kimosi mu mpisi muyongolo. Bo baholo se dzweele dyaandi. Dzweele didyo dyaba dyahele na mibaambulu, dyodinso dyaba dyabindikisa mu nsaanda mosi, kubandikila ku yulu. 
JHN.19.24	Ngo bo balelesene bo na bo ti: «Yaa tukaakilee dyo ko; ngo tuteenee wari mu kuyaaba, na wuholo dyo», mpisi heki matinu meende mu mana [maleele] ti:
JHN.19.24	«Binkuta bya me, bo babikabiri bo na bo,
JHN.19.24	na mu dzweele dyaami, bo bata wari.»
JHN.19.24	Mimyo bayongolo bayirika.
JHN.19.25	Ha teke kuruwa dya Yesu, nguri yaandi waba wateleme, na nguri yaandi ya kilesi, Mariya mukasi Kolopa, na Mariya Madelene. 
JHN.19.26	Hango Yesu kamonaa muyiki wu kaba tyaanaana, na nguri wateleme ha teke muyiki wunde, waleele kuri nguri yaandi ti: «Mukyeetu, mwaana waaku ndewu.» 
JHN.19.27	Tumi nde waleele kuri muyiki ti: «Nguri yaaku yoyi». Kuholosono kilookolo kikyo, muyiki waholo Mariya ku nzo yaandi.
JHN.19.28	Ha mambisa haho, Yesu kayaaba ti momanso ma mwaayirima, kuri heki matinu meende mu mana, nde waleele ti: «Me nyeki na mpwiisu.» 
JHN.19.29	Kwaba kisa kyaluula mu bviinya dyansa; baholo musasaka waluula mu bviinya dyansa, wakaanga mu muti isopi, na babumisa nde mu munwa waandi. 
JHN.19.30	Yesu bu kanwa bviinya dyansa, waleele ti: «Bukukiri!» Bu kateengeke mutu, muwuumunu watabuka.
JHN.19.31	Kyaba kiluumbu kya nyirimunu, na Bayudayo baba bahele kutya ti, manyutu maba ha yulu kuruwa mu kiluumbu kya mpuumunu. Kiluumbu kya mpuumunu kikyo kyaba nkati kyakinene. Bo baloombo kuri Pilato, miswa mya kubabokolo miilu, tumi beki bayisila. 
JHN.19.32	Bayongolo bayende na babokolo miilu mya baatu babakomini kintwaari na nde. Babokolo mya watete, tumi mya wakaka. 
JHN.19.33	Bu batubuka kuri Yesu, bamono ti, waba mwaafwa, hango-nkuumbu, basii kumubokolo miilu ko. 
JHN.19.34	Ngo kasi, mosi mu bayongolo, mu dyoongi dyaandi, wamutobolo lubaansi, na ha nsi na nsi, makila na maampa byapala. 
JHN.19.35	Wunde wamwiini, wata kimbaangi, na kimbaangi kyaandi kiri kyangwanwa. Nde yaari ti mamo, ma kaleele mangwanwa, mpisi beenu lusiila kanyi. 
JHN.19.36	Misamu mimyo myayirimini, mpisi heki matinu, meende mu mana: «Ka bamubokolo muyisi ti mosi ko.» 
JHN.19.37	Matinu makaka maleele ti: «Bo sa batala kuri wunde wu baba tobolo mu dyoongi.»
JHN.19.38	Ha mambisa haho, Yosefi wa ku Arimatayi, waba muyiki Yesu mu mansweeki, mu ntoono kwebata Bayudayo. Nde wayisa na waloombo kuri Pilato, mpisi kayisila nyutu Yesu. Pilato wa muha miswa, nde wayende na wayisila nyutu Yesu. 
JHN.19.39	Nikodemo se, muutu wunde, waba kweende lwatete kuri Yesu mu butsuku, watwaala mananaasi ma mire masaanga na ma alowese, makuka kampe mikuru mitatu myaminene. 
JHN.19.40	Baholo nyutu Yesu, bayiyooso mananaasi na bayikaanga bisila bunu bwaba kifu kya bayudayo, mu kudziika bamvuumbi. 
JHN.19.41	Ku kibeendu ki baba bakomono Yesu, kwaba dzuumbu, na kunsa dzuumbu kwaba bulu dyamoono diri baba bakiri mvuumbi kudziikila pe. 
JHN.19.42	Bo basuusa nyutu Yesu, mu bulu dyaba bebele didyo, mu ntoono nyirimunu ya Bayudayo.
JHN.20.1	Kiluumbu kyatete mu lumiingu, Mariya Madelene wayende ku mukala, mu minkya, mampimbisi maba makiri, na wamono tari Dyayusulu ha mukala. 
JHN.20.2	Haho nde wadzumuna na wayende kuri Simoni Petelo, na kuri muyiki wakaka, wuri Yesu waba mutyaanaana; nde waleele kuri bo ti: «Bayisiryeenu Mfumu mu munsa mukala, na beetu twahele kuyaaba ku bamusuusiryee.» 
JHN.20.3	Haho, Petelo wapala na muyiki wakaka, na bayende ku mmukala. 
JHN.20.4	Bo boolo, badzumuna ha kimosi; muyiki wakaka waba bvuri ntiinu na Petelo, na watubuka watete ku mukala. 
JHN.20.5	Bu kayilimina, nde wamono bisila byasuusa, ngo kasiiri kukoto ko. 
JHN.20.6	Simoni Petelo se watubuka ha mambisa ma nde, nde wakoto mu bulu, wakengese bisila byasuusa haho. 
JHN.20.7	Mutulu wu baba wadziinga mutu waandi, wasuusa ha luteke, wafutuka ha kibeendu kya nde-kaka, waba wahele kuba ha kimosi na bisila. 
JHN.20.8	Haho, muyiki wakaka, watubukiri watete ku mukala nde se wakoto, wamono na wasa kanyi. 
JHN.20.9	Mukwongo, bo baba bakiri matinu kubakula pe; bwaba bwayelemene ti Yesu kafuluka mu bafwa. 
JHN.20.10	Bayiki babweese kubvutuka mu manzo maaku.
JHN.20.11	Mariya waba wateleme ku mbasi, bebele na mukala, wuri mu kudila. Bu kaba dilaana, nde wayilima munsa mukala, 
JHN.20.12	nde wamono bambasi boolo balwaata binkuta byahembeke, badzakala, mosi ku mutu, na wakimi ku miilu, haho ha baba basuusa nyutu Yesu. 
JHN.20.13	Bo baleele kuri nde ti: «Mukyeetu, buri wuri mu kudila?» Nde wabvutula kuri bo ti: «Bo bahoridyee Mfumu yaami, na me nyahele kuyaaba ku bamusuusiryee.» 
JHN.20.14	Bu kaleele mamo, nde wasyeeteke ku mambisa, na wamono Yesu wateleme, ngo nde waba wahele kuyaaba ti wunde ngo Yesu. 
JHN.20.15	Yesu waleele kuri nde ti: «Mukyeetu, nki wuri mu kudila? Na wuri mu kwesaka?» Nde bu kaba tsima ti wunde muutu wusala kunsa dzuumbu, na waleele kuri nde ti: «Mfumu, mbuti ye wumunetyee, lo leele me ha wumusuusiryee, na me nyee muholo.» 
JHN.20.16	Yesu waleele kuri nde ti: «Mariya!» Nde bu kasyeeteke, waleele kuri nde mu kihebeleho ti: «Labuni!» Mambangukulu ti: «Muyikisi.» 
JHN.20.17	Yesu waleele kuri nde: «Yaa belemene me ko! Bukuri me nyakiri kutoomboko pe kuri Taata; ngo kasi yende kuri bampaangi ba me, na leele kuri bo ti: Me ntoombokiri kuri Taayi dyaami, na Taayi dya beenu, na Nzaambi yaami na Nzaambi yeenu.» 
JHN.20.18	Mariya Madelene wayaabisa bayiki ti: «Me mwiinyeenu Mfumu.» Na nde wabaleele mamo ma mu leeriri Yesu.
JHN.20.19	Hango, nsinsika bu yayisa, kyaba kiluumbu kyatete mu lumiingu, myeelu myaba myakaangu, haho haba bayiki, mu ntoono boomo bwa Bayudayo. Yesu wayisa, wateleme ha kakati dya bo, na waleele kuri bo ti: «Kiyeengi kuri beenu!» 
JHN.20.20	Bu kaleele bubwo, nde wasoongo bikaayi na lubaansi kuri bo. Bayiki baluula mu kiminu bu bamwiini Mfumu. 
JHN.20.21	Yesu wabweese kuleele kuri bo ti: «Kiyeengi kuri beenu! Bunu bwampeekiri Taata, me se nyiluheekiri.» 
JHN.20.22	Bu kaleele mamo, wafula muheebulu ha yulu bo, na waleele kuri bo ti: «Taambuleenu Mpeeve Yangisi! 
JHN.20.23	Kuri babo baluhemesene beenu masumu ma bo, sa maba mabahemusunu; mbuti kuri babamosi lubakebiri mo, sa maba makebu.»
JHN.20.24	Toma, mosi mu kuumi na boolo, wu bateelaa mu nkuumbu ya Didimo, kasii ba kintwaari na bo ko, ha yisiri Yesu. 
JHN.20.25	Bambaasi bayiki bamuleele ti: «Beetu tumwiinyee Mfumu.» Nde waleele kuri bo ti: «Mbuti me nyahele kumono bidiimbu bya nsooso mu bikaayi bya nde, na kusuusa muleembu mu bidiimbu bya nsooso, na kusuusa kikaayi kya me mu lubaansi lwa nde, lo me nyisiila kanyi ko.»
JHN.20.26	Ha mambisa ma biluumbu mpoomo, bayiki baandi baba mukati, Toma se waba kintwaari na bo. Myeelu myakaangu, Yesu wayisa, wateleme ha kakati, na waleele ti: «Kiyeengi kuri beenu.» 
JHN.20.27	Tumi leeriri kuri Toma ti: «Twaala muleembu waaku ha, na mono bikaayi bya me, twaala kooko kwaaku na soko mu lubaansi lwa me. Yaa ba ngaa-muhaawu ko, ngo ba ngaa-kanyi.» 
JHN.20.28	Toma wabvutula na waleele kuri nde ti: «Mfumu yaami na Nzaambi yaami.» 
JHN.20.29	Yesu waleele kuri nde ti: «Bukuri ye mwiini me, ye siiri kanyi? Kiminu kuri bari bahele kumono, ngo basiila kanyi!»
JHN.20.30	Hango, Yesu wabweese kuyirika bidiimbu bikimi byalaka, ha busu bwa bayiki [baandi], byahele kutina mu mukaanda wumawu; 
JHN.20.31	bimabi babitinini, mu kuri ti beenu lusa kanyi ti Yesu ngo Kiristo, Mwaana Nzaambi, na mpisi heki mu nsiilu kanyi, beenu lubaka kidziingu mu nkuumbu yaandi.
JHN.21.1	Ha mambisa haho, Yesu nde-meene wabweese kumonokono, kuri bayiki ku teke mubu wa Tiberya. Wamonokono bumabu: 
JHN.21.2	Bobanso baba kibeendu kimosi, Simoni Petelo, na Toma, wubakooteelaa ti Didimo, na Natanahele wa ku Kana mu nkoonsi ya Ngalili, na baala ba Dzebedayi, na bayiki boolo bakaka. 
JHN.21.3	Simoni Petelo waleele kuri bo ti: «Me nyeensi ku kulebe.» Bo bamuleele ti: «Beetu se tweensi na ye.» Bo bapala na bakoto mu bwaatu. Ngo mu butsuku bubwo, basii baka kitotolo ko. 
JHN.21.4	Mu nkyeelu bwiisi, Yesu wayisa na wateleme ha simu; ngo bayiki baba bahele kuyaaba ti wunde Yesu. 
JHN.21.5	Ngo Yesu waleele kuri bo ti: «Baala ba me, buri luri na mwaa-byandya?» Bo babvutula kuri nde: «Pele!» 
JHN.21.6	Yesu waleele kuri bo: «Tubee siinga mu mpele ya lubakala ya bwaatu, na sa lwabaka.» Haho, bo batuba na baba beki makwa pe ma kunana siinga, bukuri dyaba dyaluula mu bansu. 
JHN.21.7	Ngo muyiki wunde, wuri Yesu waba mutyaanaana waleele kuri Petelo: «Wu Mfumu!» Simoni Petelo bu kayuka ti: «Wu Mfumu», walwaata kinkuta, bukuri waba kimpene, na wadumuka munsa mubu. 
JHN.21.8	Bayiki bakaka baba mu bwaatu bwantele, bayisa mu kunana siinga, bukuri baba bahele la na simu, kampe kibeensi kya bitaki nkama.
JHN.21.9	Bu basunduka ha nsi, bamono mbaawu ya makeengele ha kibeendu kikyo, na banyoonsi na mpa bateeteke ha yulu. 
JHN.21.10	Yesu waleele kuri bo ti: «Twaaleenu banyoonsi balulebiri mpeelulu.» 
JHN.21.11	Simoni Petelo wanwaata mu bwaatu, na wakoko siinga ha nsi, dyaluula mu nkama makuumi mataanu na bansu batatu babanene. Ngo ti bukuri bansu baba balaka, siinga dyasii kaakika ko. 
JHN.21.12	Yesu waleele kuri bo ti: «Wasee ludya.» Ngo kuri ti mosi ko mu bayiki, watsiitsiri mu kumufuula ti: «Ye na?» Bukuri baba bayaaba ti wu Mfumu. 
JHN.21.13	Yesu wayisa, waholo mpa na wabaha; wabaha se banyoonsi. 
JHN.21.14	Lumonokunu lulwo lwaba lwatatu, Yesu kamonokini kuri bayiki, kuri mwaafuluka mu bafwa.
JHN.21.15	Bamanaa kudya, Yesu wafuula kuri Simoni Petelo ti: «Simoni, mwaana Yowane, buri ye bvuriri kutya me ti na bamaba?» Nde wabvutula kuri nde ti: «Heehe Mfumu, ye yaari ti me nyikutiiri». Nde wamuleele ti: «Diisila baala ba bimeeme bya me.» 
JHN.21.16	Yesu wabweese kumufuula mbala yadzoolo ti: «Simoni, mwaana Yowane, buri ye tiiri me?» Nde wabvutula kuri nde ti: «Heehe Mfumu, ye yaari ti me nyikutiiri.» Nde wamuleele ti: «Buungula bimeeme bya me.» 
JHN.21.17	Nde wabweese kumufuula mbala yatatu ti: «Simoni, mwaana Yowane, buri ye tiiri me?» Petelo wanyoongo mu bukuri wamufuuriri mu mbala yatatu ti: «Buri ye tiiri me?» Nde wamuleele ti: «Mfumu, ye yaari myominso, ye yaari ti me nyikutiiri.» [Yesu] waleele kuri nde ti: «Buungula bimeeme bya me. 
JHN.21.18	Ngwanwa mu ngwanwa, me nyikuleele ti: ha waba mwaa-kituuti, ye-meene waba kwekaangaa musweele, na kweyende kunu ku tiiri; ngo mbasi-tsuku, ha wununa, sa naanguna myooko myaaku, na muutu mukimi sa kakukaanga musweele, na kwenata ye kukwo, kuri wahele kutya.» 
JHN.21.19	Nde waleele mamo, mu kusoongo mu nkya mfwiilu nde kakeembesele Nzaambi. Bu kamana kudzoonso mamo, waleele kuri nde ti: «Nama me!»
JHN.21.20	Petelo bu kasyeeteke, wamono muyiki wuri Yesu waba mutyaanaana, wuri mu kwebanama. Wunde ngo waba wasiingima ha ntulu Yesu mu ntaangu ya kudya, na waba fuula ti: «Mfumu, na wunde wukuyekele?» 
JHN.21.21	Petelo bu kamumono, wafuula kuri Yesu ti: «Mfumu, heki wumawu nki?» 
JHN.21.22	Yesu wabvutula kuri nde ti: «Mbuti me ntiiri ti kanamitina kuba natee ku nyikwiisa me, lo ye nki wubakila? Ye ngo wuri, nama me!» 
JHN.21.23	Maampu mamo matsamukina ha kakati dya bampaangi ti muyiki wunde kafwa ko. Koomosoko Yesu kasii leele ko ti, nde kafwa ko. Ngo bu kaleeriri ti: «Mbuti me ntiiri ti kanamitina kuba, natee ku nyikwiisa me, lo ye nki wubakila?»
JHN.21.24	Muyiki wumawu ngo mbaangi mu mamo, na nde watina mo; beetu tuyaari ti kimbaangi kyaandi kyangwanwa.
JHN.21.25	Yesu misamu myalaka kasiiri. Mbuti haba mu kumitina mosi na mosi, nkani me nyitsima ti nsi yansiina yaketi kubaka kibeendu kya kusuusa mikaanda ko.
ACT.1.1	Tehofile, mu mukaanda me watete, me nyatina myominso, mya baandukiri Yesu mu kusala na mu kuyikisa, 
ACT.1.2	natee mu kiluumbu kiri, kamana kuha, mu Mpeeve Yangisi, ntumu dzaandi, kuri bantumu babo ba kasooriri, nde wanaangunu. 
ACT.1.3	Nde-meene wamonikini kuri bo, kuri wamwooyo, mu bidiimbu byalaka, ha lumbisa lwa mpasi dzi kamwiini. Mu biluumbu makuumi mana, nde waba kwemonokono kuri bo, na waba kwebadzoonsolo mu mitariri Kimfumu kya Nzaambi. 
ACT.1.4	Bu kaba mu kudya na bo, nde wabadika ti: "Yaa lusasika na Yerusalemi ko, ngo kiingileenu lusiilulu lwa Taata, lu luri lwayuka kuri meenu, 
ACT.1.5	ti: Yowane wabotoko mu maampa, ngo beenu sa balubotoko mu Mpeeve Yangisi, ha lumbisa lwa mwaa biluumbu byantele".
ACT.1.6	Hango bu baba bakutukuna, bamufuula ti: "Mfumu, buri mu ntaangu yi, ye wudzakisa kimfumu kya Isaheli"?
ACT.1.7	Yesu wababvutula ti: "Diri dya beenu ko, mu kuyaaba mantaangu bunu pe bilookolo biri Taata wakaanga, mu lutumu lwa nde-meene, 
ACT.1.8	ngo kasi beenu sa lwataambula mpinu dzifuma kuri Mpeeve Yangisi ha yulu beenu, na sa lwaba bambaangi baami mu Yerusalemi, [mu] Yudaya dyodinso, mu Samariya, natee ku nsukulu butoto". 
ACT.1.9	Bu kamana kuleele mamo, nde wanaangunu kuri bo bari mu kutala, na tuti dyamusweeke, ha miisu mya bo. 
ACT.1.10	Bu baba mu kutala ku yulu ku kaba kweende, baatu boolo bamonokono kuri bo, mu binkuta byahembeke, 
ACT.1.11	na baleele kuri bo ti: "Bari Ngalili, mu nki ntoono beenu luri mu kutala ku yulu? Yesu di, wu bayisiri ha kakati dya beenu, weensi ku yulu, bunubwo se mbasi-tsuku kabweese kwiisikila, bunu bu lumumwiini bu kensikiri ku yulu."
ACT.1.12	Bo babvutuka ku Yerusalemi, kuholosono ku mulaandu wa Mi-olive, wuri bebele na Yerusalemi, kiteesu kiri ha kakati haho, mu mweendu lo ndaambu kilookolo. 
ACT.1.13	Bu bakoto mu bvula, bo batoomboko ku kihekiri kya ku yulu, ku baba na kifu kya kukutukunaa; kwaba Petelo, Yowane, Yakobo, Andere, Filipo, Toma, Bartelemi, Matayi, Yakobo mwaana Alafayi, Simoni mudzeloti na Yuda mwaana Yakobo. 
ACT.1.14	Bobanso babo, baba basyaama mu mutima mosi, mu lusaambulu, kintwaari na bakyeetu na Mariya nguri Yesu na bampaangi ba Yesu.
ACT.1.15	Mu biluumbu bibyo, Petelo wateleme ha kakati dya bampaangi. Mpuumbu baatu yaba ha kibeendu kikyo, yaba kampe nkama na makuumi moolo ma baatu. Nde waleele ti: 
ACT.1.16	"Bampaangi, bwaba bwayelemene ti mya leeriri Mpeeve Yangisi, mu munwa Davidi, mu ntoono Yuda, wakitukiri munatisi babo, baba kaanga Yesu, mayirima, 
ACT.1.17	bukuri nde wabee mosi mu lutaangu lwa beetu, na nde wabakiri kibari kya kisalu kimaki. 
ACT.1.18	Hango nde, wasuumbiri nseke mu mufutu wa bubayi; wabwiila kya mutu, wabuuluka mwooyo na midya myaandi myominso myatsamukina; 
ACT.1.19	na dyayabakana kuri bobanso badzakala mu Yerusalemi, mu kiteesu kiri baluka nseke yiyo mu ndiinga ya bula bwa bo ti Akeledama, mbangukulu ti "Nseke ya makila." 
ACT.1.20	Mukwongo, dyaba dyatinu mu mukaanda Mikuunga ti:
ACT.1.20	"Nzo yaandi yiba yayekele,
ACT.1.20	na yaa kuba na muutu wudzakala mu yo ko."
ACT.1.20	Na ti:
ACT.1.20	"Muutu mukimi kaholo kisalu kya nde."
ACT.1.21	Hango, buri bwayelemene ti, ha kakati dya baatu babee kweyende na beetu, mu mantaangu momanso mari, Mfumu Yesu wabee kweyende ha kakati dya beetu, 
ACT.1.22	kubaandika kunu mbotokulu Yowane, natee mu kiluumbu kikyo ki kayisikiri ha kakati dya beetu, mosi mu babo, kaba mbaangi ya mfulukulu yaandi, kintwaari na beetu."
ACT.1.23	Bo batelemese baatu boolo: Yosefi wubateelaa Barsaba, wu baheeri nkuumbu ya kusakana Yusto, na Matya. 
ACT.1.24	Bu basaambila baleele ti: "Mfumu ye yaari mitima mya baatu bobanso, soongo na mu bo boolo ye sooriri 
ACT.1.25	mu kuholo kibeendu kya kisalu kya nde kya buntumu, kiri Yuda nde-meene yisukiri, mu kweende kukimi. 
ACT.1.26	Bo bata wari mu bo, na wari dyabwa ha yulu Matya, na bamukotoso mu mpuumbu ya bantumu kuumi na mosi.
ACT.2.1	Kiluumbu kya Pantekote bu kyayisa, bobanso baba bakutukuna ha kibeendu kyokimosi. 
ACT.2.2	Na sisuu, kwayisa lusuku lwafumuna ku yulu, bunu kiteembu kyamakwa, kyalulusa nzo yoyinso, yi baba badzakala. 
ACT.2.3	Milaka miri bunu mya mbaawu, myamonoko kuri bo, myakabama na myasunduka ha yulu mosi mosi mu bo. 
ACT.2.4	Bobanso baluula mu Mpeeve Yangisi, na bo babaandika mu kudzoonso mu mandiinga makaka, bunu bwa baheeriri Mpeeve mu kudzoonso.
ACT.2.5	Ku Yerusalemi kwaba dzakalaana Bayudayo bari na kinzaambi kyamakwa, bafumuni mu makaanda momanso mari ha butoto. 
ACT.2.6	Lusuku lulwo bu lwayukukina, mpuumbu baatu yakutukina, na yakimuka, bukuri muutu-muutu waba yukaana bo, badzoonso mu ndiinga bula. 
ACT.2.7	Bo bapamuka na bakimuka, baleele ti: "Buri bobanso ba, kari bari Ngalili bari mu kudzoonso ko? 
ACT.2.8	Ngo buri muutu-muutu mu beetu, kari mu kuyuka badzoonsolo mu ndiinga bula? 
ACT.2.9	Kuri bari Paroto, bari Medo, bari Elamite, na badzakala ku Mesopotamya, ku Yudaya, ku Kapadokya, ku Ponto, ku Asya, 
ACT.2.10	ku Firingya, ku Pamfilya, ku Ngipiti na bari mu mankoonsi ma Libya, ma ku Kirene na bari Loma. 
ACT.2.11	Bayudayo, na baatu bakimi, bakoto mu Nzaambi bo, bari Kerese na bari Arabya, beetu tuyuka bo, badzoonso mu mandiinga ma beetu, myabweeye mya Nzaambi. 
ACT.2.12	Bobanso bapamuka na madyeele mabawa; balelesene bo na bo ti: "Sa bi nki?" 
ACT.2.13	Bakaka basaana, baleele ti: "Malu maaku bari mu kwekolo."
ACT.2.14	Petelo, bu kateleme kintwaari na bo kuumi na mosi, watoombolo mbeembu yaandi, waleele kuri bo ti: "Bari Yudaya, na badzakala mu Yerusalemi beenu bobanso, dimadi dyayelemene kuba dyayabakana kuri beenu, kebeenu maampu ma me. 
ACT.2.15	Pele, ka ma luri mu kutsima beenu ko, ti bamaba bakolo malu, bukuri twakiri mu kilookolo kyabitatu. 
ACT.2.16	Mamama ma leeriri mubikiri Yoweli:
ACT.2.17	"Mu biluumbu bya manunu, bwa leeriri Nzaambi,
ACT.2.17	me sa nyatsaamuna Mpeeve yaami ha yulu muutu-muutu,
ACT.2.17	na baala beenu ba babakalala, na baba bakyeetu sa babikula,
ACT.2.17	bituuti sa bamono mamono-miisu,
ACT.2.17	na binuni byeenu sa balooto mandosi.
ACT.2.18	Na ha yulu bisari byaami se,
ACT.2.18	bya babakala na bya bakyeetu,
ACT.2.18	mu biluumbu bibyo,
ACT.2.18	me sa nyatsaamuna Mpeeve yaami,
ACT.2.18	na bo sa babikula.
ACT.2.19	Me sa nyayirika bimaangu ku yulu,
ACT.2.19	na bidiimbu ha butoto:
ACT.2.19	sa kwaba makila, mbaawu na matuti ma mwiisi.
ACT.2.20	Ntaangu sa yakituka mampimbisi,
ACT.2.20	ngoondo sa yakituka makila,
ACT.2.20	tekesele kiluumbu kyakinene na kyansisi kya Mfumu ki kwiisa.
ACT.2.21	Haho, mpisi wunde wuteele nkuumbu Mfumu, sa kaba wabvuukusu."
ACT.2.22	"Bari Isaheli, yukeenu maampu mamama: Yesu wa ku Nadzareti, Nzaambi wamusooriri mu kuyirika bimaangu, mya nkimukunu na bidiimbu mu ntoono beenu. Nzaambi wayirika byo mu nde ha kakati dya beetu, bunu bu luyaari beenu-meene 
ACT.2.23	Muutu wunde, bunu bwaba nzeengulu na nyaabulu ya Nzaambi, wayekulu mu myooko mya bahele na mangisi, bamudzusa mu kumukomono ha kuruwa. 
ACT.2.24	Nde Nzaambi kari kafulukisa, mu kumukuula mu myaangala mya lufwa, bukuri bwaketi kuba ko ti, lufwa lumukwaata. 
ACT.2.25	Mukwongo, Davidi waleele mu ntoono nde ti:
ACT.2.25	"Mu mpisi ntaangu, me nyaba monaana Mfumu ha busu bwa me,
ACT.2.25	bukuri nde wuri ha lubakala lwa me, mpisi me mpele kubwa,
ACT.2.26	mu ntoono yiyo, mutima waami wuri mu kumono kiminu, ludima lwaami lukeembe,
ACT.2.26	na nyutu yaami sa yawuuma ha yulu nsiitu,
ACT.2.27	bukuri ye wuri nyekele kiluunsi kya me, ku nsi ya bafwa ko,
ACT.2.27	ye ka wutala ko ti wangisi waaku kamono mbolulu.
ACT.2.28	Ye wayaabisiri kuri meenu manzila ma bumwooyo,
ACT.2.28	ye Nzaambi sa luulusa me mu kiminu."
ACT.2.29	"Bampaangi, bu nyiri na miswa, mya kudzoonsolo mu nsiitu, ha busu bwa beenu, mu ntoono Davidi mwa-nkaanka, ti nde se wafwa na wadziiku, na mukala waandi wuri ha kakati dya beetu, natee kiluumbu ki. 
ACT.2.30	Hango, nde waba mubikiri, na Nzaambi walabiri maalu kuri nde ti, mosi mu bilesi bya ye, sa kadzakala ha mboloko yaaku. 
ACT.2.31	Bu katekesele kumono, wadzoonso mu ntoono mfulukulu Kiristo ti:
ACT.2.31	"Nde basii muyekele ku nsi ya bafwa ko,
ACT.2.31	na nyutu yaandi yasii mono mbolulu ko."
ACT.2.32	Yesu didyo, Nzaambi wamufulukisa mu bafwa, na beetu bobanso turi bambaangi ba myo. 
ACT.2.33	Nde wadzaangusu ha lubakala lwa Nzaambi, bu kataambula kuri Taayi, lusiilulu lwa Mpeeve Yangisi yi kari kanyaka, mamo beenu [se] luri mu kumono na kuyuka. 
ACT.2.34	Mukwongo, Davidi wahele kunwaata ku mayulu; ngo nde waleele nde-meene ti:
ACT.2.34	"Mfumu Nzaambi waleele kuri Mfumu yaami ti:
ACT.2.34	dzakala ha lubakala lwaami,
ACT.2.35	natee me nsiiri bataatu baaku nkata-miilu myaaku."
ACT.2.36	Hango, nzo yoyinso ya Isaheli yiyelemene kuyaaba kwa ngwanwa ti: Nzaambi wasa Yesu wu lwakomini beenu, Mfumu na Kiristo!"
ACT.2.37	Bu bamana kuyuka mamo, bo bamono mpasi mu mitima, na baleele kuri Petelo na kuri bantumu bakaka ti: "Bampaangi, beetu buri tuyelemini kusa?" 
ACT.2.38	Petelo waleele kuri bo ti: "Yiingeenu madyeele [bubwo kaleeriri] na mosi-mosi mu beenu kataambula mbotokulu mu nkuumbu ya Yesu Kiristo, mu mpemusunu ya masumu ma beenu, tumi lutaambula kikabu kya Mpeeve Yangisi. 
ACT.2.39	Mukwongo, lusiilulu basa lwo kuri beenu, kuri baala beenu, na kuri bobanso bari la, bobanso bari Mfumu Nzaambi yeetu wabateele mbila."
ACT.2.40	Mu maampu makimi malaka, nde watswiikisa na wabasyaamisa, waleele ti: "Bvuukeenu kweenu mu kiseendu kyakibi ki!" 
ACT.2.41	Hango, bo bu bataambula maampu maandi, bababotoko, na mu kiluumbu kikyo, kampe mafuunda matatu ma baatu mayikimini.
ACT.2.42	Bobanso basyaama mu nyikusulu dza bantumu, mu kintwaari, mu mbukununu mpa na mu nsaambulu. 
ACT.2.43	Mpisi nde watubuka mu kiteesu kya kuba na kibvumi; bantumu bayirika bimaangu na bidiimbu byalaka. 
ACT.2.44	Bobanso basiiri kanyi, baba kibeendu kimosi, na byobinso byaba byantwaari, 
ACT.2.45	baba yarikaana lubaku na bitotolo byaaku, na baba kabulaana mboongo kuri bobanso, bunu bwaba manzala ma mpisi muutu. 
ACT.2.46	Mpisi kiluumbu, baba namitinaana kuba mu kintwaari mu Nzo-nzaambi, mu kubukuna mpa, na kukabula byandya ku nzo, 
ACT.2.47	badumusa Nzaambi na bataambula mabweese kuri makaanda momanso. Mfumu waba bweesaana mpisi kiluumbu, lutaangu lwa baatu babvuuku mu kintwaari.
ACT.3.1	Petelo na Yowane baba toomboko ku Nzo-nzaambi, mu kilookolo kyawa kya lusaambulu. 
ACT.3.2	Mu mpisi kiluumbu, baatu baba nataana mubakala mosi, wabutuka kikata, na baba musuusaana, ha mweelu Nzo-nzaambi, wubateelaa ti «Wamubwe», mu kuloombo lubakusu kuri baba kotaana mu Nzo-nzaambi. 
ACT.3.3	Nde bu kamono Petelo na Yowane beki saka kukoto mu Nzo-nzaambi, wabaloombo lubakusu. 
ACT.3.4	Petelo bo na Yowane bamusungumina kisoosi, tumi Petelo wamuleele ti: «Tala beetu.» 
ACT.3.5	Muutu wunde wayirika kubatala, na wakiingila ti kampe bakiri kitotolo kuri bo. 
ACT.3.6	Petelo waleele ti: «Me nyahele na mboongo, nyahele na woolo; ngo bi nyiri na byo, bibyo nyikuha; mu nkuumbu Yesu Kiristo wa ku Nadzareti, [teleme na] dyaata!» 
ACT.3.7	Bu kamukwaata mu koko kwa lubakala, nde wamutelemese; hanaho se kinamu kyaandi na makonsi maandi mabaka makwa. 
ACT.3.8	Bu kadya nkaaka, wateleme, wadyaata, na wakoto kintwaari na bo mu Nzo-nzaambi, wadyaata, wadumuka mankaaka na wadumusa Nzaambi 
ACT.3.9	Baatu bobanso bamumono kuri, wu kweyende na wu kwedumusa Nzaambi. 
ACT.3.10	Baatu baba bamuyaari, ti nde wabee loombaana lubakusu ha mweelu Wamubwe, wa Nzo-nzaambi, babwiilila nkinkuuka na bakimuka mu mamo mayirimini mu nde.
ACT.3.11	Muutu wunde wakaangama na Petelo na Yowane, na baatu bobanso bakuka hari bo, ha mweelu wu bateelaa «Wa Solomo», bakimuka. 
ACT.3.12	Petelo bu kamono wabvutula kuri baatu ti: «Baatu ba Isaheli, ha buri luri mu kukimuka mamama? Bukuri nki beenu luri mu kutala beetu, kuri bunu ti mu mpinu dza beetu-meene, bunu pe mu kinzaambi, beetu tusiiri ti muutu wu keyende? 
ACT.3.13	Nzaambi ya Abalaami, [Nzaambi] ya Isaki, na [Nzaambi] ya Yakobe, Nzaambi ya bataayi beetu, keembisiri kisari kyaandi Yesu, wu lwayekiri, na wu lwatunini beenu ha busu bwa Pilato, koomosoko nde waba watsima kumupatula; 
ACT.3.14	kasi beenu lwatuna wangisi na wasuunguma, na lwaloombo balupatukila mudzusi. 
ACT.3.15	Beenu lwadzusiri mfumu bumwooyo, ngo Nzaambi wamufulukisi mu bafwa, beetu turi bambaangi ba nde. 
ACT.3.16	Mu ntoono kanyi mu nkuumbu yaandi, wu lumono beenu wu, na wuluyaari, katsiinikini, na mu kanyi didyo, nde kataamburi makwa ha busu bwa beenu-banso.»
ACT.3.17	«Ngo mu lumalu bampaangi, me nyaari ti kunsa lubu beenu lwasii mamo, bwobumosi bamfumu ba beenu se; 
ACT.3.18	mamo ma tekisiri kuyaabisa Nzaambi mu minwa mya babikiri bobanso, ti Kiristo dyaandi sa kamono mpasi, nde wamakukisiri. 
ACT.3.19	Hango, yiingeenu madyeele na seenee kanyi, mpisi heki masumu ma beenu maba mayaalu, 
ACT.3.20	na mpisi heki mantaangu ma mpuumunu mafumuna kuri Mfumu miisa, na kaheeke mu ntoono beenu, wunde wu kalutaasiri, Kiristo Yesu. 
ACT.3.21	Nde yulu kabweese kutaambula, natee ntaangu yi babweese kuyirika byobinso byamoono, bwa dzoonsiri Nzaambi mu minwa mya babikiri baandi bangisi, kuholosono mantaangu mahele kuwa. 
ACT.3.22	Moose waleele ti: "Mfumu Nzaambi sa katelemese, mu ntoono beetu, mubikiri ha kakati dya bampaangi beenu, wuri bunu me; luyelemini kumuywiila mu momanso ma kaluleele. 
ACT.3.23	Mpisi wunde wuhele kuywiila mubikiri wunde, sa kaba wayisila ha kakati dya baatu." 
ACT.3.24	Na babikiri bobanso, kuholosono Samweli, na babo banemi, badzoonsolo mu biluumbu bi. 
ACT.3.25	Beenu luri baala ba babikiri, na ba lulelusunu lwasiiri Nzaambi na bataayi beenu, ha kabaleele kuri Abalaami ti: "Mu babutuka mu ye, makaanda momanso ma ha butoto, sa maba masakumunu." 
ACT.3.26	Kuri beenu Nzaambi katekisiri kutelemese kisari kyaandi; nde wamuheeke mu kusakumuna beenu, mpisi muutu-muutu mu beenu, kasiisa bubi bwaandi.»
ACT.4.1	Petelo na Yowane baba bakiri mu kudzoonso kuri baatu, bakuutu ba bangaanga-nzaambi, mutumi Nzo-nzaambi na Basaduki bayisa. 
ACT.4.2	Bu baba na nkesi mu ntoono yiri bo baba yikisaana baatu na baba yaabisaana mfulukulu ya bafwa mu Yesu. 
ACT.4.3	Bo babakaanga na babasa mu boroko natee bu bwakya; bukuri yaba yeki nsinsika. 
ACT.4.4	Balaka bayukiri maampu basiiriri kanyi, na lutaangu lwa baatu [kampe] lwakuka mafuunda mataanu. 
ACT.4.5	Bu kyaanaa, bamfumu ba bo, bakulu ba babakala na batini ba mangisi babvuutuna ku Yerusalemi. 
ACT.4.6	Ana mukuutu bangaanga-nzaambi, Kayafa, Yowane, Alekandere na bobanso babutukila mu kikuutu kya kingaanga-nzaambi, 
ACT.4.7	bu basuusa Petelo bo na Yowane ha kakati, babafuula ti: «Mu nkya mpinu, bunu pe, mu nkya nkuumbu, beenu luyirikiryee mamo?» 
ACT.4.8	Hanaho, Petelo kaluula mu Mpeeve Yangisi, waleele kuri bo ti: «Bamfumu ba kaanda na bakulu ba babakala, 
ACT.4.9	mbuti lolo di bari mu kutufuula, mu ntoono kiyiriki kyakibweete, mu muutu wabeele wutsiinikini, 
ACT.4.10	diba dyayabakana kuri beenu-banso na kuri kaanda dyodinso dya Isaheli ti: mu nkuumbu Yesu Kiristo wa ku Nadzareti, wu lwabee komono beenu, wuri Nzaambi wamufulukisi mu bafwa, mu nde, wumawu kari kateleme nangwii ha busu bwa beenu. 
ACT.4.11	Yesu ngo
ACT.4.11	"Tari, dyanyaafunu kuri beenu batuungi,
ACT.4.11	dyeki dyanguri ha kuumbu."
ACT.4.12	Mvuukulu yahele mu mukimi; bukuri kwahele nkuumbu yikimi ha butoto, yi bari baha kuri baatu, yiri lo mu yo, beetu tubvuukiri.»
ACT.4.13	Bo bu bamono nsiitu dza ba Petelo na Yowane, babakula ti baatu ba bahele kuyika, na bahele na nyaabulu, bapamuka; babayaabula ti bo babee kwebaanaa kintwaari na Yesu. 
ACT.4.14	Ngo bu bamono muutu wu batsiinikisi, wateleme ha teke bo, bakoono kubaka dya kuleele. 
ACT.4.15	Bu babapalisa ku mbasi, kikuutu kyadzakala mu kusa mfuundu, 
ACT.4.16	baleele ti: «Nki tuseenee mu baatu bamaba? Baatu bobanso bari ku Yerusalemi, bayaari mu ngwanwa kidiimbu ki bayirikiri bo, na ka tubangisina kutuna kyo ko. 
ACT.4.17	Ngo mu kuri ti mihele kuba myatsamikisa kwalaka kunsa kaanda, tubaŋaŋinyeenu, mpisi bahele kubweese kudzoonsolo mu nkuumbu yiyo, kuri muutu ti mosi.»
ACT.4.18	Babateelaana, babadika mu makwa, mu kudzoonsolo na kuyikisa mu nkuumbu Yesu. 
ACT.4.19	Petelo na Yowane babvutula kuri bo, baleele ti: «Lalamee, mbuti buri bwasuunguma, ha busu bwa Nzaambi, mu kutumuma kuri beenu, ti na mu kutumuma kuri Nzaambi. 
ACT.4.20	Mukwongo, beetu tubangisina ko, mu kuhele kuyikisa ma turi twamono na ma turi twayuka.» 
ACT.4.21	Bo babaŋaŋinaana, babapaturi, bahele kubaka bwa kubaseembele, mu ntoono kaanda, bukuri bobanso baba dumusaa Nzaambi mu mayirimini. 
ACT.4.22	Muutu wunde, wabakiri butsiina mu kimaangu kikyo, waba waluta mamvula makuumi mana.
ACT.4.23	Babapatulaana, Petelo na Yowane bayende kuri ba bo-meene, na bayalimina momanso ma bayirikiri bakuutu ba bangaanga-nzaambi na bakulu ba babakala. 
ACT.4.24	Bo se bamanaa kuyuka, mu mutima mosi, batoombolo mbeembu kuri Nzaambi na baleele ti: «Mfumu, ye wayirika yulu na butoto, mubu na bitotolo byobinso biri mu byo, 
ACT.4.25	ye wadzoonsiri mu Mpeeve, mu munwa Davidi, taayi dya beetu, kisari kyaaku ti:
ACT.4.25	"Mu ntoono nki mansi makwesa kisaangila?
ACT.4.25	Mu ntoono nki baatu bakwesa myahele mufunu?
ACT.4.26	Bambyaasi ba butoto bayirima,
ACT.4.26	na bamfumu bakutukina, babvuutuna ha kimosi
ACT.4.26	mu kunwaanisa Mfumu, Kiristo dyaandi."
ACT.4.27	Mukwongo, mu ngwanwa, Erode, Pontyo Pilato kintwaari na bangooyi na baatu ba Isaheli, bamwaakutukina munsa bvula dimadi, mu kunwaanisa kisari kyaaku kyangisi, Yesu wu wuri wakila maasi, 
ACT.4.28	mu kukukisa myominso mi watsimi ye mu mpinu na bitaasi [bya ye], tekesele miyirima. 
ACT.4.29	Na mu lumalu, Mfumu mono kibakala kya bo, na ha kuri bisari byaaku, mu nsiitu yoyinso mu kuyikisa maampu maaku. 
ACT.4.30	Laambula koko [kwaaku] mu kusoongo nsinukunu, bidiimbu na bimaangu mu nkuumbu ya kisari kyaaku kyangisi, Yesu.» 
ACT.4.31	Bu baba mu kusaambila, kibeendu ki baba bakutukina kyatembele, na bo baluula mu Mpeeve Yangisi, na babeke kweyikisaa maampu ma Nzaambi mu nsiitu.
ACT.4.32	Mukwongo, mpuumbu ya basiila kanyi yaba mutima mosi, na muheebulu mosi; kuri muutu ko waba na bitotolo bwa nde-meene, ngo byobinso byaba bya ntwaari. 
ACT.4.33	Bantumu baba taanaa kimbaangi, kya mfulukulu Mfumu Yesu, mu mpinu dzamakwa, na bweese bwabunene bwababaa ha yulu bobanso. 
ACT.4.34	Kwaba kwahele muutu mu bo, waba wahelele kitotolo; mpisi baba na bibiti, bunu pe nzo, baba yarikaana na baba twaalaana mboongo dza bi bayarikiri, 
ACT.4.35	na baba suusaana ha miilu mya bantumu, baba kabulaana kuri muutu-muutu bunu buri nzala yaandi. 
ACT.4.36	Yosefi, wubaluka Barnaba kuri bantumu, mambangukulu ti mwaana wa mboondulu, mosi mu kisari kya mu Nzo-nzaambi, wafuma ku Kiporo, 
ACT.4.37	bu kaba na nseke yaandi, wayarika yo, wanata mboongo na wasuusa dzo ha miilu mya bantumu.
ACT.5.1	Kwaba muutu mosi nkuumbu yaandi Ananya, kintwaari na Safira mukasi waandi, wayarika lumpaangu, 
ACT.5.2	wasweeke ndaambu mipata, wayukusina na mukasi, na wanata ndaambu yasiiri na wasuusa ha miilu mya bantumu. 
ACT.5.3	Petelo waleele ti: «Ananya, mu nkya ntoono Satana kaluulusiri mutima ye, mu kuwuna Mpeeve Yangisi, na ye sweekiri ndaambu mipata mi bakiryee mu lumpaangu? 
ACT.5.4	Ha buri lumpaangu lwabeeri luri lwa ye ko, tekesele ye wuyarika lwo? Na ha mambisa ma kuluyarika kari mboongo dzidzo dzibeeri dza ye-meene ko? Dyaburi ye tsiminyee ma bubwo? Ye wahele kuwuna baatu, ngo kasi Nzaambi.» 
ACT.5.5	Ananya bu kayuka maampu mamo, wabwa na wafwa bata. Bobanso bayukiri babwiilila boomo bwalaka. 
ACT.5.6	Bituuti bu byateleme byamudziinga mutulu, na bayende kweemudziika.
ACT.5.7	Bilookolo kampe bitatu byaluta, mukasi waandi, kwahele kuyaaba malabukiri, wakoto. 
ACT.5.8	Petelo wamufuula ti: «Leeleeti me, mu ntalu yiyo beenu luyarikiryee lumpaangu?» Nde wabvutula ti: "Heehe, mu ntalu yiyo." 
ACT.5.9	Petelo waleele kuri nde ti: "Mu nki beenu luyukusinyee, mu kutsiitsa Mfumu ya Mfumu? Mono bitaambi bya ba bee kweedziika mulumi ye byeki ha mweelu, ye se beki nata." 
ACT.5.10	Hanaho, nde se wabwa ha miilu mya Petelo, na wafwa bata; bituuti bimanaa kukoto, bamumono wafwa, bamunaanguna na bayende kweemudziika ha teke mulumi waandi. 
ACT.5.11	Boomo bwalaka bwabwiilila dibuundu dyodinso, na bobanso bayukiri misamu mimyo.
ACT.5.12	Bimaangu na bidiimbu byalaka byayirima mu myooko mya bantumu ha kakati dya baatu. Bobanso baba yukusunaana ha kimosi ha saansi dya Solomo. 
ACT.5.13	Mu baatu basiiri, kuri ti mosi ko waba tya kuba mu kabu dya bantumu, koomosoko baatu bakwe basiika. 
ACT.5.14	Ha yulu haho, mampuumbu ma babakala na ma bakyeetu, basa kanyi mu Mfumu, babweeseme. 
ACT.5.15	Baatu baba nataana babeeru mu manzila, na baba basuusaana ha yulu mankwaala na ha yulu mambuka, mpisi heki ha yooka Petelo, kidziimunu kyaandi kibafuka. 
ACT.5.16	Mpuumbu baatu yafumuna mu mabvula madyengekele Yerusalemi, banata babeeru na bari na mampeeve mamabi, na bobanso babatsinikisa.
ACT.5.17	Mukuutu bangaanga-nzaambi wateleme na baba kintwaari na nde, kabu dya Basaduki, baluula mu musoki, 
ACT.5.18	bo bakaanga bantumu na baba soko mu boroko dya bobanso. 
ACT.5.19	Kasi mbasi Mfumu wadzibula myeelu mya boroko mu butsuku, wabapalisa na wabaleele ti: 
ACT.5.20	"Yendeenu, bu lutelemini, yikiseenu baatu munsa Nzo-nzaambi, maampu momanso ma kidziingu kimaki." 
ACT.5.21	Bu bayuka, bo bakoto mu minkyeelu mya bwiisi mu Nzo-nzaambi na bayikisa.
ACT.5.21	Mukuutu bangaanga-nzaambi bu katubuka, nde na baatu ba nde watumisa kikuutu kya Bayudayo, na mfuundu baala ba Isaheli, baheeke baatu ku boroko mu kweebaholo. 
ACT.5.22	Bu batubuka, bisari bahele kubamono mu boroko; bu babvutuka, bayala mampolo 
ACT.5.23	baleele ti: "Beetu tumwiinyee boroko dyakaangu mu bunkete bwobunso, bakebi bateleme ha myeelu, ngo bu tudziburi, twahele kumono muutu ti mosi munsa-kati." 
ACT.5.24	Bu bayuka maampu mamo, mukuutu Nzo-nzaambi na bakuutu ba bangaanga-nzaambi, makwa ma bawa, na basaka mu kuyaaba mambangukulu ma mamo. 
ACT.5.25	Muutu mosi wayisa kubaleele ti: "Mono, baatu balwasokiri mu boroko, bateleme mu Nzo-nzaambi na bari mu kuyikisa baatu.
ACT.5.26	Haho mukuutu Nzo-nzaambi wayende na bisari mu kubaholo, kari mu makwa ko, bukuri baba bata ti baatu bakwiisa kubadzusila mu matari. 
ACT.5.27	Bu babanata, babatelemese ha busu bwa kikuutu. Mukuutu bangaanga-nzaambi wabafuula, 
ACT.5.28	wabaleele ti: "Beetu twaludikiri mu kuyikisa mu nkuumbu Yesu, na monee, beenu lumwaaluulusa Yerusalemi mu nyikusulu dza beenu, na beenu lutiiri kutetekele makila ma muutu wunde ha yulu beetu." 
ACT.5.29	Petelo na bantumu babvutula ti: "Diri dyayelemene mu kutumuma kuri Nzaambi, nkani ka kuri baatu ko. 
ACT.5.30	Nzaambi ya bataayi beetu yafulukisi Yesu wulwadzusiri beenu mu myooko myeenu, lwamumanikini ha muti. 
ACT.5.31	Nzaambi, wamudzaangisiri mu koko kwaandi kwa lubakala, mu kuba Mfumu na Mubvuukisi, [mpisi] kaha kuri Isaheli nyiingulu madyeele na mpemusunu masumu. 
ACT.5.32	Beetu turi bambaangi ba myominso mimyo, na Nzaambi waha Mpeeve Yangisi kuri babo batumumaa kuri nde."
ACT.5.33	Baatu bu bayuku mimyo, babaka nkesi, na basaka kudzusa bantumu. 
ACT.5.34	Mosi, mu Bafarisi, nkuumbu yaandi Ngamalyele, muyikisi mangisi, wabvumina kuri baatu bobanso, bu kateleme ha kakati dya kikuutu, waloombo kuri ti bapalisa bantumu mpisi bayukusina, 
ACT.5.35	nde waleele kuri bambaasi ti: "Baatu ba Isaheli, kebee kweenu mu baatu bamaba, na mu ma lutiiri kuyirika mu bo. 
ACT.5.36	Tekesele biluumbu bi, kwapala Teda, waba kweleele ti nde muutu wa lukiinsu, baatu balaka bamunama, kampe nkama na dza baatu. Bamudzusa na baba ha lumbisa lwa nde batsamukina, musamu wunde wadzima. 
ACT.5.37	Ha mambisa ma wunde, kwateleme Yuda wa ku Ngalili, mu biluumbu bya ntaangulu baatu. Nde wawukumuna baatu, na wafwa, na bobanso baba kwemunamana, batsamukusu. 
ACT.5.38	Ngo mu lumalu, me nyileele kuri beenu ti: sasikee kweenu na baatu ba, na bahemesee; bukuri mbuti dyaambu di bunu pe kisalu ki kya baatu, lo sa kyafwa; 
ACT.5.39	ngo mbuti dya Nzaambi, lo beenu lubangusina kubatsyamikisa ko. Yaa lusaka kunwaanisa Nzaambi ko!" Bo bamywiila. 
ACT.5.40	Bu batumusa bantumu, babalata nkwaasulu, na babasika mu kuhele kudzoonsolo mu nkuumbu Yesu, na babapatula. 
ACT.5.41	Hango bantumu bayende kwaaku mu kiminu ha busu bwa kikuutu, bukuri bamonikini ti bo bayelemene kubama mu ntoono nkuumbu. 
ACT.5.42	Mpisi kiluumbu, mu Nzo-nzaambi na ku nzo, bo baba bahele kuhoto mu kuyikisa na mu kuyaabisa Musamu Wamubwete wa Kiristo Yesu.
ACT.6.1	Mu biluumbu bibyo, bayiki baba beki balaka. Mvungutulu ya Bahelene mu Bahebeleho yayukukuna, bukuri bakyeetu babo bafwiiri balumi baba banyaafunu mu nkabukulu byandya, ya kiluumbu ngo kiluumbu. 
ACT.6.2	Bo kuumi na boolo, bateele mpuumbu bayiki, baleele ti: "Bwahele kuyelemene ti beetu tubwoongolo maampu ma Nzaambi mu kisalu kya kabula byandya. 
ACT.6.3	Saakeenu bampaangi nsaamu, ha kakati dya beenu, bari na kimbaangi kyakibwete, baluula mu Mpeeve na mu madyeele, batuheenee kisalu kikyo. 
ACT.6.4	Beetu ngo bari, tunamitina mu lusaambulu na mu kisalu kya kuyikisa. 
ACT.6.5	Mpuumbu yoyinso yamono kiminu mu musamu wunde. Bo basoolo Estefano, muutu waluula mu kanyi, na mu Mpeeve Yangisi, basoolo Filipo, Porokoro, Nikanoro, Timoni, Paremena na Nikolayo munsaambiri wa ku Antyoke. 
ACT.6.6	Tumi ha babasoongo kuri bantumu, bu basaambila, babatetekele myooko. 
ACT.6.7	Maampu ma Nzaambi maba kwetsamikinana kwalaka, na lutaangu lwa bayiki lwaba kwefununa kwalaka ku Yerusalemi, na mpuumbu bisari bya mu Nzo-nzaambi yatumuma mu kanyi.
ACT.6.8	Estefano waba waluula mu bweese na mu mpinu, waba kweyirika bimaangu na bidiimbu byabinene, ha kakati dya baatu. 
ACT.6.9	Ngo kwateleme mwaa-ndaambu baatu ba nzo-nkutukunu, yi bakooteela ti ya baatu bakuuluka, bari ku Kirene, bari Alekanderi, bari Kilikya, na bari Asya basa nkalikisi na Estefano. 
ACT.6.10	Bo baba bahele na makwa ma kutungukila madyeele na mpeeve byamonoko mu nzoonsulu Estefano. 
ACT.6.11	Bo baha mboongo kuri baatu, mpisi baleele ti beetu twayukiri, nde wusa nzoonsulu dza nsaanunu mu Moose na mu Nzaambi. 
ACT.6.12	Bo basinda baatu, bakulu ba babakala na batini ba mangisi; bu batubuka, bakwaata Estefano na bamunata ku kikuutu. 
ACT.6.13	Bo batelemese bambaangi bampya mu kuleele ti: "Muutu wumawu wahele kuhoto kwedzoonsolo bwabubi mu Kibeendu kyangisi [ki] na mu Mangisi. 
ACT.6.14	Beetu twamuyukiri wukweleele ti, Yesu wa ku Nadzareti sa katsyaamuna Kibeendu kyangisi ki, na sa kayiinga bifu bya tusisikila Moose. 
ACT.6.15	Bobanso baba badzakala ha kikuutu bamusungumina kisoosi, na bamono kidziri kyaandi bunu kidziri kya mbasi.
ACT.7.1	Mukuutu bangaanga-nzaambi wamufuula ti: "Buri mamo mari mangwanwa?" 
ACT.7.2	Estefano wabvutula: "Bampaangi na bataayi, yukeenu. Nzaambi ya nkeembu wamonikini kuri Abalaami, taayi dyeetu bu kaba ku Mesopotamya tekesele kadzakala ku Karana. 
ACT.7.3	Nzaambi waleele kuri nde ti: "Pala mu nsi yaaku, [kunsa] kaanda dyaaku, na yende ku nsi yiyo yi nyikusoongo me." 
ACT.7.4	Haho nde wapala mu nsi ya bari Bakaledayo, watuunga ku Karana. Tumi ha mambisa ma lufwa lwa taayi dyaandi, bamunata mu nsi yi, yi luri lwa dzakala mu lumalu. 
ACT.7.5	Nzaambi wahele kumuha saala ti dimosi, ti kibeendu kya kusuusa lutaambi; ngo wataasila kumuha nsi yimayi, kuri yiba saala kuri babutuka mu nde. Mu ntaangu yiyo Abalaami waba wakiri mwaana pe. 
ACT.7.6	Nzaambi wadzoonso bumabu: "Bilesi bya ye sa byadzakala mu nsi ya bunzeense, sa baba bankutu na sa babakwaamisa mu nkama na dza bibvu. 
ACT.7.7	Nzaambi wabweese kuleele ti, me sa nyatsuundisa kaanda didyo dyabasiiri mu bunkutu. Ha mambisa haho, bo sa basaambila me, ha kibeendu kimaki. 
ACT.7.8	Nzaambi wamuha lulelusunu mu nteendulu bubakala; na ha keki butaana Isaki, na nde wamuteende bubakala mu kiluumbu kyampoomo, na Isaki wasa bwobumosi kuri Yakobe, na Yakobe kuri bankaaka bo kuumi na boolo.
ACT.7.9	"Bankaaka babakila Yosefi musoki, na bamuyarika ku Ngipiti. Ngo Nzaambi waba na nde, 
ACT.7.10	nde wamukuula mu manyoongi maandi momanso, na wamuha bweese na madyeele ha busu bya Falaho, mbyaasi ya ku Ngipiti, wamusuusa mfumu mu Ngipiti na [mu] nzo yaandi yoyinso. 
ACT.7.11	Nzala yayisa mu Ngipiti yoyinso, na ku Kanana. Manyoongi maba malaka, na bataayi ba beetu baba bahele kubaka byandya. 
ACT.7.12	Yakobe bu kayuka ti ku Ngipiti kuri byandya, nde waheeke bataayi ba beetu mbala yatete, 
ACT.7.13	mu mbala yadzoolo, Yosefi wayabakana kuri bampaangi baandi, na kitsuumbu [kya] Yosefi, kyayabakana kuri Falaho. 
ACT.7.14	Yosefi watumisa Yakobe taayi dyaandi na kaanda dyodinso, baatu makuumi nsaamu na bataanu. 
ACT.7.15	Yakobe wayende ku Ngipiti na wafwiila kukwo na bataayi ba beetu. 
ACT.7.16	Bo banata biyisi bya bo ku Sikeme, na babidziika mu mampeembe, ma basuumba Abalaami mu mboongo, kuri baala ba Emoro ku Sikeme.
ACT.7.17	"Ntaangu ya lulelusunu ya sooriri Nzaambi, kuri Abalaami bu yakokosolo, kaanda dyabutuna na dyafununa ku Ngipiti, 
ACT.7.18	natee kwayookiri mbyaasi yikimi [ku Ngipiti], yiri yahele kuyaaba Yosefi. 
ACT.7.19	Mbyaasi yiyo yawuna kitsuumbu kya beetu, na wakwaamisa bataayi [ba beetu] mu kudzusa baala batsoombo. 
ACT.7.20	Mu ntaangu yiyo Moose kabutuka, nde waba wabweeye kuri Nzaambi. Mangoondo matatu nde kari kasa mu nzo taayi, 
ACT.7.21	bu bamuyekele, mwaana Falaho wa mukyeetu, wamuholo na wamubukusa bunu mwaana waandi. 
ACT.7.22	Moose wayika [kunsa] madyeele momanso ma bari Ngipiti, nde waba na mpinu mu maampu, na mu biyiriki byaandi. 
ACT.7.23	Bu kakukisa mibvu makuumi mana, nde wabaka kitsimi mu kweemono bampaangi baandi, baala ba Isaheli. 
ACT.7.24	Bu kamono bari mu kukwaamisa mpaangi mosi, nde wamukala na wabvutula kitete, na wadzusa wa ku Ngipiti. 
ACT.7.25	Nde watsima ti kampe bampaangi ba nde, sa babakula ti Nzaambi wubakuula mu kooko kwaandi, kasi bo basii bakula ko. 
ACT.7.26	Kiluumbu kikimi, nde wamono bampaangi baandi bari mu kunwaana. Nde wasaka bwa kusa nyukusunu ha kakati dya bo, waleele ti: "Baatu ba, beenu ti bampaangi luri, nki luri mu kwebakana beenu na beenu?" 
ACT.7.27	Kasi wunde wabakwaamisa mbaasi wamusindikila na waleele ti: "Na wa kusiiri mukuutu na mularimi ha yulu beetu? 
ACT.7.28	Buri ye tiiri kudzusa me se, bu wadzusiri wa ku Ngipiti dzoono?" 
ACT.7.29	Moose, kayukaa maampu mamo, wayitika ku nsi ya Madyani, wadzakala ku nsi yiyo, na kukwo wabuta baala boolo.
ACT.7.30	"Mibvu makuumi mana bu myakuka, mbasi yamumonokono mu mulaka mbaawu, mu bvuunda dya miti, ku nsi yankatu ku mulaandu wa Sinayi. 
ACT.7.31	Moose bu kamono, wakimuka mu mamono-miisu, nde wakokosolo mu kukyeese kwakubwe, ngo mbeembu Mfumu yaleele ti: 
ACT.7.32	"Me ngo Nzaambi bataayi baaku, Nzaambi ya Abalaami, na Isaki Na Yakobe". Moose wabwiilila kinkuuku, wakoono kukyeese. 
ACT.7.33	Mfumu wamuleele ti: "Yisila masapaatu mu miilu myaaku, bukuri kibeendu ki wuri wateleme kikyo kiri kyangisi. 
ACT.7.34	Me nyamwiini bu bari mu kukwaamisa kaanda dyaami mu Ngipiti; na me nyayukiri nkuumunu yaaku. Na me nsundukiri mu kubakuula; na mu lumalu yende, me nyikuheekiri ku Ngipiti."
ACT.7.35	Moose wunde wu batunini na wu baba leele ti: "Na wa kusiiri mukuutu na mularimi?" Wunde Nzaambi [se] kari kaheeke bunu mukuutu na mupalisi, mu lubakusu lwa mbasi, yamumonokono mu bvuunda dya miti. 
ACT.7.36	Moose wabapalisa, mu nyirikulu bidiimbu mu nsi ya Ngipiti, ha Mubu Wabeenge na mu nsi yankatu mu makuumi mana ma bibvu. 
ACT.7.37	Wumawu ngo Moose waba leele kuri baala ba Isaheli ti: "Nzaambi sa katelemese, ha kakati dya bampaangi ba beenu, mubikiri wuba bunu me. 
ACT.7.38	Mu ntaangu yaba yakutukuna baatu ku nsi yankatu, nde waba wateleme mu kuyuka myaba leelaana mbasi ku yulu mulaandu, na kutubula kuri bataayi beetu. Nde wataamburi maampu ma mwooyo, mu kuha kuri beenu. 
ACT.7.39	Ngo bataayi ba beetu basii tya kutumuma kuri nde ko, bamutekiri mbisa na batalisiri bitsimi bya bo ku nsi ya Ngipiti. 
ACT.7.40	Bo baleele kuri Aaloni ti: "Yirikila beetu banzaambi bakweyende ha busu bweetu; bukuri Moose wapalisiri beetu ku nsi ya Ngipiti, twahele kuyaaba ma kabwanikinyee na mo." 
ACT.7.41	Na bo batsula mwaana ngoombo mu biluumbu bibyo, badzusa kibulu mu kikabu kuri kiteki kikyo, na bamono kiminu mu biyiriki bya myooko myaaku. 
ACT.7.42	Nzaambi wabatekele mbisa na wabayekele, mpisi basaambila bambwetete ba yulu, bunu bu diri dyatinu mu mukaanda babikiri:
ACT.7.42	"Nzo ya Isaheli, buri kari kuri me
ACT.7.42	beenu luri luha bikabu, na bibulu bya kudzusa
ACT.7.42	mu mibvu makuumi mana ku nsi yankatu ko?
ACT.7.43	Beenu lwaneti musaampu Moloko
ACT.7.43	na mbwetete ya nzaambi [yeenu] Layifana,
ACT.7.43	biteki bibyo beenu luri lwayirika, na luri lwasaambila.
ACT.7.43	Mu ntoono yiyo me sa nyalunata ku bunkutu ku Babiloni."
ACT.7.44	"Bataayi ba beetu baba na musaampu wa kimbaangi ku nsi yankatu, bunu bwa batuma Nzaambi kuri Moose, mu kuyirika musaampu mu kifwaani bunu bu kamwiini. 
ACT.7.45	Bataayi beetu, ha mambisa ma kumutaambula, bakotiso nde mu lutumu lwa Yoswa mu mansi, ma baheeri Nzaambi, ha mambisa ma kubinga makaanda, natee mu biluumbu bya Davidi. 
ACT.7.46	Nde wabakiri bweese ha busu bwa Nzaambi, Na waloombo miswa mya kutuunga nzo yangisi kuri bilesi bya Yakobe. 
ACT.7.47	Ngo Solomo wamutuungila nzo. 
ACT.7.48	Ngo Mwa-yulu ka koodzakala mu manzo matuunguma mu myooko mya baatu ko, bunu buleele mubikiri ti:
ACT.7.49	"Yulu ngo mboloko yaami,
ACT.7.49	na butoto ngo nkata-miilu yaami.
ACT.7.49	Nkya nzo beenu lutuungila me, bu leele Mfumu;
ACT.7.49	bunu pe, nkya kibeendu kya mpuumunu beenu luyirikila me?
ACT.7.50	Buri kari myooko mya me myayirika byobinso bibyo ko?"
ACT.7.51	Beenu baatu luri bangaa-tungu, luri na mitima na makutu makaangu, beenu lutungukilaa Mpeeve Yangisi mu mantaangu momanso, bunu bwaba bataayi beenu! 
ACT.7.52	Nkya mubikiri wuri bataayi beenu bahele kukwaamisa? Bo badzusiri batekisiri kudzoonsolo mu nyisulu wasuunguma, mu lumalu mu wunde beenu lwakitukiri bayariki na badzusi. 
ACT.7.53	Beenu lwataamburi mangisi kuri bambasi, ngo lwahele kumakebe."
ACT.7.54	Bu bayuka mamo, babaka mankesi munsa mitima mya bo, na bamukweetele miinu. 
ACT.7.55	Estefano, bu kaluula mu Mpeeve Yangisi, watala ku yulu, wamono nkeembu Nzaambi, na wamono se Yesu wateleme ha lubakala lwa Nzaambi, 
ACT.7.56	waleele ti: "Mono, me nyiri mu kumono mayulu mari mwaasi, na Mwaana muutu wateleme ha lubakala lwa Nzaambi. 
ACT.7.57	Bu bafula misaakulu mu mbeembu yamakwa, baduka makutu ma bo, na mu mutima mosi, bo babwa mu nyutu Estefano. 
ACT.7.58	Bo bamutuba ku mbisa bula, na bamudzusila mu matari. Bambaangi basuusaa biyuungu bya bo ha miilu mya kituuti kimosi, nkuumbu yaandi Sawulo. 
ACT.7.59	Bo badzusa Estefano mu matari. Estefano wasaambila waleele ti: "Mfumu Yesu! Taambula kiluunsi kyaami." 
ACT.7.60	Bu katsukuma, wafula musaakulu mu mbeembu yayinene ti: "Mfumu, yaa bataangula sumu dimadi ko." Bu kaleele mamo, Nde wabwa tolo.
ACT.8.1	Sawulo wamono ti bwabubwe bu badzusa Estefano.
ACT.8.1	Mu kiluumbu kikyo, kwabwa nkwamusunu dzadzinene mu dibuundu dya Yerusalemi. Bobanso batsyamikina mu mansi ma Yudaya na ma Samariya; ha yulu bani bantumu bari basii yitika ko. 
ACT.8.2	Baatu bari na kinzaambi kyangwanwa badziika Estefano na bamudila mu ngebe dzalaka. 
ACT.8.3	Sawulo waba kwetsaamuna dibuundu; nde waba kwekoto mu nzo-nzo, waba kwepalisa mu makwa babakala na bakyeetu, na kubasoko mu boroko.
ACT.8.4	Bobanso baba tsyamikisi bayaabisa Musamu Wamubwete mu baba kweyendaana. 
ACT.8.5	Filipo wasunduka ku bvula [dimosi] dya mu nkoonsi ya Samariya, mu kuyaabisa Kiristo kuri baatu. 
ACT.8.6	Mu mutima mosi, mampuumbu ma baatu maba makaangama mu nyikusulu dza Filipo, mu kuyuka na kumono bidiimbu bi kaba kwesa. 
ACT.8.7	Mukwongo, mampeeve mamabi maba mu baatu balaka mapala, kuri makwefula misaakulu myaminene. Balaka babobo binamu na babeele miilu batsiinikini. 
ACT.8.8	Kiminu kyalaka kyamonikini munsa bvula didyo.
ACT.8.9	Mubakala mosi, nkuumbu yaandi Simoni watekisiri kuba ha bulu bubwo, waba kwesalilaana bungaanga, na baatu bari Samariya baba pamukaana mu mi kaba kweyirikaana. Nde-meene waba kwetsimaana ti nde muutu wamunene. 
ACT.8.10	Bobanso, kuholosono bakuutu natee bilesi, baba bakaangama mu nde, na baba kweleelaa ti: "Muutu wumawu ngo mpinu dza Nzaambi, dzi bateelaa ti "Dzadzinene"." 
ACT.8.11	Bo baba bakaangama mu nde, mu ntoono yiri ti, kuholosono na kidzika, mu mukisi waandi, nde waba kwebapamunaana. 
ACT.8.12	Mu ntaangu yi basiiri bo kanyi mu Filipo wayaabisiri Musamu Wamubwete, wa Kimfumu kya Nzaambi, na wa nkuumbu ya Yesu Kiristo, babakala na bakyeetu bataambula mbotokulu 
ACT.8.13	Simoni nde-meene se wasa kanyi na wataambula mbotokulu. Nde wakaangama na Filipo na wapamuka, bu kaba kwemonaana bidiimbu na bimaangu byabinene byaba kweyirimaana.
ACT.8.14	Bantumu basiiri ku Yerusalemi, bu bayuka ti bari Samariya bataambirye maampu ma Nzaambi, baheeke Petelo na Yowane kuri bo. 
ACT.8.15	Bu basunduka, basaambila mu bo mpisi bataambula Mpeeve Yangisi. 
ACT.8.16	Mukwongo, Mpeeve Yangisi yaba yakiri kubwa pe ti mu mosi mu bo, kunu kubotoko baba bamwaabotoko mu nkuumbu Mfumu Yesu. 
ACT.8.17	Hanaho, ba Petelo na Yowane babatetekele myooko, na bataambula Mpeeve Yangisi. 
ACT.8.18	Simoni bu kamono ti, Mpeeve bayiha mu ntetukulu myooko mya bantumu, wabaha mboongo, 
ACT.8.19	waleele ti: "Heenee me se lutumu lulwo, mpisi kuri wunde wunyitetekele me se myooko, kataambula Mpeeve Yangisi." 
ACT.8.20	Petelo waleele kuri nde ti: "Mboongo dzaaku kintwaari na ye fuukeenu, bukuri ye kutsima ti kikabu kya Nzaambi kusuumba mu mboongo! 
ACT.8.21	Ye wahele na ndaambu, wahele se na kikuuku mu maampu mamama, bukuri mutima ye wahele kusuunguma ha busu bwa Nzaambi; 
ACT.8.22	Hango yiinga madyeele mu bubi bwaaku, na saambila Mfumu, kampe bakuhemisini bitsimi bya mutima waaku. 
ACT.8.23	Me nyimono ti ye wuri na lubelu na bubayi." 
ACT.8.24	Simoni wabvutula waleele ti: "Beenu-meene saambikilee me kuri Mfumu, mpisi mpele kubwilikila dyaambu ti dimosi, mu ma luleeriri beenu." 
ACT.8.25	Hango bo, bu bata kimbaangi na kuyaabisa maampu ma Mfumu, babvutuka ku Yerusalemi. Bo bayaabisa Musamu Wamubwete mu mabula malaka ma ku Samariya.
ACT.8.26	Mbasi Mfumu yadzoonso kuri Filipo, waleele ti: "Teleme na holo nzila ya ku sude, yisunduka ku Yerusalemi natee ku Ngadza, nzila yiyo yahele na baatu." 
ACT.8.27	Bu kateleme wayende. Na mono, muutu mosi wampokoro wa ku Etyopi, kisari kyakinene kya Kandake, mukebi busina bwa mbyaasi ya mukyeetu ya ku Etyopi, wayensi ku Yerusalemi mu kusaambila. 
ACT.8.28	Nde waba weki mu kubvutuka, na wadzakala munsa kikokolo kyaandi, wukwetaanga mubikiri Esaya. 
ACT.8.29	Mpeeve yaleele kuri Filipo ti: "Kokosolo na bakila kikokolo kikyo. 
ACT.8.30	Bu kadzumuna, Filipo wayuka, nde wuri mu kwetaanga mukaanda wa mubikiri Esaya, waleele ti: "Buri wuri mu kuyuka ma wuri mu kwetaanga?" 
ACT.8.31	Nde waleele ti: "Dyaburi nyiyaabila, mbuti muutu wahele kubaangula kuri me? Na nde wateele Filipo mu kunwaata na wadzakala ha mpele nde. 
ACT.8.32	Maampu ma kaba kwetaanga maba mamama:
ACT.8.32	"Nde waba bunu kimeeme ki bari mu kunata ku kudzusa,
ACT.8.32	na bunu mwaana kimeeme wahele na mbeembu,
ACT.8.32	ha busu bwa wuri mu kumutebe myoosi.
ACT.8.32	Nde wahele kudzibula munwa waandi.
ACT.8.33	Kusa kusaana kubamusaanini,
ACT.8.33	nde kasii baka wumukalila buungu ko.
ACT.8.33	Na wuyaabisa kiseendu kyaandi?
ACT.8.33	Bukuri kidziingu kyaandi basukisiri ha butoto."
ACT.8.34	Mpokoro muutu bu kadzibula munwa waleele ti: "Leele me, mubikiri mu na kari mu kudzoonsolo? Mu nde-meene hoti mu mukimi? 
ACT.8.35	Filipo wabaandika mu kuyikisa matinu, wayaabisa Musamu wamubwete wa Yesu kuri nde. 
ACT.8.36	Bu baba mu kweyende mu nzila, batubuka hari maampa. Mpokoro muutu waleele ti: "Mono maampa moma, nki bi kakisila ye mu kubotoko me?" [
ACT.8.37	] 
ACT.8.38	Nde watelemese kikokolo, Filipo na muutu wampokoro basunduka bo boolo mu maampa, na Filipo wamubotoko. 
ACT.8.39	Bu bantoomboko ku nkoto, Mpeeve ya Mfumu yayisila Filipo; muutu wampokoro kasii bweese kumumono ko. Nde wanamitina nzila yaandi mu kiminu. 
ACT.8.40	Filipo bamumono ku Adzoti, mu kweyikisa Musamu mu mabvula momanso natee watubuka ku Kayisareya.
ACT.9.1	Sawulo waba kwesilikina kusa bubi na kudzusa bayiki ba Mfumu, nde wakokosolo kuri mukuutu bangaanga-nzaambi, 
ACT.9.2	Nde wamuloombo mikaanda mya kwekoto mu manzo-mankutukunu mari ku bvula dya Damasiko, mu kuri ti, mbuti bweeni bamosi bari mu nzila, baba babakala bunu pe bakyeetu, lo kabankaangana, wubaneti ku Yerusalemi. 
ACT.9.3	Mu ntaangu yi kari mu kweende, wakokosolo na Damasiko, na sisuu, buungi bwafumini ku yulu, bwamudzungukila, 
ACT.9.4	bu kabwa ha nsi, nde wayuka mbeembu yaleele kuri nde ti: "Sawuli, Sawuli, mu nki ye wuri mu kwekwaamisa me?". 
ACT.9.5	Nde wafuula ti: "Ye na, Mfumu?" Wumawu waleele ti: "Wu me Yesu wu wuri mu kwekwaamisa, 
ACT.9.6	ngo kasi teleme na koto kunsa bvula na sa bakuleele mamo ma yelemini ye kusa." 
ACT.9.7	Bambasi baba kintwaari na nde mu budyeengi bateleme, bafwa mapana, bayuka mbeembu, ngo bahele kumono muutu ti mosi. 
ACT.9.8	Sawulo watelemusu ha butoto, miisu myaandi miri mwaasi, ngo wahele kumono ti kyabu; bu bamukwaata mu koko, bakoto ku Damasiko. 
ACT.9.9	Nde wasa biluumbu bitatu kuri wahele kumono, wahele kudya na kunwa.
ACT.9.10	Ku Damasiko kwaba muyiki mosi, nkuumbu yaandi Ananya. Mfumu, mu mamono-miisu, waleele kuri nde ti: "Ananya". Ananya waleele ti: "Me ndewu Mfumu!" 
ACT.9.11	Mfumu waleele kuri nde ti: "Teleme, yende mu nzila yi bateelaa ya Lubakala, na saka mu nzo Yuda, muutu wa ku Taraso, nkuumbu yaandi Sawulo. Nde wuri mu kusaambila, 
ACT.9.12	na nde wamono [mu mamono-miisu] muutu wuri nkuumbu Ananya; bu kakoto mu nzo, wateteke myooko ha yulu nde mpisi kabweese kumono. 
ACT.9.13	Ananya wabvutula ti: "Mfumu, baatu balaka badzoonsiri me mu muutu wu, nde wayirika mamabi malaka kuri bangisi baaku ku Yerusalemi. 
ACT.9.14	Na hamaha, nde wuri na lutumu lwa bakuutu ba bangaanga-nzaambi mu kukaanga bobanso basaambila nkuumbu yaaku. 
ACT.9.15	Mfumu waleele kuri nde ti: "Yende, bukuri weki kisalulu kya me ki nyiri nyasoolo, mu kunata nkuumbu yaami ha busu bwa makaanda, na se ha busu bwa bambyaasi na baala ba Isaheli; 
ACT.9.16	bukuri, me sa nyamusoongo mamo mayelemini kuri nde, mu kumono mpasi mu nkuumbu yaami." 
ACT.9.17	Ananya wayende na wakoto mu nzo, na bu kamutetekele myooko, waleele ti: "Sawuli mpaangi yaami, Mfumu heekiri me, Yesu wukumonikinye mu nzila yi bee kwiisa, mpisi heki ye bweese kumono, na se ba waluulusu mu Mpeeve." 
ACT.9.18	Hanaho, byaba mu miisu mya nde biri bunu makala byasonoko, na nde wabweese kumono, na bu kateleme wataambula mbotokulu, 
ACT.9.19	bu kadya byandya, wabweese kubaka makwa.
ACT.9.19	Nde wadzakala ku Damasiko, mu mwaa-biluumbu byantele, kintwaari na bayiki, 
ACT.9.20	na hanaho, nde wayikisa mu manzo ma nkutukunu ti Yesu ngo Mwaana Nzaambi. 
ACT.9.21	Bobanso baba yuka, bakimuka na baleele ti: "Buri kari wumawu ko wabee kwenwaanisa ku Yerusalemi babo babee kwetaanguna nkuumbu Yesu, na hamaha nde kwiisa kari mu kubakaanga na kubanata kuri bakuutu ba bangaanga-nzaambi ko?" 
ACT.9.22	Ngo Sawulo wabaka makwa ha yulu makwa, Na wasukuka Bayudayo baba dzakalaana ku Damasiko, mu kubasoongo ti Yesu ngo Kiristo.
ACT.9.23	Biluumbu byalaka bu byaluta, Bayudayo bakaanga kitsimi bya kumudzusa; 
ACT.9.24	mfuundu bo, ya mu Sawulo bu yabakana, bakebe myeelu butsuku na mwiini, mpisi bamudzusa; 
ACT.9.25	bayiki bu bayuka, bamusoko mu mpiri, na bamusundula butsuku ku mbisi kibaka. 
ACT.9.26	Bu katubuka ku Yerusalemi, nde watsiitsa kuba na bayiki, na bobanso baba na boomo bwa nde, na baba bahele kusa kanyi ti nde weki muyiki. 
ACT.9.27	Ngo Barnaba bu kamuholo, wamunata kuri bantumu, na Sawulo wabaangula kuri bo, bunu bu kamwiinini Mfumu mu nzila, na bunu bu kadzoonsiri kuri nde, na bunu bu kadzoonsiri, ku Damasiko, mu nsiitu nkuumbu Yesu. 
ACT.9.28	Nde waba kintwaari na bo, mu kotulu na mu mpalulu na bo ku Yerusalemi, wukwe dzoonsolo mu nsiitu mu nkuumbu Mfumu. 
ACT.9.29	Nde waba kwedzoonso, na waba kwesaa se nkalikisi se na Bahelene; ngo bamaba basaka bwa kumudzusa; 
ACT.9.30	Bampaangi bu bayaaba, banata Sawulo ku Kayisareya, na bamubvutula ku Taraso.
ACT.9.31	Dibuundu dyaba na kidzuunu mu Yudaya dyodinso, mu Ngalili na mu Samariya, dyatuunguma na dyadyaata mu kibvumi kya Mfumu, na mu mboondulu ya Mpeeve Yangisi, dyo dyaba Kwefununaana.
ACT.9.32	Petelo wayooko mwomunso, na kiluumbu kimosi, wasunduka kuri bangisi badzakala ku Lida. 
ACT.9.33	Nde wamono muutu mosi, nkuumbu yaandi Ayineya, wabwa mambwolokoto, kuholosono mibvu mpoomo, waneŋesene ha mbuka 
ACT.9.34	Petelo waleele kuri nde ti: Ayineya, Yesu Kiristo wu kutsinikisi! Teleme kwaaku na yirika mbuka yaaku. Hanaho nde wateleme. 
ACT.9.35	Bobanso baba ku Lida na baba ku Sarono bamumono, bo bayiingiri madyeele mu Mfumu.
ACT.9.36	Ku Yope kwaba muyiki mosi wa mukyeetu, nkuumbu yaandi Tabita, mambangukulu "Dorka". Nde waba waluula mu biyiriki byabibwete na waba kwehaanaa lubakusu. 
ACT.9.37	Mu biluumbu bibyo nde wabwa kubeele na wafwa. Bu bamuyooso, basuusa [nde] mu kwarita dya ku yulu. 
ACT.9.38	Lida dyaba bebele na Yope, bayiki bu bayuka ti Petelo waba kukwo, bamuheekele baatu boolo, mu kumuteele: "Yaa dziingila ko, wasa natee kuri beetu." 
ACT.9.39	Petelo bu kateleme, wayisa na bo. Bu katubuka, bamunwaatisa ku kwarita dya ku yulu, bafwiiri bobanso bamumonokono kuri bari mu kudila, na bamusoongo binkuta na biyuungu byaba tuunga Dorka, bu kaba kintwaari na bo. 
ACT.9.40	Petelo bu kapalisa bobanso ku mbasi, nde watsukuma, wasaambila, na bu kasyeeteke kwaba nyutu waleele ti: "Tabita, teleme". Tabita wadzibula miisu, bu ka mono Petelo, nde dzakiri. 
ACT.9.41	Bu kamukwaata mu kooko, Petelo wamutelemese; bu kateele bangisi na bafwiiri, Petelo wasoongo Tabita kuri wuri mwooyo. 
ACT.9.42	Mamo mayabakana mu Yope dyodinso na balaka basa kanyi mu Mfumu. 
ACT.9.43	Petelo wadzakala biluumbu byalaka ku Yope, ku nzo Simoni waba musari mukaanda ngoombo.
ACT.10.1	Ku Kayisareya, kwaba muutu mosi, nkuumbu yaandi Kornelyo; nde waba mukuutu mukaangu wa nkama bayongolo, yibateele "Italiko". 
ACT.10.2	Nde waba munsaambiri wamakwa, waba se na kibvumi kya Nzaambi, kaanda dyaandi se dyodinso. Nde waba haana lubakusu kwalaka kuri baatu, na waba saambilaana Nzaambi mu ntaangu ngo ntaangu. 
ACT.10.3	Nde wamono mbasi Nzaambi, mu mamono-miisu kwa bu kyensekelee, kampe kyaba kilookolo kyawa kya mwiini. Mbasi Nzaambi yakoto mu nzo yaandi na yamuteele mbila: "Kornelyo". 
ACT.10.4	Nde watala yo kisoosi tumi na boomo bwobunso, nde waleele ti: "Bi nki Mfumu?" Mbasi yaleele ti: "Nsaambulu dzaaku na lubakusu lwaaku bitoombokirye bunu kikabu ha busu bwa Nzaambi. 
ACT.10.5	Na mu lumalu heeke baatu ku Yope na tumisa Simoni wubateelaa Petelo; 
ACT.10.6	Nde wuri ku nzo musari mukaanda ngoombo, wuri mu nzo yiri ku simu dya mubu." 
ACT.10.7	Mbasi yaba dzoonso na nde, bu yabvutuka, nde wateele boolo mu bisari byaandi na muyongolo mosi wakwiikama mu bakaangama na nde, 
ACT.10.8	na bu kabaangula myominso kuri bo, nde wabaheeke ku Yope.
ACT.10.9	Ha mambisa ma kiluumbu kikyo, bu baba bakiri mu nzila na baba kwekokosolo na bvula, Petelo wanwaata ku yulu nzo mu kusaambila mu kilookolo kyabisaamunu. 
ACT.10.10	Nde wakolo nzala na waba tiiri kudya. Bu bari mu kumulambukila byandya, nde wamono mamono-miisu, 
ACT.10.11	nde wamono yulu dyadzibula na kitotolo kimosi, bunu nsaanda yayinene yaleleke mu manto mo mana, kyasunduka ha butoto, 
ACT.10.12	munsa yo mwaba bibulu bya makaanda, banyoko ba butoto na banoni ba yulu. 
ACT.10.13	Mbeembu mosi yayukukuna kuri nde ti: "Teleme, Petelo, dzusa na dya." 
ACT.10.14	Petelo waleele ti: "Ti bele pe, Mfumu, bukuri me nyadyaanaa ti kimosi kyasumuka na kyamviindu ko." 
ACT.10.15	Mbeembu yayukukuna lwadzoolo kuri nde ti: "Bibyo biri Nzaambi mwaatsyeemese, ye wuri ndeelele ko ti byasumuka." 
ACT.10.16	Bubwo bwamonoko mbala tatu, na hanaho, kitotolo kikyo kyatoombulu ku yulu.
ACT.10.17	Petelo, mu nde-meene madyeele mamuwa mu mamono-miisu mamo, nki matiiri kuleele; mono baatu baheekiri Kornelyo, bafuulaa nzo Simoni, bateleme ha mweelu, 
ACT.10.18	bateele na basaka kuyaaba, mbuti Simoni wubateelaa Petelo haho kakoodzakalaa. 
ACT.10.19	Petelo, bu kari mu kwetsima mu ntoono ya mamono-miisu, Mpeeve yileeriri kuri [nde] ti: "Mono, baatu batatu basaka ye. 
ACT.10.20	Ngo, teleme, sunduka na yende na bo kwahele maketi-keti, bukuri me nyibaheekirye. 
ACT.10.21	Petelo bu kasunduka, waleele kuri baatu babo ti: "Me ngo muutu wunde wu luri mu kwesaka. Nkya ntoono yilutweesi kuri?" 
ACT.10.22	Bo baleele «Kornelyo wuri mukuutu nkama bayongolo, muutu wasuunguma na wuri na kibvumi kya Nzaambi, kaanda dyodinso dya Bayudayo bamuteelaa kimbaangi kyakibwete, mbasi yangisi yimulubiryee mu kutumisa ye ku nzo yaandi, na kuyuka maampu ma ye.» 
ACT.10.23	Petelo wabakotoso mu nzo, na nde wabadzakasa. Ha mambisa ma kiluumbu kikyo, bu kateleme, wayende na bo, kintwaari na bampaangi ba ku Yope. 
ACT.10.24	Ha mambisa ma kiluumbu kikyo, nde wakoto ku Kayisareya. Kornelyo waba bakiingilaana, wateele kaanda dyaandi, na banduku baandi ba mutima. 
ACT.10.25	Petelo bu kaba mu kukoto mu nzo, Kornelyo wayende mu kumubwaana, wabwa ha miilu mya Petelo, wamutsukumina. 
ACT.10.26	Petelo wamutelemese na wamuleele ti: "Teleme, me se muutu nyiri" 
ACT.10.27	Bu kadzoonso na nde, wakoto mu nzo, na wamono baatu balaka bakutukina. 
ACT.10.28	Nde waleele kuri bo ti: "Beenu luyaari ti diri dyadiku kuri Muyudayo mu kukaangama bunu pe mu kukokosolo na wunde wahele Muyudayo; ngo kasi Nzaambi soongiri me ti yaa ndeele kuri muutu ko ti wasumuka bunu pe wuri mviindu. 
ACT.10.29	Mu bubwo me nyiisiri kwahele kukalikisa, na ntiiri kuyaaba mu nki ntoono beenu lutumusinyee me?" 
ACT.10.30	Kornelyo waleele ti: "Kuholosono kiluumbu kyabina ki natee kilookolo ki kyawa, lo me nyiri mu lusaambulu mu nzo yaami, na mono muutu mosi wateleme ha busu bwa me mu binkuta biseme, 
ACT.10.31	nde ti: "Kornelyo, lusaambulu lwa ye luyukukini mu yulu, Na Nzaambi babukiri mwooyo mu bikabu bi koohaanaa ye kuri bawelu. 
ACT.10.32	Heeke baatu ku Yope mpisi tumisa Simoni wubateelaa Petelo. Nde wadzakala ku nzo Simoni musari mukaanda ngoombo wuri ku simu dya mubu. 
ACT.10.33	Hanaho me mpeekiri baatu kuri ye, na ye yirikiri bwabubwe bu wiisiri. Mu lumalu beetu bobanso turi ha busu bwa Nzaambi mu kuyuka momanso ma kusikiryee Mfumu mu kudzoonso."
ACT.10.34	Petelo bu kadzibula munwa waleele ti: "Mu ngwanwa me mbakiri ti Nzaambi wahele na nsobokoso mu baatu, 
ACT.10.35	ngo mu mpisi kaanda, wunde wumubvumina na wusalila nsungumunu, lo wabweeye kuri nde. 
ACT.10.36	Nde waheeke maampu maandi kuri baala ba Isaheli, mu kuyaabisa Musamu Wamubwete wa kiyeengi mu Yesu Kiristo, nde wuri Mfumu ya bobanso. 
ACT.10.37	Beenu luyaari maampu mayirimini mu Yudaya dyodinso, kubaandika ku Ngalili ha mambisa ma mbotokulu ya yaabisiri Yowane. 
ACT.10.38	Dyaburi Nzaambi kalwiikirye Yesu wa ku Nadzareti Mpeeve Yangisi na mu mpinu. Nde wabee kwelutaana mu kweyirika mamabwe na kwetsinikisa bobanso babeeri kunsa nkwamusunu dza dyabulu, bukuri Nzaambi wabeeri na nde. 
ACT.10.39	Na beetu turi bambaangi mu myominso mi kayirika mu nkoonsi ya Bayudayo na [ku] Yerusalemi. Nde bamudzusiri mu kumumanika ha muti. 
ACT.10.40	Ngo Nzaambi wamufulukisa [mu] kiluumbu kyabitatu na wamuha miswa mu kwemonokono, 
ACT.10.41	ngo kari kuri baatu bobanso ko, ngo kasi kuri beetu, bambaangi bari Nzaambi watekisiri kusoolo, beetu twadiiri na twanwiini kintwaari na nde, ha mambisa ma mfulukulu yaandi mu bafwa; 
ACT.10.42	Nde watutuma mu kuyaabisa kuri kaanda na kutswiikisa ti Nzaambi nde kari kasa mutsuundisi bafwa na bamwooyo. 
ACT.10.43	Babikiri bobanso bateele nde kimbaangi, mpisi wusa kanyi mu nde, sa kataambula mpemisi ya masumu mu nkuumbu yaandi."
ACT.10.44	Petelo bu kaba wakiri mu kudzoonso, Mpeeve Yangisi yabwa ha yulu bobanso babayuka maampu. 
ACT.10.45	Bayudayo basaa kanyi mu nteendulu bubakala bayisiri na Petelo bapamuka, Bukuri kikabu kya Mpeeve Yangisi se kyabwa ha yulu bangooyi. 
ACT.10.46	Bo bayuka baba dzoonso mu mandiinga mahele kuyabakana, na badumusa Nzaambi. Haho Petelo kabangula mbeembu ti: 
ACT.10.47	"Buri lo bakabikisi muutu kubotoko mu maampa, mu babo bamwaataambula Mpeeve Yangisi bunu beetu?" 
ACT.10.48	Nde wabaha miswa mu kutaambula mbotokulu mu nkuumbu Yesu Kiristo. Haho, bamuloombo mu kudzakala mwaa biluumbu na bo.
ACT.11.1	Bantumu na bampaangi bari ku Yudaya bayuka ti bangooyi se bataamburi maampu ma Nzaambi. 
ACT.11.2	Ha toombokiri Petelo ku Yerusalemi, bateende bubakala bakalikisa na nde 
ACT.11.3	baleele ti: "Ye wakotiri mu manzo ma baatu bahele kuteende bubakala na wadiiri kintwaari na bo!" 
ACT.11.4	Haho Petelo, bu kabaandika, wabasoongo bunu bwa yookiri misamu, waleele ti: 
ACT.11.5	"Me nyaba ku bvula dya Yope, kunsa lusaambulu. Na nyabaka mamono-miisu, kitotolo kimosi kyasunduka, bunu nsaanda yayinene, yikwe sunduka mu manto mo mana, yatsingisa mu yulu, yatubuka natee ha nyaba me. 
ACT.11.6	Bu nyaba tala, me nyamono bibulu bya miilu mina bya ha butoto, bya ku bitiiti, banyoko na banoni ba mayulu. 
ACT.11.7	Me nyayuka mbeembu yaleele kuri me ti: "Teleme, Petelo, dzusa na dya. 
ACT.11.8	Ngo me nyaleele ti: "Ka buba ko! Mfumu, bukuri kyasumuka bunu pe kyabviimfuka ti kimosi kyakotiri mu munwa me ko. 
ACT.11.9	Mbeembu, mu lwadzoolo, yayukukuna mu yulu ti: "Bi tsyeemisini Nzaambi, ye yaa hololo byo ti byasumuka 
ACT.11.10	Mimyo myamonoko mbala tatu, na byobinso ha byeki kweendaa ku yulu. 
ACT.11.11	Hanaho baatu batatu bantelemini ku nzo ku twaba; bari Kayisareya babaheekiri kuri me. 
ACT.11.12	Mpeeve yaleele kuri me ti, me nyeende kintwaari na bo, kwahele kusa maket-keti Bampaangi basaamunu, biisiri na me ha, bakoto mu nzo muutu wunde. 
ACT.11.13	Nde watuyaabisa bunu bu kamwiini mbasi yateleme munsa dzo yaandi na yaleele ti: "Heeke baatu ku Yope, na tumisa Simoni wu bateelaa ti Petelo, 
ACT.11.14	nde wukuleele maampu, mu mo ye wubvuuka, ye na nzo yaaku yoyinso. 
ACT.11.15	Me bu nyabaandika mu kudzoonso, Mpeeve Yangisi yabwa ha yulu bo, bunu bu yabwiiriri beetu kunu mbandukulu. 
ACT.11.16	Me nyibaambuka mwooyo mu maampu ma Mfumu, bunu bu kaba leele: "Yowane wabotokiri mu maampa, ngo beenu sa lwaba lwabotoko mu Mpeeve Yangisi 
ACT.11.17	Ngo mbuti Nzaambi heeri kuri bo kikabu kyokimosi na beetu twasa kanyi mu Mfumu Yesu Kiristo, lo buri me nyaketi kubangisina kuhaakula Nzaambi? 
ACT.11.18	Bo bu bayuka mamo, bawura na badumisa Nzaambi, baleele ti: "Na kuri bangooyi se Nzaambi heeri nyiingulu madyeele ma kidziingu.
ACT.11.19	Hango babo babatsyamikisa mu nwanusunu yanata lufwa lwa Estefano, bayookolo natee ku Foyiniki, ku Kiporo, na ku Antyoke, kwahele kuyikisa maampu kuri muutu, mbuti ka kunu ku Bayudayo. 
ACT.11.20	Bunu bamosi mu bo, baba bari Kiporo na bari Kirene, bayisiri ku Antyoke bayikisa kuri Bahelene mu nyabusulu Musamu Wamubwete wu Mfumu Yesu. 
ACT.11.21	Kooko kwa Mfumu kwaba na bo, na lutaangu lwa baatu balaka basiiri kanyi na basyeetukiri kuri Mfumu. 
ACT.11.22	Musamu wayukukuna mu makutu ma badibuundu bari ku Yerusalemi. Bo baheeke Barnaba mu kuyookolo kukwo natee ku Antyoke. 
ACT.11.23	Nde bu katubuka, wamoono bweese bwa Nzaambi, wakeembe na wasyaamisa bobanso mu mutima mosi, mu kukaangama mu Mfumu, 
ACT.11.24	bukuri nde waba muutu wamubwete, waluula mu Mpeeve Yangisi na mu kanyi. Na mpuumbu yalaka yabweeseme kuri Mfumu.
ACT.11.25	Barnaba wayende ku Taraso mu kwesaka Sawulo, 
ACT.11.26	na bu kamumono, nde wamunata ku Antyoke. Bo balutisa mubvu wamutsiina, mu kukutukunaa mu dibuundu, na mu kuyikisa mpuumbu yalaka. Ku Antyoke, mbala yatete bateele bayiki ti bakiristo. 
ACT.11.27	Mu biluumbu bibyo babikiri basunduka ku Yerusalemi mu kweende ku Antyoke. 
ACT.11.28	Angabo, mosi mu bo, bu kateleme, wayaabisa mu Mpeeve ti, sa kwaba nzala yayinene mu nsi yoyinso, na yamonoko mu ntaangu ya Kolodyo. 
ACT.11.29	Bayiki bakaanga kitsimi, kya kuheeke, bunu buri lubaku lwa muutu-muutu, lubakusu kuri bampaangi badzakala ku nsi ya Yudaya. 
ACT.11.30	Bubwo se basiiri, baheeke lubakusu kuri bakulu ba babakala mu myooko mya Barnaba bo na Sawulo.
ACT.12.1	Mu ntaangu yiyo, mbyaasi Erode wakwaata bamosi mu bari mu dibuundu, mu kubakwaamisa. 
ACT.12.2	Nde wadzusa Yakobo, mpaangi Yowane, mu mbeesi yayila. 
ACT.12.3	Bu kamono ti mimyo myaba myamibwe kuri Bayudayo, nde wakaanga kitsimi mu kusa Petelo mu boroko. Byaba biluumbu bya munkeembu wa mampa mahele lufunusu. 
ACT.12.4	Nde wamukwaata na wamusoko mu boroko, na wamukebese kuri mampuumbu mana, ma bayongolo bana-bana, watya ti ha mambisa ma munkeembu wa Paaka, nde kamutsuundisa ha busu baatu. 
ACT.12.5	Petelo waba mu boroko, ngo dibuundu dyasaambila Nzaambi mu makwa mu ntoono nde.
ACT.12.6	Erode watya kutsuundisa Petelo. Mu butsuku bubwo, Petelo wabwa tolo ha kakati dya bayongolo boolo, bamukaanga mu bikonyi bya biseengu; ha mweelu boroko basuusiri bakebi boolo. 
ACT.12.7	Mono, mbasi Mfumu yamonokono na buungi bwaluulusa nzo. Bu kamulata mu lubaansi, wasiimbila Petelo na wamuleele ti: "Teleme mu mawasu", na bikonyi byasonoko mu myooko myaandi. 
ACT.12.8	Mbasi yamuleele ti: "Lwaata musweele waaku, na masaapatu maaku, nde wasa bubwo; mbasi yabweese kuleele kuri nde ti: "Teeteke kiyuungu kyaaku na nama me." 
ACT.12.9	Petelo bu kapala, wamunama wahele kuyaaba ti mari mu kweyirika mbasi mangwanwa; nde waba kutsima ti mamono-miisu kari mu kumono. 
ACT.12.10	Bu bataba kihekiri kyatete na kyabyoolo kya bakebi, batubuka ha mweelu wa biseengu wa kweende kunsa bvula. Mweelu nde-meene dzibumini mu bo, bu bapala, banamitina kweende mu nzila yomosi, na hanaho, mbasi yasasika na Petelo.
ACT.12.11	Petelo bu kabvutuka mu nde-meene, waleele ti: "Mu lumalu, me nyaari mu ngwanwa ti Mfumu heekirye mbasi yaandi, mu kutaandala me mu myooko mya Erode, na mu bubi bu bee bwataasila baatu ba Bayudayo." 
ACT.12.12	Bu kamana kubakula, nde wayende ku nzo Mariya, nguri Yowane, Yowane wuri nkuumbu se Malako, kwaba kwa kutukuna baatu balaka na ku baba saambilaana. 
ACT.12.13	Bu kakomboto ha mweelu, kisari kya mukyeetu kiri nkuumbu Lode, kyakokosolo mu kuywiila, 
ACT.12.14	nde wayaabula ti yiyo mbeembu Petelo; mu kiminu, nde wahele kudzibula mweelu, wabvutuka munsa nzo, mu kweyaabisa ti wukombotiri Petelo. 
ACT.12.15	Bo baleele kuri nde ti: "Ye wa lawuka." Nde wasika ti ngwanwa nde. Bo baleele ti: "Ngo lo mbasi yaandi." 
ACT.12.16	Petelo wanamitina mu kukomboto. Bu badzibula, bamumono na bapamuka. 
ACT.12.17	Nde wabawurisa mu naangukunu kooko, nde wayaabisa [kuri bo], dyaburi Mfumu kamupalisiri mu boroko, na waleele ti: "Yaabisee kuri Yakobo na bampaangi mamama. Bu kapala, wayende ku kibeendu kikimi. 
ACT.12.18	Bwiisi bu bwakya, kisaangila kyabwa ha kakati dya bayongolo, bakwefulusina ti: "Bee Petelo, na keki. 
ACT.12.19	Erode waloombo ti bamunatina Petelo, ngo bahele kumumono. Bafuula bakebi na waha lutumu mpisi baba dzusa. Bu kasunduka ku Yudaya, wayende ku Kayisareya na wadzakala kukwo.
ACT.12.20	Erode waba na nkesi dzamakwa mu baatu ba ku Tiro na bari ku Sidoni. Mu nyukusunu mosi, bo baba haho ha busu bwa nde. Bu bayukusa Balasto, kisari kya mbyaasi mu mitariri kihekiri kya tolo, baloombo kiyeengi, bukuri mansi ma bo maba taambulaa byalaka mu nsi Erode. 
ACT.12.21	Mu kiluumbu kya nyukusunu, Erode waba walwaata binkuta bya bumbyaasi [na] wadzakala ha yulu kibala kya mutsuundu, wuri mu kubadzoonsolo. 
ACT.12.22	Baatu babikisa ti: "Mbeembu yiyo mbeembu Nzaambi nkani ka ya muutu ko!" 
ACT.12.23	Hanaho mbasi Mfumu yamulata, bukuri nde kasii ha nkeembu kuri Nzaambi ko; na mitaka bu myamudya, nde wafwa.
ACT.12.24	Hango maampu ma Nzaambi maba kweyukuna kwalaka na kwefununa. 
ACT.12.25	Barnaba bo na Sawulo haba bvutuka ku Yerusalemi, bamana kusa kisalu, ha banata Yowane wu bateelaana ti Malako.
ACT.13.1	Mu dibuundu dyaba ku Antyoke, kwaba babikiri na bayikisi: Barnaba, Simehoni wu baba teelaana ti Ningere, Lukyo wa ku Kirene, Manahene wunde wabuukiri ha kimosi na Erode mfumu mankoonsi mana, na Sawulo. 
ACT.13.2	Bu baba mu kusaambila Mfumu, na baba bakoto loomi, Mpeeve Yangisi yabaleele bumabu ti: "Nsuusuleenu ha luteke Barnaba na Sawulo mu ntoono kisalu ki nyabateeriri mbila. 
ACT.13.3	Haho, bu bakoto loomi, bo ba saambila na babatetekele myooko, na ha babasindika.
ACT.13.4	Mpeeve Yangisi bu kabasindika, bo basunduka ku Selekeya, haho bayende ku nsi ya Kiporo. 
ACT.13.5	Bu batubuka ku Salami, bo bayaabisa maampu ma Nzaambi munsa manzo ma nkutukunu ma Bayudayo. Yowane waba na bo bunu mubakisi. 
ACT.13.6	Bu bataba kibuma kyokinso natee ku Pafo, bo bamono Muyudayo mosi ngaa-mpaanu, mubikiri wampya nkuumbu yaandi Baryesu. 
ACT.13.7	Nde waba kintwaari na ngoforo Serengyo Pawulo, muutu wa madyeele. Nde watumisa Barnaba na Sawulo mu nzala kuyuka kwa ngwanwa maampu ma Nzaambi. 
ACT.13.8	Elima ngaa-mpaanu, bubwo babangulaa nkuumbu yaandi, wasaka kuwumuna ngoforo yiyo la na kanyi. 
ACT.13.9	Hango Sawulo wu bateelaana ti Pawulo, waluula mu Mpeeve Yangisi, wamupana kisoosi 
ACT.13.10	waleele ti: "Ho ye waluula mu mawunu na mu kwiibi, mwaana dyabulu, mutaatu nsungumunu, buri ye wuhoto ko mu kwetengemese ma nzila [ma] Mfumu masuunguma? 
ACT.13.11	Na mono, mu lumalu, koko kwa Mfumu kweki ha yulu ye, na ye sa fwa miisu, wubweese kumono ntaangu ko mu mwaa-kilookolo. Na hanaho mubuungi na mampimbisi mamubwiila, wadyeengele na wasaka bamunata. 
ACT.13.12	Hango ngoforo, bu kamwiini myayirimini, wasa kanyi mu nyikusulu dza Mfumu.
ACT.13.13	Bu bayende ku Pafo, Pawulo na banduku baandi batubuka ku Perenge, dya ku Pamfilya, Yowane bu kabasisa, wabvutuka ku Yerusalemi 
ACT.13.14	Basisaa Perenge, batubuka ku Antyoke dya ku Pisidya. Bu bakoto munsa nzo ya nkutukunu, mu kiluumbu kya mpuumunu ha badzakala. 
ACT.13.15	Ha mambisa ma ntaangulu mangisi na babikiri, bamfumu ba nzo-nkutukunu baleele kuri bo ti: "Bampaangi, mbuti luri na dyaambu dya mboondulu dya kudzoonsolo kuri baatu, lo dzoonsee kweenu." 
ACT.13.16	Pawulo, bu kateleme na bu kanaanguna koko, waleele ti: "Baatu ba Isaheli na beenu lubvuminaa Nzaambi, yukeenu! 
ACT.13.17	Nzaambi ya kaanda dya Isaheli wasooriri ba taayi beetu, na wafunisa kaanda didyo, mu ntaangu yi badzakala ku nsi ya Ngipiti; na mu kwa dya kooko kwaandi, nde wabapalisa mu yo, 
ACT.13.18	na wabakuunda mu mibvu kampe makuumi mana mu nsi yankatu. 
ACT.13.19	Bu katsyaamuna makaanda nsaamu ma mu nsi ya Kanana, nde wabaha nsi bo yiyo bunu saala. 
ACT.13.20	Kampe mu nkama na makuumi mataanu ma mibvu.
ACT.13.20	Ha mambisa haho, nde wabaha balarimi natee mu mubikiri Samweli. 
ACT.13.21	Kuholosono haho, bo baloombo mbyaasi, na Nzaambi wabaha Sawuli, mwaana Kise, muutu wa mu kaanda dya Benyamini, wadzakiri mu mibvu makuumi mana, 
ACT.13.22	bu kamuyekele, watelemese Davidi, mbyaasi kuri bo, kuri nde kari kaleele mu kimbaangi ki kari kata ti: "Me ndzuukiryee Davidi, mwaana Yesayi, muutu wuri bunu bu ntiiri mu mutima waami, wuyirika momanso ma ntiiri. 
ACT.13.23	Mu kaanda dya nde, bunu buri nsiilulu dzaandi, Nzaambi kari kapalisa Mubvuukisi Isaheli, Yesu. 
ACT.13.24	Yowane wayaabisa, tekesele nyisulu yaandi, mbotokulu ya nyiingula madyeele, kuri kaanda dyodinso dya Isaheli. 
ACT.13.25	Yowane bu kaba mu kumana kisalu kyaandi, waleele ti: "Beenu na lutsimini ti me nyiri". Pele me nyiri nde ko! Ngo mono kukwiisa muutu ku mambisa ma me, wunde wuri, me nyahele kukuka mu kunyanguna misiinga mya masaapatu ma nde.
ACT.13.26	Bampaangi baami, baala ba kitsuubu kya Abalaami, na babo bari ha kakati dya beenu babvumunaa Nzaambi, kuri beetu bari baheeke maampu ma mvuukulu. 
ACT.13.27	Bari ku Yerusalemi na bamfumu ba bo, bamudziimbiri, na bahele kubakula maampu ma babikiri, ma bataangaa mu mpisi kiluumbu kya mpuumunu, ngo bakukisa mo, mu kumudzeengele mukanu wa lufwa. 
ACT.13.28	Mu kumono, bahele kumubakila kibila mu kumudzeengele mukanu wa lufwa, baloombo kuri Pilato mu kumudzusa. 
ACT.13.29	Bu bakukisa momanso maba tinini mu nde, bamusundula ha muti, na bamusuusa mu mukala. 
ACT.13.30	Kasi Nzaambi wamufulukisa mu bafwa.
ACT.13.31	Nde wamonoko mu biluumbu byalaka kuri babo batoombikiri na nde kuholosono Ngalili natee ku Yerusalemi, na babo bari mu lumalu bambaangi baandi kuri baatu. 
ACT.13.32	Na beetu turi mu kuluyaabisa Musamu Wamubwete, na lusiilulu lu kasa kuri bataayi beetu, 
ACT.13.33	luri Nzaambi walukukisiri mu baala [ba bo] beetu, mu kufulukisa Yesu, bunu bu diri dyatinu mu mukuunga wa myoolo ti:
ACT.13.33	"Ye ngo Mwaana me,
ACT.13.33	bwalolo me nyi kubutiri."
ACT.13.34	Nzaambi wamufulukisi mu bafwa, mu kuri ti nde kahele kubvutuka ku mbolulu, bu kari kaleele:
ACT.13.34	"Me sa nyaluha byangisi
ACT.13.34	bi nyatambukiri Davidi."
ACT.13.35	Hango nkuumbu, nde wabweese kutswiikisa mu matinu makaka ti:
ACT.13.35	"Ye ka wutala ko ti waaku wangisi kamono mbolulu."
ACT.13.36	Davidi ha mambisa ma kusalila mya tiri Nzaambi, mu ntaangu yaandi, nde wafwa na bamusuusa ha pele bataayi baandi, na nde wamono mbolulu. 
ACT.13.37	Kasi mu wumawu, Nzaambi wamufulukisa na wahele kumono mbolulu. 
ACT.13.38	Hango di diba dyayabakana kuri beenu, bampaangi baami, mu nde bayaabisiri beenu mpemusunu masumu [na] na momanso ma lwaheriri kubangisina kusa mu mangisi ma Moose, mu kuba lwalulukusu, 
ACT.13.39	Mu nde, mpisi musi kanyi lo sa kaba walulukusu. 
ACT.13.40	Hango, kebeenu kweenu, ma leele babikiri yaa malutubukila ko:
ACT.13.41	"Taleenu beenu bangaa-nsanunu,
ACT.13.41	pamukeenu na dziimbileenu!
ACT.13.41	Bukuri me sa nyakukisa kisalu mu biluumbu bya beenu,
ACT.13.41	kisalu kiri beenu lusiila kyo kanyi ko, mbuti muutu wuluyaabisiri kyo!"
ACT.13.42	Bu bapala, babaloombo mu kubweese kwiisa kubvutuka, mu biluumbu bya mpuumunu bikimi, mu kubweese kuyikisa munu mu musamu wunde. 
ACT.13.43	Buundu bu dyatsyamikina, Bayudayo balaka na minsaambiri mya Nzaambi bo, banama Pawulo na Barnaba. Bamaba badzoonso na bo, babayukusa mu kukaangama mu bweese bwa Nzaambi.
ACT.13.44	Kiluumbu kya mpuumunu kyanama, kampe bvula dyodinso dyakutukuna mu kuyuka maampu ma Mfumu. 
ACT.13.45	Bayudayo, bu bamono mampuumbu ma baatu, baluula mu musoki, basaana na ba beke kunwaanisa ma leele Pawulo. 
ACT.13.46	Kasi Pawulo na Barnaba bu baba baluula mu nsiitu baleele ti: "Kuri beenu baketyee kuyikiseeti maampu ma Nzaambi; ngo mu bukuri beenu luri mu kulooso mo, na lumono mu beenu-meene ti lwahele kukuka mu kidziingu kya mantaangu momanso; mono beetu tusyeetukiri kuri bangooyi. 
ACT.13.47	Bukuri Mfumu watutumini:
ACT.13.47	"Me nyakusuusa mu kuba buungi bwa mansi,
ACT.13.47	na mu kunata mvuukulu
ACT.13.47	natee ku nsukulu butoto."
ACT.13.48	Bangooyi bu bayuka bubwo, bamono kiminu, badumusa maampu ma Mfumu, na bobanso ba bataasiri kidziingu kya mantaangu momanso, basa kanyi. 
ACT.13.49	Maampu ma Mfumu matsamukusu mu nsi yoyinso. 
ACT.13.50	Kasi Bayudayo basinda minsaambiri mya bakyeetu balukiinsu na bamfumu ba bvula, mu kutsuba nwanusunu mu Pawulo bo na Barnaba, na bababinga natee ku mandilu mabvula. 
ACT.13.51	Bamaba bakubula fufunda dya bitaambi bya bo, na bayende ku Ikonyo. 
ACT.13.52	Bayiki baba baluula mu kiminu na mu Mpeeve Yangisi.
ACT.14.1	Bwayirima bumosi ku Ikonyo, Pawulo na Barnaba bakoto mu nzo-nkutukunu ya Bayudayo, na bo badzoonso mu kiteesu kiri mpuumbu yayinene ya Bayudayo na ya Bahelene basa kanyi. 
ACT.14.2	Ngo kasi Bayudayo, bari basii sa kanyi ko, basinda bangooyi mu kusa bubi kuri bampaangi 
ACT.14.3	Hango, bo balutisa mwaa-ntaangu yalaka, badzoonsolo mu nsiitu mu Mfumu, wata kimbaangi mu maampu ma bweese bwaandi, na wa baha mpinu mu kuyirika bidiimbu na bimaangu mu myooko mya bo. 
ACT.14.4	Mpuumbu ya bvula yakabuma mu bibari byoolo; bamosi baba mu kibari kya Bayudayo, bakaka mu kya bantumu. 
ACT.14.5	Bukuri kwamonoko kutya kuri bangooyi na kuri Bayudayo kintwaari na bamfumu ba bo, mu kubakwaamisa na mu kubadzusila mu matari, 
ACT.14.6	bo bu bayaaba, bayitika ku mabvula ma Likahonya, Listara, Derbe na mari loonde didyo. 
ACT.14.7	Kukwo bo bayikisa Musamu Wamubwete.
ACT.14.8	Ku Listara, kwaba muutu mosi waba wabobo miilu, wabeeriri miilu bu kaba wakiri mu mwooyo nguri; nde kaba kweyendaa ko. 
ACT.14.9	Nde wayuka Pawulo mu kunzoonso. Pawulo bu kamutala na bu kamono ti waba na kanyi mu kuba wabvuukusu, 
ACT.14.10	waleele mu mbeembu yamakwa ti: "Teleme kwaaku kuri wasuunguma mu miilu mya ye-meene." Nde wadumuka na wadyaata. 
ACT.14.11	Mampuumbu ma baatu bu bamono ma yirikiri Pawulo, badzaangisa mambeembu ma bo, baleele mu ndiinga ya ku Likahonya ti: "Banzaambi bakitikiri baatu na basundukiri kuri beetu," 
ACT.14.12	bo bateele Barnaba mu nkuumbu Dzese na Pawulo Ereme, bukuri Pawulo ngo waba mutuburi misamu. 
ACT.14.13	Ngaanga-nzaambi Dzese waba munsa bvula, waholo balumi ba bangoombo ba bayende kweleleke bifulu, na wasuusa ha myeelu mya bvula, kintwaari na mampuumbu, mu kudzusa mu kikabu. 
ACT.14.14	Bantumu bu bayuka, Barnaba na Pawulo bakaakala binkuta, babingikila kuri mpuumbu, bafula misaakulu 
ACT.14.15	na baleele ti: "Bampaangi, buri lusa mya bu mi? Beetu se turi na bitsimi byobimosi na beenu, beetu turi baatu bunu beenu; Musamu Wamubwete wutuluyaabisiri, ngo mu kubwoongolo myahele mufunu mi, mu kusyeeteke kuri Nzaambi ya mwooyo, wayirika yulu, butoto, mubu na byobinso biri mu byo; 
ACT.14.16	nde Nde wuri mu biseendu byaluta, waha miswa kuri makaanda momanso, mu kunama manzila ma bo-meene. 
ACT.14.17	Ngo ti hayuku bubwo, mani mamabwe nde ka kooluyirikilaa: ku yulu, wuluhaa bvula, mantaangu ma bikunu bibuta, na wululuulusaa mu byandya na kiminu mu mitima myeenu." 
ACT.14.18	Bu kaleele mamo, bamono mpasi mu kukabikisa mampuumbu, mu kuri ti bahele kubayokolo bikabu.
ACT.14.19	Bayudayo bafumini ku Antyoke na ku Ikonyo bu bayisa, bu basinda mampuumbu ma baatu, na bu balata Pawulo mu matari, bo bamukoko ku mbasi bvula, bu batsima ti kampe wafwa. 
ACT.14.20	Bayiki baandi bu bamudyengekele, nde wateleme, na wakoto ku bvula. Bu bwakya, wapala bo na Barnaba mu kweende ku Derbe.
ACT.14.21	Bu bamana kuyikisa Musamu Wamubwe kunsa bvula dimadi, na kusa bayiki balaka, bo babvutuka ku Listara, ku Ikonyo na ku Antyoke, 
ACT.14.22	bo bakumisa mitima mya bayiki, babasyaamisa mu kunamitina mu kanyi, na kubaleele ti mu nwanusunu dza makwa, tukotoleenu mu Kimfumu kya Nzaambi. 
ACT.14.23	Mu mpisi dibuundu, bo basoolo bakulu ba babakala, babasaambikila, na bakoto loomi, bayekele bo kuri Mfumu mu wunde wubari basa kanyi.
ACT.14.24	Bu bataba Pisidya, bayisa ku Pamfilya, 
ACT.14.25	bu bayikisa maampu ku Perenge, bo basunduka ku Atalya. 
ACT.14.26	Bayisikaa haho, bakoto bwaatu mu kweende ku Antyoke, kukwo ku bataamburi bweese bwa Nzaambi, mu kisalu ki bakukisiri. 
ACT.14.27	Bu batubuka, bakutukisa dibuundu, bayaabisa momanso ma yirikiri Nzaambi kintwaari na bo, mu kudzibukila bangooyi mweelu wa kanyi. 
ACT.14.28	Bo balutisa mwaa-mantaangu malaka kukwo kintwaari na bantumu.
ACT.15.1	Bamosi banangukini ku nsi ya Yudaya, bayikisa kuri bampaangi ti: «Mbuti beenu lwahele kuteende bubakala, bunu buri kifu kya Moose, lo beenu lubvuuka ko.» 
ACT.15.2	Yumu na nkalikisi dza makwa byabwa ha kakati dya bayisiri babo na Pawulo, wuri waba kibari kimosi na Barnaba. Bakaanga kitsimi kiri ti Pawulo, Barnaba na bamosi bayisiri, batoomboko ku Yerusalemi, kuri bantumu na bakulu ba babakala, mu mitariri nkalikisi dzidzo. 
ACT.15.3	Dibuundu dyabaheeke, bataba Foyiniki na Samariya, kuri bakweyaabisa bunu bwayiingiri bangooyi madyeele, na bampaangi bobanso bamono kiminu kyalaka. 
ACT.15.4	Bu batubuka ku Yerusalemi, dibuundu, bantumu na bakulu ba babakala bababwaana, baleele momanso mari mu kweyirika Nzaambi mu bo. 
ACT.15.5	Bamosi bari mu kabu dya ba Bafarisi basii kanyi bateleme, baleele ti: "Buri bwayelemene ti bateende bubakala, mu kukebe mangisi ma Moose." 
ACT.15.6	Bantumu na bakulu ba babakala bakutukina mu kumono dyaambu didyo. 
ACT.15.7	Nkalikisi dzadzinene dzabwa, Petelo wateleme, waleele: "Bampaangi baami, beenu luyaari ti, kuholosono mantaangu mamakulu, Nzaambi wasooriri me ha kakati dya beenu, mpisi heki bangooyi bayuka, mu munwa me, maampu ma Musamu Wamubwe na basa kanyi. 
ACT.15.8	Na Nzaambi wu yaari mitima mya baatu, wubateeriri kimbaangi, mu kubaha Mpeeve Yangisi, bunu bu kaheeri beetu, 
ACT.15.9	na wahele kusa nsobokoso ha kakati dya bo na beetu, bukuri mu kanyi, Nzaambi katsyeemisinyee mitima mya bo. 
ACT.15.10	Hango mu lumalu, buri lutiiri kusindukila Nzaambi, mu kukolokoso kihaangu mu mankiingu ma bayiki, kiri, ti bataayi beetu, ti beetu-meene twasii baka makwa ma kukinata ko? 
ACT.15.11	Ngo mu bweese bwa Mfumu Yesu, turi na kanyi ti sa batubvuukisa mu nzelu yomosi na bo."
ACT.15.12	Mpuumbu yoyinso yawura, yiyuka Barnaba na Pawulo bari mu kuyaabisa momanso mari mu kweyirika Nzaambi, bidiimbu na bimaangu ha kakati dya bangooyi mu kisalu kya bo. 
ACT.15.13	Ha mambisa ma kuhura kwa bo, Yakobo wabvutula, waleele ti: «Bampaangi baami, ywiilee me! 
ACT.15.14	Simehoni baanguri dyaburi Nzaambi katekisiri kumonoko mu kusolo ha kakati dya bangooyi baatu mu nkuumbu yaandi. 
ACT.15.15	Na mimyo mya kwelesene na maampu ma babikiri bunu bu di dyatinu ti:
ACT.15.16	"Ha mambisa ma mimyo, me sa nyabvutuka,
ACT.15.16	sa nyabweese kutuunga musaampu Davidi wabee wabwa,
ACT.15.16	sa nyabweese kutuunga bibaka bya nde byakosoko
ACT.15.16	na sa nyabweese kumutelemese;
ACT.15.17	mpisi heki baatu basaala babo basaka Mfumu,
ACT.15.17	na makaanda momanso ma bari bataangukuna
ACT.15.17	nkuumbu yaami masa bwobumosi,
ACT.15.17	buleele Mfumu, muyiriki bitotolo bibyo
ACT.15.18	byayabakana kuholosono mantaangu mahele
ACT.15.18	mbandukulu na manunu."»
ACT.15.19	Hango nkuumbu, «me nsimini ti kubamisa pe bangooyi bamwaayiinga madyeele mu kwiisa kuri Nzaambi. 
ACT.15.20	Kasi batinineenu mu mukaanda ti yaa besumuka mu biteki ko, yaa besa buyala ko, yaa bedya toongo twa bibulu byadzusa mu tsukusulu muwuumunu, na bedya makila ko. 
ACT.15.21	Bukuri kuholosono mu biseendu byabikulu, Moose wuri na bayikisaa mangisi maandi mu mpisi bvula, mu manzo ma nkutukunu mu mpisi kiluumbu kya mpuumunu bakoomataangaa.»
ACT.15.22	Mukwongo, bantumu na bakuutu bayukusina na dibuundu dyodinso, mu kusoolo baatu munsa bo na mu kubaheeke ku Antyoke, kintwaari na Pawulo na Barnaba na Yuda wu bakotelaa ti Barsaba na Sila baatu balukiinsu ha kakati dya bampaangi. 
ACT.15.23	Bo batina mu mukaanda mu myooko mya bo-meene ti: "Bantumu na bakuutu bampaangi beenu, kuri bampaangi bari kunsa bangooyi ku Antyoke, ku Sirya na ku Kilikya mboto yeenu! 
ACT.15.24	Bu twayukiri ti babamosi mu beetu bu bayisiri kuri beenu, kuri twahele kubaha ntumunu, balubamisini mu miheebulu, 
ACT.15.25	beetu twamwiini ti bwayelemene mu kusoolo baatu ba kuheeke ha kimosi na bampaangi beetu ba mutima Barnaba na Pawulo; 
ACT.15.26	baatu babo baha kidziingu kyaaku mu kuumbu ya Mfumu yeetu Yesu Kiristo. 
ACT.15.27	Mu bubwo beetu twaheekiri Yuda bo na Sila, bakwiisa kululeele ha munwa musamu wunu wunde. 
ACT.15.28	Hango Mpeeve Yangisi na beetu-meene se twatsimini ti yaa tulukwiikisa bilemu bikimi ko, ha yulu bini biri mufunu. 
ACT.15.29	Beenu biseenu toongo twa bibulu byadzusulu mu kikabu kuri biteki, makila, na toongo twa bibulu byadzusu mu nsukusulu muwuumunu, na buyala; mbuti lukebiri manyutu meenu mu mimyo, lo bubwo bwabubwe lusa. Mamboto menu!
ACT.15.30	Babatumisini bayisikaa haho, ha basunduka ku Antyoke, bo bakutukusaa baatu ha baheeri mukaanda wunde. 
ACT.15.31	Bu bataanga mukaanda, bamono kiminu mu nsyamusunu dzidzo. 
ACT.15.32	Yuda na Sila, bu baba bo-meene babikiri, bo basyaamisa bampaangi na babakumisa mu dzoonsolo dzalaka. 
ACT.15.33	Mwaa-ntaangu bu yaluta, bampaangi bababvutula mu kidzuunu kuri babo baba heekiri. [
ACT.15.34	] 
ACT.15.35	Pawulo bo na Barnaba badzakala ku Antyoke, ku baba kweyikisaa na kweyaabisaa Musamu Wamubwete wa Mfumu kintwaari na bambaasi bakimi balaka.
ACT.15.36	Mwaa-mantaangu bu maluta, Pawulo waleele kuri Barnaba ti: Tubvutuka mu kwemono bampaangi mu mpisi bvula di twayaabisiri maampu ma Mfumu, mpisi tuyaaba kari buri bari basiila. 
ACT.15.37	Ngo Barnaba waba na nzala kunata se Yowane, wu bakootelaa Malako. 
ACT.15.38	Kasi Pawulo waba wahele kutya kubweese kuholo muutu wunde wabayekiri ku Pamfilya, na wuri kasii kuba kintwaari na bo mu kisalu ko. 
ACT.15.39	Hango nkalikisi bu dzabvulula, bo bahambikisa bo na bo. Barnaba waholo Malako na nde na wayende ku Kiporo. 
ACT.15.40	Pawulo waholo Sila na wayende, bampaangi bamanaana kubaloombolo bweese bwa Mfumu. 
ACT.15.41	Nde walutila ku Sirya na ku Kilikya mu kwesyaamisa mabuundu.
ACT.16.1	Ha mambisa haho, Pawulo watubuka ku Derbe, tumi ku Listara. Kukwo kwaba muyiki mosi, nkuumbu Timoteho, mwaana mukyeetu wa Muyudayo wuri na kanyi, ngo kasi taayi waba Muhelene. 
ACT.16.2	Bampaangi ba ku Listara na ba ku Ikonyo baba tanaa kimbaangi kyakibweete mu nde. 
ACT.16.3	Pawulo waba tiiri kweende na nde. Bu kamuholo, wa muteende bubakala, mu ntoono Bayudayo baba mu loondolo didyo; bukuri bobanso baba bayaari ti taayi dya nde Muhelene kaba. 
ACT.16.4	Mu mabvula ma baba kwelutaana, bo baba kweyikisaana mu kukebe mangisi ma heeri bantumu na bakulu ba babakala bari ku Yerusalemi. 
ACT.16.5	Mabuundu maba kwesyaama mu kanyi na kwefununa mu lutaangu lwa baatu mpisi kiluumbu.
ACT.16.6	Mpeeve Yangisi bu kabadika kuyaabisa musamu ku Asya, bo bataba nkoonsi ya Firingya na ya Ngalatya. 
ACT.16.7	Bu batubuka bebele na Misya, bo basaka kukoto ku Bitinya ngo kasi Mpeeve Yesu ya bisiri kubaha miswa. 
ACT.16.8	Bu batabaa Misya, bo basuunduka ku Torowasi. 
ACT.16.9	Ngo mu butsuku, Pawulo wabaka mamono-miisu: muutu mosi wa ku Makedonya waba wateleme na waba muyiingikila, na kumuleele ti: "Wasa ku Makedonya, wutubakisa." 
ACT.16.10	Hanaho, bu kamono mamo, beetu twasaka mu kweende ku Makedonya, mu nsiitu ti Nzaambi wututeeriri mu kunata Musamu Wamubwete kuri bo se.
ACT.16.11	Bu twaholo bwaatu ha Torowasi, twasuunguma na soongo-soongo ku Samotarake, na mu kiluumbu kyanama twayende ku Neyapoli. 
ACT.16.12	Bu twayisika haho, twayende ku Filipo, bvula dyatete dya nkoonsi ya Makedonya, kimvuka kya bari Loma. Beetu twalutisa mwaa-biluumbu ha bvula didyo. 
ACT.16.13	Mu kiluumbu kya mpuumunu, beetu twapala ku mbasi, mu kukweende ku simu dya muwiilu maampa, kukwo twaba tsima ti kuri kibeendu kya lusaambulu. Beetu twadzakala kukwo na twadzoonso kuri bakyeetu baba bakutukini haho. 
ACT.16.14	Ngo mukyeetu mosi, nkuumbu Lidya, waba tuywiilaana, nde waba muyariki mansaanda mamabwe mabeenge, waba ku bvula dya Tyatira, nde waba bvuminaa Nzaambi. Mfumu wa dzibula mutima nde, kuri nde kangamini mu mimyo mya ba dzoonsaana Pawulo. 
ACT.16.15	Bamanaa kumubotoko, nde na kaanda dyaandi, ha katuyiingukila, na waleele ti: "mbuti beenu lumono ti me nyiri na kanyi mu Mfumu, lo wasee lukoto na ludzakala ku nzo me." Na nde watukwiikisa mu kutaambula.
ACT.16.16	Kiluumbu kimosi bu twaba kweende ku kibeendu kya lusaambulu, kisari kimosi kya mukyeetu kyaba na mpeeve ya mboomo, wayisa kutubwaana. Nde waba bakilaa bamfumu baandi ndaandu yalaka mu mbikukulu dzaandi. 
ACT.16.17	Nde wabeke mu kwetunama, Pawulo na beetu, kuri wukwefula misaakulu wukweleele ti:" Baatu bamaba, bisari bya Nzaambi Mwa-Yulu bari, bo bari mu kweluyaabisa nzila ya mvuukulu. 
ACT.16.18	Nde wasa bubwo mu biluumbu byalaka. Nduungusu dzibvulilaana, Pawulo wasyeeteke, na waleele kuri mpeeve yiyo ti: "me nyikutumini mu nkuumbu Yesu Kiristo, pala mu nde!" Mu kilookolo kinikyo, mpeeve ya pala. 
ACT.16.19	Bamfumu baandi bubamono ti nsiitu mu ndaandu yaaku yi mwaakweende, bo bakaanga Pawulo na Sila na babanata ha kibeendu kya baatu bobanso ha busu bwa bamfumu. 
ACT.16.20	Na bu babanata kuri batsuundisi ba bari Loma, baleele ti: "Baatu bamaba bari mu kwesa kisaangila kunsa bvula dyeetu. Bo bayudayo, 
ACT.16.21	na bo bari mu kweyikisaa bifu biri beetu twahele na miswa mu ku bitaambula bunu pe mu kubisalila, beetu bari Loma." 
ACT.16.22	Mpuumbu baatu yabaka nkesi mu bo. Batsuundisi batuma ti babasyoonono binkuta, na babalata nkwaasulu. 
ACT.16.23	Bu bamana kubalata nkwaasulu, babatuba mu boroko na batumisa kuri mukebi boroko mu kubakebe kwakubwe. 
ACT.16.24	Bu kataambula lutumu lwa bubwo, nde wabasoko kunsa kihekiri kya boroko na wakaanga miilu mya bo mu kidu. 
ACT.16.25	Mu kakati dya butsuku, Pawulo bo na Sila baba saambilaana na baba yimbilaana mu kudumusa Nzaambi, na baba mu boroko bakaka baba baywiilaana. 
ACT.16.26	Hanaho, na sisuu butoto bwateembele mu makwa, kuri lufulu lwa nzo boroko lwawa kutsyaamuka, ha nsi na nsi bidzibuku byobinso byawa kudzibuma na bikonyi bya maboroko byobinso byawa kunyanguka. 
ACT.16.27	Mukebi boroko bu kasiimbuka, nde wamono myeelu mya nzo boroko myadzibulu; bu kanana mbeesi yayila, nde wasaka kudzusa nyutu nde-meene, nde bu kaba tsima ti maboroko ma mwaayitika. 
ACT.16.28	Pawulo wafula mu mbeembu yayinene, waleele ti: "yasa bubi mu nyutu yaaku ko, bukuri beetu-banso turi haka." 
ACT.16.29	Mukebi boroko bu kaloombo buungi, nde wabingukila na kinkuuka kyokinso, wabwa ha miilu mya Pawulo bo na Sila. 
ACT.16.30	Tumi, bu kabanata ku mbasi, nde waleele ti: "Bamfumu, me nki nyelemini kusa mu kuri ti me bvuuka?" 
ACT.16.31	Bo baleele ti: "Siila kanyi mu Mfumu Yesu na ye sa bvuuka, ye na nzo yaaku." 
ACT.16.32	Bo bayaabisa maampu ma Mfumu, kuri nde na kuri bobanso baba mu nzo yaandi. 
ACT.16.33	Bunu butsuku bubwo, nde wabaholo, waswaaka mamputa ma bo, na hanaho, nde bamubotoko, na baatu baandi bobanso. 
ACT.16.34	Bu kabanata ku nzo yaandi, nde wabaha byandya ha taabala. Nde wamono kiminu na nzo yaandi yoyinso, bu basiiri kanyi mu Nzaambi. 
ACT.16.35	Bu bwakya, batsuundisi baheeke bayongolo, mu kuleele kuri mukebi boroko ti: "patala baatu babo." 
ACT.16.36	Mukebi boroko wayisa kuleele maampu mamo kuri Pawulo ti: "Batsuundisi baheekiri mukeensu ti balupatula haaka na haaka, ngo palee kweenu, yendee mu kiyeengi." 
ACT.16.37	Kasi Pawulo waleele kuri bo ti: "bo bu batumini ti balata beetu nkwaasulu ha busu bwa baatu, kwahele kututsuundisa, beetu baatu ba ku Loma, na batutubiri mu boroko; mu lumalu bo batiiri kutupatula mu mansweeki? Ngo pele, bo-meene biisa batupatula." 
ACT.16.38	Bayongolo bayende kutubula misamu mimyo kuri batsuundisi. Bo babaka boomo bayukaa ti bo baatu ba ku Loma bari. 
ACT.16.39	Bo bayisa, babayiingukila, babapalisa ku mbasi, na babatuma ti bayisika ha bvula didyo. 
ACT.16.40	Bu bapala mu boroko, Pawulo na Sila ba yende ku nzo Lidya, na bu bamono bampaangi, babasyaamisa, tumi ha bayende.
ACT.17.1	Bu bataba Amfipoli na Apolonya, bo batubuka ku Tesalonika kwaba Bayudayo na nzo-nkutukunu. 
ACT.17.2	Bunu bwaba kifu kyaandi, Pawulo wayende ku bamono. Nde wadzoonso na bo mu Matinu mu biluumbu bya mpuumunu bitatu. 
ACT.17.3	Nde wabaangula na wasoongo ti: Kiristo waba wayelemene kumono mpasi, na kufuluka mu bafwa, na ti: "Yesu, wu nyiri mu kuluyaabisa me wunde ngo Kiristo." 
ACT.17.4	Babamosi mu bo bataambula mamo, na babvuutuna na Pawulo na Sila, ha kimosi na mpuumbu Bahelene, bari na kinzaambi, na bakyeetu balaka ba lukiinsu. 
ACT.17.5	Kasi Bayudayo bamono musoki, na baholo baatu ba babakala bari na mutima-bubi, babakutukisa na basa kisaangila kunsa bvula. Bu batubuka ha nzo Yasoni, bo basaka Pawulo na Sila mu ku banata ha busu bwa baatu. 
ACT.17.6	Bahelaa kubamono, bo banata Yasoni na bampaangi babamosi kuri batsuundisi, na babeke mu kwefula misaakulu ti: "Baatu bamaba ngo bakotisiri tungu mu nsi yansiina, mu lumalu beki hamaha." 
ACT.17.7	Yasoni wubataamburyee ku nzo yaandi, na bobanso bakwetuungukila misiku mya Kayisari, bo bakweleele ti kuri mbyaasi yikimi, yiri nkuumbu Yesu." 
ACT.17.8	Bu bayuka bubwo, mpuumbu baatu na bamfumu ba nsi batekete. 
ACT.17.9	Bamfumu bu baholo mboongo kuri Yasoni na baatu bakaka, ha ba bapatula.
ACT.17.10	Hanaho, mu butsuku bampaangi, basiindika Pawulo na Sila ku Beroya. Bu batubuka, bayende ku nzo-nkutukunu ya Bayudayo. 
ACT.17.11	Babo baba babvuri bitsimi bubwete ti na bari Tesalonika. Bo bataamburi maampu mu kiminu kyalaka. Mpisi kiluumbu, bo baba fyongokinaana Matinu, mu kumono kari myominso myatswiika. 
ACT.17.12	Mu bo, baatu balaka basiiri kanyi, kwaba Bahelene, bakyeetu ba lukiinsu, na babakala balaka. 
ACT.17.13	Ngo kasi Bayudayo ba ku Tesalonika, bayabaana ti Pawulo wuri mu kweyaabisa maampu ma Nzaambi ku Beroya, bo bayende kukwo na babeke kunyiingisa mpuumbu na kusa kisaangila. 
ACT.17.14	Hanaho, bampaangi baholo baatu mu kunata Pawulo ku teke mubu; Sila bo na Timoteho ngo bari basii sala ku Beroya. 
ACT.17.15	Baba kweyende Pawulo, bamunata natee ku Atena. Tumi bo babvutuka na mukeensu wuri ti Sila bo na Timoteho beende mu mawasu kuri kari nde.
ACT.17.16	Pawulo mu ntaangu yi kaba kingaana bambaasi ku Atena, wabama kunsa mitima waandi bu kamono ti bvula didyo dyaba dyaluula mu biteki. 
ACT.17.17	Nde waba dzoonsaana ku nzo-nkutukunu bo na Bayudayo, na minsaambiri Nzaambi, na ha kibeendu kya bobanso mpisi kiluumbu, nde waba dzoonsaana na baatu baba haho. 
ACT.17.18	Babamosi se baba kooleelaa ti ba-epikure na ba-estoyiko baba yolaa na nde. Bamosi baba leelaa ti: "Ngaa-lusuku wu se ti nki katiiri kuleele?" Bakaka ti: "Bunu ti muyikisi banzaambi banzeense nde kari", bukuri nde waba yaabisaana Musamu wamubwete wa Yesu na mfulukulu ya bafwa. 
ACT.17.19	Bo bamukangaana bamunata ha kibeendu kya mfuundu bakuutu ba bvula, ha bamuleele ti: "Buri beetu lo tutsiitsiri kuyaaba nkya nyikusulu dzamoono ye wuri mu kweyaabisa? 
ACT.17.20	Ye wuri mu kuyukusa beetu misamu myanzeense na beetu tutiiri kuyaaba mambangukulu mu myo." 
ACT.17.21	Mukwongo, bari Atena na banzeense badzakala ha bvula didyo baba lutisaa ntaangu yaaku mu kudzoonso, bunu pe kuyuka mampolo mamoono. 
ACT.17.22	Pawulo katelemaa ha kakati dya kibeendu kya mfuundu bakuutu, wabeke mu kuleele ti: "Baatu ba ku Atena, me nyiri mu kumono ti beenu luri na kinzaambi kyalaka mu myominso. 
ACT.17.23	Bu nyabee kweyunga, na kwetala bimama byeenu byangisi, me nyamwiini dziku dimosi di bari batina ti: "kuri nzaambi yiri bayiyaa ko." Ngo, bibyo bi luri mu kwesaambila kwahele kuyaaba, bibyo me nyiisiri mu kuluyabisa. 
ACT.17.24	Nzaambi yiyo ya yirika nsi na byobinso biri mu nsi, nde ngo Mfumu yulu na butoto, nde ka koodzakala mu manzo-nzaambi matuungu mu myooko mya baatu ko. 
ACT.17.25	Nde wahele se na nzala kuri ti myooko mya baatu mimusalisa, kari na nzala kitotolo ti kimosi se ko, nde koohaanaa kuri bobanso kidziingu na muwuumunu na byobinso. 
ACT.17.26	Mu muutu mosi, nde wayirika bitsuumbu byobinso bya baatu, na wabasuusa ha butoto bwabutsiina, nde wasa mandilu mu mantaangu, mandilu ma mansi ma kwedzakala baatu, 
ACT.17.27	mpisi bemusaka, ti ha yuka ba kwebumbula mu nzala kumudzuukila, koomosoko nde wahele la na mpisi muutu mu beetu. 
ACT.17.28	Mukwongo, mu nde beetuneenu turi bamwooyo, na turi mu kwedyaata, na turi na kidziingu. Bunu bwa leele babamosi mu baatu bangaa-lungwensu ti: "Beetu se turi mu kitsuumbu kya nde." 
ACT.17.29	Ngo bu turi kitsuumbu kimosi na Nzaambi, lo yaa tutsima ko ti nde wafwanikina na woolo, na palata, na tari bunu pe kiteki kyahala mu bunkete na mu bitsimi bya baatu. 
ACT.17.30	Nzaambi wahele kubweese kutsima mantaangu ma bunzimbu bwa baatu, mu lumalu nde wuloombo kuri baatu ba mansi momanso ti bayiinga madyeele. 
ACT.17.31	Bukuri nde wasoolo kiluumbu ki katsuundisa nsi mu nsungumunu, mu muutu wunde wu kari kasoolo, na nde wasoongo kimbaangi kuri bobanso mu kumufulukisa mu bafwa." 
ACT.17.32	Bu bayuka mfulukulu ya bafwa, babamosi bamusiila munsiku, bakaka baleele ti: "beetu ngo bari tumi bee tukuywiila mu mamo kiluumbu kikimi." 
ACT.17.33	Haho, Pawulo kayisika ha kakati dya bo. 
ACT.17.34	Mukwongo, baatu babamosi bakaangamini mu nde, basiila kanyi, mu bo kwaba Deni mosi waba mu mfuunda bakuutu, na mukyeetu wuri nkuumbu Damari na bakaka se.
ACT.18.1	Ha mambisa haho, Pawulo wasiisa Atena na wayende ku Korinto. 
ACT.18.2	Nde wabwaana Muyudayo mosi, wuri nkuumbu Akila, wabutuka ku nkoonsi ya Pontiko. Kidzika kyantele kaba kamwaasa, wafumuni ku Italya, bo na Piriska, mukasi waandi, mu ntoono Kolodyo waheeri lutumu ti Bayudayo bapala mu Loma. Nde wakokosolo na bo, 
ACT.18.3	na bukuri waba kisalu kimosi na bo, nde wadzakala kuri bo na wasala kintwaari na bo. Bo baba batuungi ba misaampu. 
ACT.18.4	Nde waba dzoonsaana mu nzo-nkutukunu, mpisi kiluumbu kya mpuumunu, na waba yukusaana misamu ku Bayudayo na Bahelene.
ACT.18.5	Sila bo na Timoteho bu baba tubuka kuri ba mwaanangukina ku Makedonya, lo Pawulo wuri mu kwelutusa ntaangu, mu maampu ma Nzaambi, mu kweta kimbaangi ha busu bwa Bayudayo ti Yesu ngo Kiristo. 
ACT.18.6	Mukwongo, Bayudayo bu baba kwemunyaafuna na kwemutuka, nde wakubula binkuta byaandi na wabaleele ti: "Makila ma beenu mabwa ha yulu mitu myeenu, me nyahele na kibila mu mo; mu lumalu, me ntalisiri kuri bangooyi." 
ACT.18.7	Nde wayisika haho, na wayende kukoto mu nzo muutu mosi, nkuumbu yaandi Tityo Yusto munsaambiri Nzaambi, wuri nzo yaba ha teke nzo-nkutukunu. 
ACT.18.8	Kirispo mfumu nzo-nkutukunu, wasii kanyi mu Mfumu, nde na nzo yaandi, na baatu balaka ba ku Korinto bayukiri, basii kanyi na bababotukiri.
ACT.18.9	Butsuku bu mosi, Mfumu waleele mu mamono-miisu kuri Pawulo ti: "Yaa ba na boomo ko, kasi dzoonso, na yaa wura ko, 
ACT.18.10	bukuri me nyiri na ye, na kuri muutu ti mosi ko, wukwiisa mu kusa ye bubi, bukuri me nyiri na baatu balaka mu bvula dimadi. 
ACT.18.11	Nde wadzakala na bo mu mubvu mosi na mangoondo masaamunu mu kweyikisa maampu ma Nzaambi. 
ACT.18.12	Ngalyono waba kimonikisi kya nsi ya Loma ku Akaya; Bayudayo bayukusina batelemise kitaatu mu Pawulo, na bamunata ku nzo ya miyalu, 
ACT.18.13	mu kuleele ti: "Muutu wumawu wuri mu kwesinda baatu mu kusaambila Nzaambi, mu kiteese kya kuhele kubvumina mangisi. 
ACT.18.14	Pawulo bu kabaandika kudzibula munwa, Ngalyono leeriri kuri Bayudayo ti: "Mbuti habeeri lumvuki bunu pe musamu wamubi, nkani me ntaamburi nyayulu yeenu; 
ACT.18.15	mbuti nkalikisi mu ntoono maampu, mankuumbu na mu mangisi meenu, lo monee beenu-meene; me ntiiri kuba mularimi mimyo ko. 
ACT.18.16	Na nde wabapalisa mu nzo miyalu. 
ACT.18.17	Bobanso bakwaata Sosetene, mfumu nzo-nkutukunu, bamulata ha mbasi nzo miyalu; kasi myominso mimyo myaba myahele kutala Ngalyono.
ACT.18.18	Pawulo wabweese kulutisa biluumbu byalaka. Tumi wasiisa bampaangi na wakoto mu bwaatu, mu kweende ku Sirya, ha kimosi na Piriska na Akila. Nde watebe mfu ku Nkengerya, mu lusiilulu lukasiiri. 
ACT.18.19	Bo batubukaa ku Efeso, wubasiisiri kukwo. Bu kakota mu nzo-nkutukunu, nde wadzoonso na Bayudayo. 
ACT.18.20	Bo bamuloombo mu kulutisa mwaa-ntaangu yalaka na bo, kasi nde wabisa. 
ACT.18.21	Ngo nde wabasisa, waleele ti: "Me sa bweese kwiisa kuri beenu, mbuti Nzaambi tiri. Na wakoto bwaatu ku Efeso. 
ACT.18.22	Nde wakulumuka ku Kayisareya, bu kanaaka ku Yerusalemi mu kuha dibuundu mboto, tumi ha kakulumuka ku Antyoke. 
ACT.18.23	Nde bu kalutisa mwaa-mantaangu, ha kataba mankoonsi malandisina Ngalatya, Firingya, mu kwesyaamisa bayiki bobanso.
ACT.18.24	Muyudayo mosi, nkuumbu yaandi Apolo, wabutuka ku Alekanderi muutu wuri na bunzoonsi, wayisa ku Efeso, waba na nyaabulu mu matinu. 
ACT.18.25	Nde waba na nyaabulu mu nzila Mfumu, na ntiiti mu kisalu, waba kwedzoonso na kweyikisa mu bunkete misamu mitariri Yesu, ngo yini mbotokulu ya Yowane kaba kayaari; 
ACT.18.26	Nde wabaandika kuyikisa mu kibakala mu nzo-nkutukunu; Piriska na Akila bu bamuywiila, bamuholo mu kuba na bo, na bamuyikisa nzila [Nzaambi]. 
ACT.18.27	Nde bu kaba katya kweende ku Akaya, bampaangi bamusyaamisa na batinina kuri bantumu mu kuri ti bamutaambula, nde bu katubuka wamonoko mufunu walaka kuri babo basii kanyi mu bweese. 
ACT.18.28	Mukwongo, nde waba tungukilaa Bayudayo mu makwa, ha busu bwa baatu, na waba soongaa mu matinu ti Yesu ngo Kiristo.
ACT.19.1	Ntaangu yaba Apolo ku Korinto, Pawulo wataba mankoonsi ma ku yulu milaandu, mu kweende ku Efeso. Bu kabwaana bayiki bamosi, 
ACT.19.2	wabaleele ti: "Buri beenu lwataambiri Mpeeve Yangisi ha lwasii kanyi?" Bo babvutula ti: "Beetu twahele kuyuka ti, kuri badzoonsolo ti, Mpeeve Yangisi yiri." 
ACT.19.3	Pawulo wabafuula ti: "Nkya mbotokulu beenu luri lwataambula?" Bo babvutula ti: "Mbotokulu ya Yowane." 
ACT.19.4	Pawulo waleele ti: "Yowane wasalila mbotokulu ya nyiingula madyeele, waleele kuri baatu, mpisi heki baatu basa kanyi, mu wunde wukwiisa ha mambisa ma nde, mbangukulu Yesu." 
ACT.19.5	Bamanaa kuyuka mamo, bataambula mbotokulu mu nkuumbu Mfumu Yesu. 
ACT.19.6	Pawulo bu kabatetekele myooko, Mpeeve Yangisi yayisa ha yulu bo, bo badzoonso mandiinga na babikula. 
ACT.19.7	Baatu baba kampe kuumi na boolo.
ACT.19.8	Bu kakoto mu nzo-nkutukunu, nde wayikisa mu bunsaalisi, mu mangoondo matatu, nde waba dzoonsaana na waba yukusaana mu mitariri Kimfumu kya Nzaambi. 
ACT.19.9	Bukuri bamosi baba kubisaa mitima na baba bisaa kusa kanyi, bo badzoonsolo bwabubi mu nzila, ha busu bwa mpuumbu, nde wabasiisa, Ngo mpisi kiluumbu nde waba holaana bayiki kintwaari na nde, wabayoloso mu nzo nyikulu ya muutu mosi wuri nkuumbu Tirano. 
ACT.19.10	Mimyo myayirima, mu mibvu myoolo, kuri bobanso badzakalaana ku Asya, Bayudayo na Bahelene, bayuka maampu ma Mfumu.
ACT.19.11	Nzaambi waba yirika bimaangu bya nkimukunu mu myooko mya Pawulo, 
ACT.19.12	kuri lo babumusa mu babeeru, mansaanda bunu pe biteendi bi babumusinyee mu nyutu nde, mabeeru matsiinika na mampeeve mamabi mapala. 
ACT.19.13	Bayudayo babamosi bakookwepalisaa mampeeve baba kweyendaa mu mabula, bo se batsiitsa mu kusalila nkuumbu Yesu ha yulu baatu baba na mampeeve mamabi, baleele ti: "Me nyiloombo kuri beenu, mu nkuumbu ya Yesu wuri Pawulo wuri mu kweyikisa!" 
ACT.19.14	Bo baba baala nsaamu ba Keva, mukuutu bangaanga-nzaambi, Muyudayo, baba kwesalila bubwo. 
ACT.19.15	Mpeeve yayibi yaha mvutu, yabaleele ti: "Me nyaari Yesu, na me nyaari se Pawulo, heki beenu ba na luri?" 
ACT.19.16	Bu kabasungumina, muutu waba na mpeeve yayibi wababwiisikila kikiindu, wabvula kwa na bo, mu kiteesu kiri, bu baba pala mu nzo yiyo, mu ntiinu, mpene na balemene. 
ACT.19.17	Mimyo mya yabakana kuri Bayudayo bobanso na Bahelene, badzakalaana ku Efeso na boomo bwabwiila ha yulu bobanso, na badzaangisa nkuumbu Mfumu Yesu. 
ACT.19.18	Balaka mu babo basii kanyi, batambukila na bayaabisa nsalulu yaaku. 
ACT.19.19	Balaka mu baba salilaa mu mpiitunu, bakutukisa mikaanda, bayoko myo ha busu bwa baatu, bu batangumisa ntalu, kampe mafuunda mataanu ma mboongo. 
ACT.19.20	Bunubwo, bunu buri makwa ma Mfumu, maampu maba kweyalamika na mamonoko na makwa.
ACT.19.21	Mamo bu mayirima, Pawulo wabaka kitsimi mu kutaba Makedonya na Akaya mu kweende ku Yerusalemi. Nde waleele: "Bu nyiyisika kukwo, bwayelemene ti me mono Loma." 
ACT.19.22	Nde waheeke ku Makedonya boolo mu bisari byaandi, Timoteho na Erasto, mu ntaangu yi kabakiingila ku Asya. 
ACT.19.23	Mu ntaangu yiniyo, kwayirimini kisaangila kya makwa mu ntoono nzila. 
ACT.19.24	Muyiriki miluungu mosi, nkuumbu yaandi Demeteryo, waba yirikaana biteki bya woolo mu kifwaani kya manzo-nzaambi ma Artemi, na wabahaanaa ndaandu yalaka kuri baba salila byo. 
ACT.19.25	Nde wakutukisa ba bari kisalu kimosi kintwaari na nde, waleele ti: "Banduku baami, beenu luyaari ti kisalu ki ngo busina bwa beetuneenu, 
ACT.19.26	lutala na luyuka ti ka kunu ku Efeso ko, ngo kampe mu Asya dyodinso, Pawulo, wayukusa baatu, na mpuumbu yalaka yahoomboko kuri nde, wukweleele ti, banzaambi bayiriku mu myooko mya baatu, bari banzaambi ko. 
ACT.19.27	Kari kini kisalu kya beetu kinyaafuka ko, ngo se nzo-nzaambi ya Aretemi, nzaambi yayinene, yiba yabwoongolo, nzaambi yi bari mu kwesaambila mu nkoonsi yoyinso ya Asya na mu nsi yansiina!" 
ACT.19.28	Bu bayuka bubwo, bo baluula mu nkesi, bafula misaakulu, baleele ti: "Wadzaangama, Aretemi wa bari Efeso!" 
ACT.19.29	Bvula dyodinso dyaluula mu kisaangila, bakwaata Ngayo na Aristarako wa ku Makedonya, bambaasi ba Pawulo, babanata mu kitsimi kimosi ku nzo bimpa. 
ACT.19.30	Pawulo waba tiiri kukoto kunsa mpuumbu yiyo, kasi bayiki bamudika. 
ACT.19.31	Bamosi mu bambaasi baandi ba ku Asya se, bamuyingukila mu kuhele kweende nde-meene ku nzo bimpa. 
ACT.19.32	Kisaangila kyakinene kyakoto kunsa buundu, babamosi babikisa mi, bakaka kubikisa mikimi; na balaka mu bo baba bahele kuyaaba mu nki ntoono baba bari bakutukina. 
ACT.19.33	Munsa mpuumbu baatu bayaabisa kuri Alekandere, wuri Bayudayo basuusa ha mankula. Alekandere bu kanaanguna koko watya kukalila nyutu ha busu bwa baatu. 
ACT.19.34	Bu bayaaba ti nde Muyudayo, bobanso bafula mu mbeembu mosi kampe mu bilookolo byoolo: "Wadzaangama, Aretemi wa bari Efeso!"
ACT.19.35	Mutini wa bvula wadzuunisa mpuumbu waleele ti: "Baatu ba ku Efeso, nani mu baatu dziimbiri ti bvula dya Efeso ngo mukebi nzo nzaambi ya wadzaangama Aretemi na kiteki kwafumini ku yulu? 
ACT.19.36	Mimyo myahele na bwa kutununa, beenu luyelemini kuba badzuuna, yaa lubingukila kusa kitotolo ti kimosi ko. 
ACT.19.37	Beenu lutweesi baatu bamaba hamaha. Bo bari bangaa-kwiibi ko, bunu pe basaani ba Nzaambi yeetu ko. 
ACT.19.38	Hango, mbuti Demeteryo na bisari bya miluungu biri kintwaari na nde, bari na kooti mu muutu, lo kuri biluumbu bya miyalu na banzoonsi se na bo, lo be bafundusuna bo na bo. 
ACT.19.39	Na mbuti luri na kitotolo kikimi ha yulu, lo buundu dikootala misamu sa dyaha mvutu. 
ACT.19.40	Bukuri bee batuhoriri bunu bangaa-ntungu mu mya lolo. Bukuri kwahele ntoono ti yimosi yisoongo bunu buyirimini buundu dya bangaa-tungu dimadi. Kaleelaa mimyo nde tsyaamini buundu.
ACT.20.1	Misamu mya tungu mimyo milutaana, Pawulo watumisa bayiki, bu kabasyaamisa, nde wabaha mboto na wayende ku Makedonya. 
ACT.20.2	Bu kaba kwetaba mankoonsi mamo, nde wabasyaamisa mu maampu malaka, watubuka ku nsi ya Bahelene, 
ACT.20.3	nde walutisa mangoondo matatu kukwo. Nde bu kasaka kuholo bwaatu mu kweende ku Sirya, nde wayuka kele dya Bayudayo mu nde, na wataambula kubvutukila mu nzila ya Makedonya. 
ACT.20.4	Bayende na nde mu nzila ngo: Sopatero mwaana Piro wa ku Bere, Aristarako na Sekundo ba ku Tesalonika, Ngayo wa ku Derbe, Timoteho, Tikiko na Torofimo ba ku ha Asya. 
ACT.20.5	Bamaba bateekilaana, batukiingila ku Torowasi. 
ACT.20.6	Beetu twakoto bwaatu ku Filipo, ha mambisa ma biluumbu bya mampa mahele lufunusu. Beetu tababakala ku Torowasi ha mambisa ma biluumbu bitaanu, na twalutisa lumiingu kukwo.
ACT.20.7	Kiluumbu kyatete kya lumiingu, bu twabvuutuna mu kubukunu mpa, Pawulo waba dzoonsaana na babo, bukuri waba kweende mu kiluumbu kyaba nama, nde wanonono luyolo natee mu kakati dya butsuku. 
ACT.20.8	Miinda myaba myalaka, mu kihekiri kya ku yulu mu twaba twakutukina. 
ACT.20.9	Mwaa munkuula mosi, nkuumbu yaandi Etiko, waba wadzakala ha mweelu nzo wantele, wuri tolo twa mpoondo. Pawulo wanamitina mu kudzoonso mu ntaangu yalaka. Ngo munkuula wunde, tolo bu twabvulila, wasonoko kuholosono mu mve yamatatu ya nzo natee ha nsi, na wafwa. 
ACT.20.10	Pawulo bu kasunduka, wabwa ha yulu nde, wamuholo mu munsa myooko myaandi waleele ti: "Yaa lunyoongo ko, kiluunsi kyaandi kyakiri mu nde. 
ACT.20.11	Bu katoomboko, wabukuna mpa na wadya, walutisa ntaangu yalaka na wadzoonso natee ku nkyeelele bwiisi, na wayende. 
ACT.20.12	Bo banata mwaana wamwooyo na bataambula mboondulu yalaka.
ACT.20.13	Beetu bu twatekele mu bwaatu, twatalisa ku Asoso, ku twaketi kuholo Pawulo. Bukuri nde watiiri kuholo nzila ya mu nsi. 
ACT.20.14	Bu katubakala ku Asoso, beetu twabweese kumuholo, na twayende ku Mitilene. 
ACT.20.15	Tuyisikaa haho, beetu twaholo nzila ya mu mubu. Mu kiluumbu kyanama, twatubuka ha simi dya Kyo, mu kiluumbu kyabweese kunama beetu twataba Samo, na mu kiluumbu kyakaka twatubuka ku Mileto. 
ACT.20.16	Mukwongo, Pawulo waba tiiri kulutila la na Efeso, mu kuhele kulutisa ntaangu ku Asya, nde waba kwebingukila, bukuri waba tiiri ti, mbuti bwakuka lo nde kaba ku Yerusalemi, mu kiluumbu kya Pantekote.
ACT.20.17	Kuholosono ku Mileto, Pawulo waheeke mukeensu ku Efeso mu kutumisa bakuutu ba dibuundu. 
ACT.20.18	Bu bayisa kutubuka hari nde, nde wabaleele ti: "beenu luyaari ti kuholosono kiluumbu kyatete kinyasuusiri me kitaambi kunsa Asya, bunu bu nyabee na beenu mantaangu momanso, 
ACT.20.19	nyasalila Mfumu mu nkulukulu yoyinso; kunsa bidilu na kunsa nsindukulu dzantumbukila mu makele ma Bayudayo. 
ACT.20.20	Me nyahele kusweeke kitotolo ti kimosi, mu byaba mufunu kuri beenu, mu ntaangu ya kuyaabisa na kuyikisa, ha busu bwa baatu na mu manzo. 
ACT.20.21	Me nyaloombo kuri Bayudayo na kuri Bahelene mu nyiingulu madyeele mu Nzaambi na kusiila kanyi mu Mfumu yeetu Yesu. 
ACT.20.22	Mu lumalu me Mpeeve wankaanga, na me nyeensi ku Yerusalemi kwahele kuyaaba misamu mi nyibwaanikina na myo ku mankula. 
ACT.20.23	Mpeeve Yangisi yiri mu kunswiikisila ti, mu bvula ngo bvula bikonyi na mpasi biri mu kunkiingila. 
ACT.20.24	Kasi ha miisu mya me, kidziingu kyaami kyahele mufunu, kasi miri mufunu kuri meenu kusukisa nzila yaami na kisalu ki nyataamburi kuri Mfumu Yesu, kya kweta kimbaangi mu Musamu Wamubwete mu bweese bwa Nzaambi.
ACT.20.25	Mu lumalu me nyaari ti beenu lubweese kumono busu bwa me ko, beenu-banso kunsa baatu ba nyabee kweluta mu kuyikisa maampu ma Kimfumu kya mayulu. 
ACT.20.26	Mu ntoono bubwo me nyilutswiikisa mu kiluumbu kya lolo ti, mu makila ma beenu-banso me nyiri na kibila ko. 
ACT.20.27	Mu ngwanwa, me nyahele kulusweekele kitotolo ti kimosi, mu kuluyikisa kutya kwa Nzaambi. 
ACT.20.28	Seenee madyeele mu beenu-meene, na mu mpuumbu bimeeme yoyinso yiri Mpeeve Yangisi wulutelemisi mu kuba bakebi. Buunguleenu dibuundu dya Nzaambi di kari kabaka mu makila ma nde-meene. 
ACT.20.29	Me nyaari ti ha mambisa ma nyendukulu me, kunsa beenu bambulu bari na kibakala sa bakoto, na babvuukisa mpuumbu bimeeme ko, 
ACT.20.30	na munsa beenu se sa kwateleme baatu ba kwesa biwobiri, mu kunata bayiki ha mambisa ma bo. 
ACT.20.31	Mu ntoono bubwo, beene naana na baambukeenu mwooyo ti, mu lutaangu lwa mibvu mitatu, butsuku na mwiini, me nyahele kudzimbikina kulubula mpisi nde mu beenu, mu mansangasi.
ACT.20.32	Mu lumalu, me nyiluyekele beenu-banso kuri Nzaambi na kuri maampu ma bweese bwaandi, nde wuri na mpinu dza kutuunga nzo na dza kuha saala kuri bobanso basakumunu. 
ACT.20.33	Me nya sii saka mboongo, bunu pe woolo, bunu pe binkuta bya muutu ko. 
ACT.20.34	Beenu-meene luyaari ti myooko mimami, myabakisiryee me-meene na banduku baami mu manzala. 
ACT.20.35	Mu myominso, me nyasoongiri kuri beenu ti, mu kusala, beenu luyelemini kubakisa bari na buyonsi, na kubaambuka mwooyo mu maampu ma Mfumu Yesu, bukuri nde-meene waleeriri ti: "Kiminu kibvuriri mu kuha ti na mu kutaambula."
ACT.20.36	Bu kamana kuleele mimyo, nde watsuka maboongo ha nsi, na wasaambila na bobanso. 
ACT.20.37	Bobanso bakoto kunsa bidilu byalaka, babeke kwemudumukuna mu nkiingu na kwemunyumutina. 
ACT.20.38	Bo bamono ngebe mu ntoono yi kaleeriri ti, bo babweese kumono busu bwaandi ko. Bo bayende kumufila natee ku bwaatu.
ACT.21.1	Tumanaa kuhaambuka na bo, beetu twayende mu bwaatu, na twasuunguma mu mawasu, na twatubuka ku bula buri nkuumbu Kosi. Tumi mu kiluumbu kyanama twatubuka ku Lodo, na tuyisikaa haho tweensi ku Patara. 
ACT.21.2	Bu twabaka bwaatu haho, dyaba kweende ku Foyiniki, tukotiri na twayende mu mubu. 
ACT.21.3	Bu twatubuka bebele na Kiporo, tusisiri bula bubwo ku mpele yalumoso, na twayende mu bwaatu ku Sirya na twasunduka ha Tiro, bukuri bwaatu bwaba na bitotolo bya kusundula haho. 
ACT.21.4	Bu twabaka bayiki haho, twalutisa biluumbu nsaamu kintwaari na bo. Mpeeve ya batwaalisa mu kuleele kuri Pawulo, ti yaa keende ku Yerusalemi ko. 
ACT.21.5	Biluumbu bya kulitisa haho bu byawa, beetu twayende. Bo batufila mu kintwaari na bakasi na baala, natee ku mbisa bvula, na bu twatsukuma ha simu dya mubu ha twasaambila. 
ACT.21.6	Tumi bu twahelesene mamboto ma kuhambusina, ha twanwaata mu bwaatu, na bo babvutuka kunsa bvula. 
ACT.21.7	Beetu twasukisa nyeendulu ya mu bwaatu mu kuyisika ku tiro na kwesunduka ku Petolemayi. Bu twahelesene mamboto na bampaangi, ha twalutisa kiluumbu kyakitsiina na bo. 
ACT.21.8	Kiluumbu kyanama beetu twayende na twatubuka ku Kayisareya, na twakoto mu nzo dinginsi diri kuumbu Filipo, nde waba mosi mu bo nsaamu; tumi ha twadzakala ha nzo nde. 
ACT.21.9	Nde waba na baala babakyeetu banswaasa bana baba bikulaana. 
ACT.21.10	Bu twaba tweki haho mwaa-biluumbu byalaka, mubikiri mosi nkuumbu Angabo, wanangukini ku Yudaya, wakulumuka, 
ACT.21.11	na wayisa kuri beetu. Bu kaholo musweele Pawulo, wakaanga miilu na myooko mya nde-meene, na waleele ti: Mpeeve wuleele bumabu ti: muutu ngaa-musweele wu, Bayudayo sa bamukaanga bikonyi bumabu ku Yerusalemi, na kumuyekele mu myooko mya bangooyi. 
ACT.21.12	Tumanaa kuyuka bubwo, beetu na baatu baba ha kibeendu kikyo, twayingukila Pawulo, ti yaa katoomboko ku Yerusalemi ko. 
ACT.21.13	Haho, Pawulo wabvutula ti: "Nki luri mu kusa mu kudiila na mu kutabula me mutima? Me nyayirima, kari mu kunu kuri ti bankaanga bikonyi ko, ngo na mu kufwa ku Yerusalemi mu nkuumbu ya Mfumu Yesu." 
ACT.21.14	Ngo bukuri nde waba wahele kutaambula mamo, beetu twawuriri kweetu, na twaleele ti: "Hemese kutya kwa Mfumu kuyirima!" 
ACT.21.15	Tumanaa kulutisa biluumbu bibyo haho, ha twatoomboko ku Yerusalemi. 
ACT.21.16	Bayiki ba ku Kayisareya bayende se kintwaari na beetu, na batunata ku nzo muutu waba tutaambula, muutu wunde nkuumbu Naasoni, wa ku Kiporo, waba wayeki muyiki na kidzika.
ACT.21.17	Tumanaa kutubuka ku Yerusalemi, bampaangi batutaambula mu kiminu. 
ACT.21.18	Mu kiluumbu kyanama, Pawulo na beetu, twakoto mu nzo Yakobo, kwaba se bakulu ba babakala bobanso. 
ACT.21.19	Bu kabaha mamboto, wabeke kubayaabisa musamu mosi-mosi, mu myayirikiri Nzaambi, mu kisalu kya nde, ha kakati dya bangooyi. 
ACT.21.20	Bo bamana kuyuka mamo, bakeembese Nzaambi, na bamuleele ti: "Mpaangi, moneeti, mburi mafuunda ma ba mwaasa kanyi ha kakati dya Bayudayo, na bakaangama kunsa mangisi. 
ACT.21.21	Ngo bo bari mu kweyuka mu ntoono ya ye ti: ye wukweyikisa kuri Bayudayo bari ha kakati dya makaanda ti yaa bateende baala bubakala ko, na yaa benama bifu bya Bayudayo ko. 
ACT.21.22	Ngo kusiila buri? Bo bee bayukiri ti ye mwaakwiisa. 
ACT.21.23	Yirika ma tukuleele beetu. Beetu turi na baatu bana hamaha ba mwaasa nsiilulu mu bo-meene. 
ACT.21.24	Baholo na sa nsyemusunu kintwaari na bo, na baha mboongo mpisi batebe makungulu mu mitu, na baatu bobanso sa bayaaba ti myominso mi bayukiri mu ntoono ye myabuunu, ngo kasi ye-meene wukwedyaatila kunsa mangisi. 
ACT.21.25	Ngo kuri bangooyi babo bamwaasa kanyi, beetu twatinini kuri bo ma twakaangiri ti: bo yaa beedya toongo twa bibulu byadzusu mu kikabu kuri biteki ko, makila se kudya pe, toongo twa bibulu byadzusa mu nsukusulu muwuumunu se kudya pe, kimpala se kuta pe. 
ACT.21.26	Haho, mu kiluumbu kyanama, Pawulo waholo babakala babo, wabaandika kusa nsyemusunu kintwaari na bo, tumi wakoto mu Nzo-nzaambi mu kuyaabisa nsukulu biluumbu bya nsyemusunu, natee kiluumbu ki baha kikabu mu mosi-mosi mu bo.
ACT.21.27	Biluumbu byo nsaamu bibaanaa byeki suka, Bayudayo ba ku Asya, bamono Pawulo mu Nzo-nzaambi, na bakotoso kisaangila mu mpuumbu yoyinso, na bamukaanga. 
ACT.21.28	Bo babeke kubikisa ti: "Babakala ba Isaheli, wasee lutubakisa! Muutu wumawu wukweha nyikusulu kuri bobanso na mwomunso, dzahele bubwe mu kaanda, mu mangisi na mu kibeendu ki; ha yulu haho se nde mwaakotoso Bahelene mu Nzo-nzaambi, na mwaasumuna kibeendu kyangisi ki. 
ACT.21.29	Bo baba bamwaatekesele kumono Torofimo wa ku Efeso, kunsa bvula, kintwaari na nde, na bo baba kutsima ti Pawulo mwaamukotoso mu Nzo-nzaambi. 
ACT.21.30	Kisaangila kyabwa mu bvula dyodinso, na baatu bobanso bakutukuna. Bu bakaanga Pawulo, bamukooko ku mbasi Nzo-nzaambi, na hanaho, bo bakaanga myeelu. 
ACT.21.31	Bu baba beki saka kumudzusa, musamu watubuka kuri mukuutu fuunda dya bayongolo, ti kisaangila kimwaakoto mu Yerusalemi dyodinso. 
ACT.21.32	Mu mawasu-mawasu, nde waholo bayongolo, na bakuutu ba mikaangu mya nkama bayongolo, na badzumuna kwaba baatu babo. Bo bu bamono mukuutu mukaangu wa fuunda, na bayongolo, ha bahoto kulata Pawulo. 
ACT.21.33	Haho, mukuutu fuunda dya bayongolo, bu kakokosolo wakaanga Pawulo, na watuma ti bamukaanga mu masyeene moolo. Tumi nde wasaka kuyaaba, muutu wu na kari, na nki kayirikirye. 
ACT.21.34	Ngo kunsa mpuumbu, bamaba kuleele mi, bakaka kuleele mikimi; na nde kasii yirika kuyaaba lumvuki ko, mu ntoono kisaangila. Nde watuma bamunata ku lumpaangu lwa dzakala bayongolo. 
ACT.21.35	Pawulo kabaanaa weki ha kikaari, bayongolo bamunata bukuri mpuumbu yaba na kabala dyalaka. 
ACT.21.36	Baatu ba bu fundu-fundu baba kwenamaana na bakwebikisa ti: "Mudzusa!"
ACT.21.37	Babaanaa beki baandika kukoto ku lumpaangu lu dzakala bayongolo, Pawulo waleele kuri mukuutu fuunda dya bayongolo ti: "Buri me nyiri na miswa mu kuleele ntoono kuri ye? Nde wamuleele ti: "Ye yaari kihelene? 
ACT.21.38	Buri ye wuri muutu wa ku Ngipiti, wabee kotoso kisaangila, mu biluumbu bi, na kunata mafuunda mana ma bangaa-tungu ku nsi yankatu ko?" 
ACT.21.39	Pawulo waleele ti: "Me Muyudayo nyabutuka ku Taraso, mu nkoonsi ya Kilikya, nyiri muutu wa bula buri bwayabakana kwalaka. Me nyikuyingukiri, ti ha me miswa me nzoonso kuri baatu ba." 
ACT.21.40	Bu bamuha miswa, Pawulo wateleme ha yulu kikaari, na wanaanguna kooko mu kusa kidiimbu mpisi baatu bawura. Baatu bobanso bu bawura na pwooro, nde wabadzoonsolo mu ndiinga ya kihebeleho.
ACT.22.1	"Bampaangi na bataata, yukee ma nyileele me mu kukalila nyutu yaami." 
ACT.22.2	Bo bu bayuka wuri mu kubadzoonsolo mu ndiinga ya kihebeleho, bahaamisa na kuwura. Nde waleele ti: 
ACT.22.3	"Me Muyudayo, nyabutuka ku Taraso, mu nkoonsi ya Kilikya. Me nyabuukula ha bvula dimadi, nyayika ha miilu mya Ngamalyele, bunu buyelemini mu kubvumina mangisi ma bakuutu. Me nyaba na kuheme mu Nzaambi, bunu bu luri beenu lolo dimadi. 
ACT.22.4	Me nyakwaamisa natee mu kiteesu kya kudzusa, babo bakwenama nzila yimayi, na nyasoko bakyeetu na babakala mu boroko. 
ACT.22.5	Mukuutu bangaanga-nzaambi, na kikuutu kyokinso, kya bakulu ba babakala lo bateeri kimbaangi. Me kuri bo nyataamburi mikaanda mu ntoono bampaangi bari ku Damasiko, na me nyayende kukwo, mu kwebakaanga na kubatwaala ku Yerusalemi mpisi baba seembe.
ACT.22.6	«Bu nyaba mu nzila, na nyeki kokosolo na Damasiko mu nkati-mwiini, bu nyeki monaa na sisuu, buungi bwansisi bwandyengekele mpele na mpele. 
ACT.22.7	Me nyabwa ha nsi, na nyayuka mbeembu yaleele kuri me ti: "Sawuli, Sawuli, buri wuri mu kwekwaamisa me?" 
ACT.22.8	Me nyafuula ti: "Ye na, Mfumu?" Nde waleele ti: "Me ngo Yesu wa ku Nadzareti wu wuri mu kwekwaamisa." 
ACT.22.9	Baba kintwaari na me bamwiini buungi, ngo kasi basii yuka mbeembu yaba dzoonso kuri me ko. 
ACT.22.10	Me nyafuula ti: "Nki me nyelemini kusa Mfumu?" Mfumu wandeele ti: "Teleme yende ku Damasiko, tumi bakuleele myominso mi bakutumini kusa." 
ACT.22.11	Ngo bukuri nyaba nyahele kumono mu ntoono buungi bwaba semaana, babo baba kintwaari na me bampolo mu kooko, na banata ku Damasiko. 
ACT.22.12	Kwaba muutu mosi, nkuumbu Ananya, wuri na kinzaambi bunu buri mangisi, wuri na kimbaangi kyakibwete, ha kakati dya Bayudayo bobanso badzakalaa haho. 
ACT.22.13	Nde wayisa, wamono me, na wandeele ti: "Sawuli, mpaangi yaami, miisu myaaku mibweese kumono!" Na ha nsi na nsi, me nyabweese kumono, na nyatala kuri nde. 
ACT.22.14	Nde waleele ti: "Nzaambi ya bataayi beetu, wakusoolo mu kuyaaba kutya kwaandi, mu kumono wunde wasuunguma, na mu kuyuka mbeembu ya munwa waandi, 
ACT.22.15	bukuri ye sa ba mbaangi yaandi, ha busu bwa baatu bobanso, mu misamu myominso mi mwiini na mi yukiri. 
ACT.22.16	Ngo mu lumalu, nki wubweese kukiinga? Teleme, taambula mbotokulu, na mpemusunu ya masumu maaku, mu nteelulu nkuumbu yaandi."»
ACT.22.17	«Me bu nyabvutuka ku Yerusalemi, na bu nyaba saambilaa mu Nzo-nzaambi, Mpeeve ya mbaka, 
ACT.22.18	na me nyamono Mfumu, na waleele kuri me ti: "Wasula, na pala mu mawasu mu Yerusalemi, bukuri bo bataambula kimbaangi kya ye mu me ko." 
ACT.22.19	Me nyaleele ti: "Mfumu, bo bayaari ti me nyabee kweyendaana mu manzo mankutukunu, mu kwekotoso mu boroko, na kweseembe mu makwa bobanso basiila kanyi mu ye. 
ACT.22.20	Na mu ntaangu yi baba tsaamuna makila ma Estefano mbaangi yaaku, me nyaba hanaho me-meene, nyataamburi mimyo na nyaba nyakwaata binkuta bya babo baba mudzusa." 
ACT.22.21	Nde wandeele ti: "Yende, bukuri me sa nyakuheeke kuri makaanda mari ku la!"»
ACT.22.22	Baatu baba yukaana Pawulo natee mu ntoono yiyo, tumi bo bafula misaakulu baleele ti: "Yisilee muutu wa bumabu ha butoto, nde wahele kuyelemene kuba wamwooyo." 
ACT.22.23	Bo bafula misaakulu, balooso binkuta bya bo, na banaanguna fuunda ku yulu. 
ACT.22.24	Mukuutu fuunda dya bayongolo watuma ti bamukotoso kunsa lumpaangu, na bamufuulila mu nkwaasulu, mpisi kaleele mu nkya ntoono baatu bari mu kufula misaakulu mu nde. 
ACT.22.25	Ngo babaanaa beki mukaanga misiinga mu kumulata, Pawulo wafuula kuri mukuutu nkama bayongolo waba haho ti: "Buri beenu luri na miswa mya kulata muutu bari Loma, kuri bahele kumukesele mukanu?" 
ACT.22.26	Mukuutu nkama bayongolo bu kayuka bubwo, wakokosolo kuri mukuutu fuunda, wamuyaabisa wamuleele ti: "Nki ye keti kusa? Muutu bari Loma nde kari. 
ACT.22.27	Mukuutu fuunda bu kakokosolo, wamufuula ti: "Leele me, buri ye muutu bari Loma wuri?" Pawulo waleele ti: "Heehe." 
ACT.22.28	Mukuutu fuunda waleele ti: "Me nyaheeri mboongo dzalaka mu kuba muutu bari Loma." Ngo Pawulo waleele ti: "Me ngo wuri mu mbutukulu." 
ACT.22.29	Hanaho, babo baketi kumulata nkwaasulu basasika na nde, na mukuutu fuunda wabaka boomo, bu kayaaba ti muutu bari Loma nde kari, na nde bee mwaakumukaanga bikonyi.
ACT.22.30	Mu kiluumbu kyanama, mukuutu fuunda dya bayongolo, bu kaba na nzala kuyaaba mu nkya ntoono Bayudayo baba mufuundila, nde waleele bamunyanguna, na watuma ti bakutikisa bakuutu ba bangaanga-nzaambi, na kikuutu kyokinso. Tumi nde bu kasundulaa Pawulo, wamusuusa ha busu bwa bo.
ACT.23.1	Pawulo katala kikuutu kya Bayudayo kisooso waleele ti: «Bampaangi baami, mu nsimunu yaami yoyinso, me nyadyeeti ha busu bwa Nzaambi, mu kifwaani kyakibwe natee kiluumbu ki.» 
ACT.23.2	Mukuutu ngaanga-nzaambi, Ananya, watuma kuri baba haho, mu kumulata mu munwa. 
ACT.23.3	Ngo Pawulo waleele kuri nde ti: «Ngo Nzaambi ye-meene kalata, kibaki kyakila mpeembe! Ye wadzakala haho mu kutsuundisa bunu buri mangisi, na mu nsaanunu mangisi ye wutuma balata me!» 
ACT.23.4	Baba haho baleele ti: «Ye tukiri mukuutu bangaanga-nzaambi!» 
ACT.23.5	Pawulo waleele ti: «Bampaangi baami, me mbee nyahele kuyaaba ti nde mukuutu ngaanga-nzaambi. Mukwongo, matinu maleele ti: "Yaa dzoonsolo bwabubi mu mfumu kaanda ko!"»
ACT.23.6	Pawulo bu kaba kayaari ti kunsa kikuutu babamosi baba Basaduki, na bakaka Bafarisi, nde wabikisa ha busu bwa bo ti: «Bampaangi baami, me nyiri mu Mufarisi, mwaana Mufarisi, [me] bari mu kutsuundisa, mu ntoono nsiitu na mu ntoono mfulukulu ya bafwa.» 
ACT.23.7	Nde bu kamana kuleele bubwo, yumu dyabwa ha kakati dya Bafarisi na Basaduki; mpuumbu yakabuka. 
ACT.23.8	Mukwongo, Basaduki bakooleelaa ti, mfulukulu, na bambasi, na mampeeve biri ko; ngo kasi Bafarisi babitaambulaa. 
ACT.23.9	Misaakulu myaminene myayukukuna, batina bamosi bari mu kibari kya Bafarisi, bateleme, basa nkalikisi baleele ti: "Beetu twahele kumono dyadibi mu muutu wu; kampe mbasi bunu pe mpeeve yidzoonsiri kuri nde!" 
ACT.23.10	Yumu dyamonoko dya makwa, mukuutu wabaka boomo ti Pawulo bee bamusebiri. Nde watuma bayongolo basunduka, beende bamupalisa ha kakati dya bari mu kuyumuna, na bamunata ku lumpaangu lu dzakalaa bayongolo. 
ACT.23.11	Mu butsuku bwaba nama, Mfumu wamonoko kuri nde waleele ti: «Ba na kibakala, bukuri, bunu bu teerye kimbaangi mu mitariri me ku Yerusalemi, bunubwo se ye yelimini, kweeta kimbaangi ku Loma.»
ACT.23.12	Bwiisi bu bwakya, Bayudayo basa mfuundu, balaba maalu bo-meene baleele ti, natee bakiri kudzusa Pawulo tumi bo badya na banwa. 
ACT.23.13	Badiiri kikaandu kikyo baba baluta makuumi mana ma baatu. 
ACT.23.14	Bo bakokosolo kuri bangaanga-nzaambi na kuri bakulu ba babakala baleele kuri bo ti: «Beetu tumwaalaba-maalu beetu-meene ti, beetu mu kusa kitotolo mu munwa, natee beetu twakiri kudzusa Pawulo. 
ACT.23.15	Hango mu lumalu, yukusunee beenu na mukuutu bayongolo kintwaari na kikuutu kya Bayudayo, batwaala Pawulo kuri beenu, luyirika kufyongokono mya nde, na beetu, tekesele katubuka hamaha, twayirima mu kumudzusa.»
ACT.23.16	Ngo mwaana kibusi kya Pawulo wayuka kele didyo; wayende ku lumpaangu lu dzakalaa bayongolo, wayaabisa momanso kuri Pawulo. 
ACT.23.17	Pawulo kateelaana mosi mu bakuutu ba nkama bayongolo waleele ti: «Nata munkuula wu kuri mukuutu fuunda, bukuri nde wuri na ma kuyaabisa kuri nde.» 
ACT.23.18	Wunde kamuholaana, wumuneti kuri mukuutu fuunda na waleele ti: "Pawulo wuri mu boroko, teeriryee me, na ndoombiri, me nyikutwalikila munkuula wu, wuri na dya kuleele kuri ye." 
ACT.23.19	Mukuutu fuunda, wamukwaata mu kooko, wayende na nde ha lumperi, wasaka kuyaaba: "Nkya mo wuri na mo ma kuleele kuri me?" 
ACT.23.20	Nde waleele ti: "Bayudayo bamwaakaanga kitsimi kya kuloombo kuri ye, mpisi heki bweepari, ye nata Pawulo kuri kikuutu, bunu ti ye tiiri kuyaaba na tswitswikii mya mu nde." 
ACT.23.21	Ye ngo wuri, yaa tambukila mya bo ko; baatu baluta lutaangu lwa makuumi mana bamwaamulebekele mweete. Bo balaburyee maalu mu bo-meene ti, natee badzusiri Pawulo tumi badiiri na banwiini. Mu lumalu bo bayirima, bakiingika lusiilulu lwa ye. 
ACT.23.22	Hango, mukuutu fuunda wabvutula munkuula wunde, na wamudika ti yaa kuyaabisa ma kamuyaabisiri mamo, kuri muutu ti mosi.
ACT.23.23	Mukuutu fuunda, bu kateele bakuutu boolo ba nkama, waleele ti: "Holee nkama dzoolo dza bayongolo, makuumi tsaamu ma banati ba makavaalu na nkama dzoolo dza bakebi, bayirima mu kwende ku Kayisareya, mu kilookolo kya bitatu kya butsuku. 
ACT.23.24	Yirikeenu se makavaalu ma lunatina Pawulo mpee-mpolo kuri ngoforo Felikisi." 
ACT.23.25	Nde watina mukaanda, na mi katinini mimami: 
ACT.23.26	"Kolodyo Lisya, kuri ngoforo ya lukiinsu Felikisi, mboto! 
ACT.23.27	Muutu wu, Bayudayo bamukaangiri, na bamono dyo ti bayelemene kumudzusa. Me bu nyayukiri ti muutu bari Loma, ha nyayensi na mpuumbu bayongolo mu kumukuula. 
ACT.23.28	Bu nyasakiri kuyaaba bubi bu bari mu kumfuundila, me nyamuneti ha busu bwa kikuutu kya bo. 
ACT.23.29	Me mwiinyee ti mi bari mu kumufuundila, mitariri mi bakwesa nkalikisi mu mangisi ma bo. Kuri musamu ti mosi ko, mu mi bari mu kumufuundila, wu bayelemini mu kumudzusa bunu pe mu kumusoko mu boroko. 
ACT.23.30	Bu ba nyaabisiri kele dya mu nde, mawasu-mawasu, me nyikuheekiri nde, na me ndoombiri kuri bari mu kumufuunda, biisa baleele ha busu bwa ye, myamibi mi kari kayirika."
ACT.23.31	Hango, bayongolo, bunu buri lutumu lu bari bataambula, baholo Pawulo, bamunata mu butsuku ku bvula dya Antipatiri. 
ACT.23.32	Bukyaanaa, baha miswa kuri banati ba makavaalu mu kweemuholo na kumunata; tumi bayongolo babvutuka ku badzakalaa. 
ACT.23.33	Bu bakoto mu Kayisareya, bayakisa mukaanda kuri ngoforo na basoongo Pawulo kuri nde. 
ACT.23.34	Bu kataanga mukaanda, wafuula bula bwa fumuni Pawulo, na bamuyaabisa ti ku Kilikya. 
ACT.23.35	Nde waleele ti: "Me kukuywiila mu ntaangu yiri bafuundi ba ye batelemini ha busu bwa me." Nde waha miswa mu kumukebele mu nzo miyalu ya Erode.
ACT.24.1	Ha mambisa ma biluumbu bitaanu, mukuutu bangaanga-nzaambi Ananya wayisa kintwaari na bakulu ba babakala babamosi, na nzoonsi mosi ya nkariri, nkuumbu yaandi Teretilo, babo bafuundiri Pawulo kuri ngoforo. 
ACT.24.2	Bu bamuteele, Teretilo wabaandika mu kumufuunda, waleele ti: "Walukiinsu, beetu twataambula kiyeengi kyakinene, na mbweeyulu ya nsi yimayi yiri mu kumonokono mu ntoono bweese bwa ye, 
ACT.24.3	Walukiinsu Felikisi, beetu tutoondo kwalaka bu tutaambulaa mamo, mu mpisi ntaangu, na mu bibeendu byobinso. 
ACT.24.4	Me ntiiri kudya ntaangu ye yalaka ko, me nyikuloombo mu kuba na mpemisi mu kuywiila beetu, mu mwaa-myamikufi. 
ACT.24.5	Beetu tubakuryee ti muutu wu kiyoolo kiri, mukuutu kisaangila kuri Bayudayo bobanso, munu mu bari bayende kwetuunga; tumi ha yulu haho se, nde mukuutu kabu dya minsaambiri myahaambuka mya ku Nadzareti. 
ACT.24.6	Nde watsiitsiri kusumuna Nzo-nzaambi, mu didyo, beetu twamukaangiri. [
ACT.24.7	] 
ACT.24.8	Mbuti ye wumufuuriri, lo ye sa mono ti, mi turi mu kumufuundila miri myangwanwa." 
ACT.24.9	Bayudayo basika ti mimyo bunubwo miri.
ACT.24.10	Ngoforo bu kamuha miswa mu kunzoonso, Pawulo wabvutula waleele ti: "Kuholosono mibvu myalaka, me nyaari ti ye wuri nzoonsi mu kaanda dimadi. Hango nkuumbu, me nyikalila nyutu yaami mu nsiitu. 
ACT.24.11	Ye wayelemene kuyaaba ti, me nyakiri kukukisa pe biluumbu kuumi na byoolo, kuholosono ku nyatoombikiri me ku Yerusalemi, mu kusaambila. 
ACT.24.12	Muutu ti mosi wahele kumono me ti mu nzo-nzaambi, kuri nyikalikisa na muutu, bunu pe nyisinda mpuumbu mu kusa kisaangila, ti mu manzo ma nkutukunu, ti kunsa bvula. 
ACT.24.13	Bo ka babangusina kusoongo kitotolo ti kimosi ko kuri ye, mu mi bari mu kufuundila me. 
ACT.24.14	Me ntaambiri musamu wunde wu bari mu kuleele me, mu nzila ya kabu. Mukwongo me nyiri mu kwesaambila Nzaambi yiyo ya bataayi beetu bobanso. Me nyasa kanyi mu matinu mu Mangisi na Babikiri. 
ACT.24.15	Nsiitu dzi nyasa mu Nzaambi, dzinidzo se bo bari na dzo, sa kwaba mfulukulu baatu basuunguma na bangaa-bubayi. 
ACT.24.16	Me-meene nyisalila kwa mu kumonoko kwahele maseembu mu nsimunu yaami, ha busu bwa Nzaambi, na ha busu bwa baatu mu mantaangu momanso.
ACT.24.17	«Ha mambisa mya mibvu myalaka, me nyiisiri kubvutuka ku Yerusalemi, mu kutwaala lubakusu kuri kaanda dyaami, na kuha bikabu. 
ACT.24.18	Mu ntaangu ya bikabu yiyo, bo bamwiini me nyatsyeemeke mu Nzo-nzaambi, kari na mpuumbu ko, kari se mu kisaangila ko. 
ACT.24.19	Ngo kasi Bayudayo babamosi ba ku Asya, babeeri haho, bo baketyee kufuunda me kuri ye, mbuti bamwii dyadibi mu me. 
ACT.24.20	Bunu pe, bamaba baleele, bubi bu bamwiini mu me, ha nyabee nyateleme ha busu bwa kikuutu kya Bayudayo. 
ACT.24.21	Bunu pe mu mbeembu yomosi yi nyabikisiri me, ha kakati dya bo, "mu ntoono mfulukulu ya bafwa, me bari mu kutsuundisa, lolo di ha busu bwa beenu!"»
ACT.24.22	Felikisi wayiinga kiluumbu, bu kaba yaari myominso mi tariri Nzila, na waleele ti: "Tumi ha sunduka Lisya, mukuutu fuunda, me mfyongokono misamu mi tariri beenu." 
ACT.24.23	Nde watuma mukuutu nkama mu kumukebe mu boroko, kuri wuri na mwaa-bunsaalisi, na se kuri banduku baandi bamubakisa.
ACT.24.24	Ha mambisa ma mwaa-biluumbu, Felikisi bo na mukasi waandi wa Muyudayo, Durusila, bayisa. Batumisa Pawulo na bamuyuka wudzoonsolo mu kanyi dya Kiristo Yesu. 
ACT.24.25	Bo bayolo na nde mu mi tariri nsungumunu, mu nkebulu nyutu na mu mutsuundu wukwiisa. Felikisi wabwiila kinkuuku, waleele ti: "Mu ntaangu yi, yende; me mbaka mpwaani sa nyikuteele lukimi." 
ACT.24.26	Nde waba nsiitu ti, Pawulo sa kamuha mboongo; mu didyo nde kaba Muteelaana kinsosi-kinsosi mu kuyolaa na nde. 
ACT.24.27	Mibvu myoolo bu myalabuka, Felikisi wataambula muyiingisi, nkuumbu yaandi, Porokyo Festo. Wunde se bu katya kubweeye ha busu bwa Bayudayo, wahemese Pawulo mu boroko.
ACT.25.1	Ha mambisa ma biluumbu bitatu bi katubukiri, Festo wayisika ku Kayisareya, mu kutoomboko ku Yerusalemi. 
ACT.25.2	Bakuutu ba bangaanga-nzaambi na Bayudayo ba lukiinsu, bafuunda Pawulo, na bayingukila Festo. 
ACT.25.3	Bo baloombo bweese kuri nde, mpisi kaba bvutukila Pawulo ku Yerusalemi, na kukwo, bamulebekele mweete mu nzila mu kumudzusa. 
ACT.25.4	Ngo kasi nde wabvutula ti: Pawulo wuri mu boroko dya ku Kayisareya, na me-meene Festo nyiri mu kubvutuka mu mawasu. 
ACT.25.5	Nde wabweese kuleele ti: "Hango babo bamono ti bakuka ngo bari basunduka ha kimosi na me; mbuti bari na kibila mu muutu wunde, lo bamufuunda!" 
ACT.25.6	Bu kalutisa biluumbu mpoomo bunu pe kuumi, nde wasunduka ku Kayisareya. Kiluumbu kyanama, bu kaba kadzakala mu nzo ya mutsuundu, waloombo ti bamutwaalikila Pawulo. 
ACT.25.7	Bu kayisa, Bayudayo bafumini ku Yerusalemi bamudyengekele, bamufuunda mu myalaka, miri bahele kubangisina kusoongo. 
ACT.25.8	Pawulo wakalila nyutu yaandi waleele ti: "Me nyahele kuyirika sumu ti dimosi, ti ha busu bwa Mangisi ma Bayudayo, ti mu mya mu Nzo-nzaambi, ti mu mi tariri Kayisari."
ACT.25.9	Festo bu katya kubweeye ha busu bwa Bayudayo, mu mpeelu mvutu kuri Pawulo, waleele kuri nde ti: "Buri ye tiiri kutoomboko ku Yerusalemi, mu mimami, mpisi bakutsuundisa, kuri me nyiri ha nsi?" 
ACT.25.10	Pawulo waleele ti: "Me nyateleme ha busu bwa mutsuundu wa Kayisari, kukwo me ntiiri ti bansuundisa. Me nyahele kuyirika dyadibi kuri Bayudayo, bunu bu yirikiri ye kuyaaba. 
ACT.25.11	Mbuti me nyasa lumvuki, na nyayirika ntoono, yiri nyayelemene kufwa, lo me nyahele kubisa kufwa. Ngo mbuti kwahele ntoono yangwanwa mu mi bari mu kumfuundila, lo kuri muutu wuri na miswa mu kuyekele me mu myooko mya bo ko. Ngo me ndoombiri bansuundisa ha busu bwa Kayisari" 
ACT.25.12	Haho Festo, bu kayende ku mfuundu na ba nde, wabvutula ti: "Ku Kayisari ye loombiri mu kweende, kunukwo ye wukweende."
ACT.25.13	Mwa biluumbu bu byaluta, mbyaasi Angiripa na Berenike batubuka ku Kayisareya, baha Festo mboto. 
ACT.25.14	Bo badzakala kukwo biluumbu byalaka; Festo wayala mampolo kuri mbyaasi, mu mi tariri Pawulo, waleele ti: "Boroko dimosi Felikisi kasiisiri. 
ACT.25.15	Me bu nyayeensi ku Yerusalemi, bakuutu ba bangaanga-nzaambi, na bakulu ba babakala ba Bayudayo banyaabisiri misamu mya mu nde, na baloombiri ti me nyimukesele mukanu. 
ACT.25.16	Me nyabvutiri kuri bo ti, bari Loma bahele na kifu kya kuyekele mu myooko mya baatu, muutu wu bafuundiri, tekesele kabaka mpwaani ha busu bwa bamufuundiri mu kukalila nyutu, mu mi bamufuundiri. 
ACT.25.17	Hango [bo] bobanso bayisiri ha, kwahele kumpa laki. Bu bukyeeri, me nzakiri mu nzo muyalu, na ntumisini bantwalikila muutu wunde. 
ACT.25.18	Bu twadzakala, bafuundi bateleme, ngo kuri ti dimosi ko, mu mi bamufuundiri myabwanikina na mi nyabee tsima me myamibi. 
ACT.25.19	Ngo dzini mwaa-nkalikisi mu mi tariri nsaambukulu yaaku; mi bari bamubelele mitariri muutu mosi, nkuumbu yaandi Yesu, wuri wafwa, ngo kasi Pawulo wuri mu kuleele ti wuri mwooyo. 
ACT.25.20	Ngo bukuri me nyahele kuyaaba mi nyisa, me nyafuuriri Pawulo, mbuti tiiri kweende ku Yerusalemi, na kukwo bamutsuundisa mu mimyo. 
ACT.25.21	Kasi Pawulo waloombo ti musamu nde kaba wakebu, natee Oguste lalimini nde. Mu bubwo, me nyatuma ti bamukebe natee ku nyimuheeke me kuri Kayisari. 
ACT.25.22	Angiripa waleele kuri Festo ti: "Me se bee ntiiri kuywiila muutu wunde." Festo wabvutula ti: "Bweepari sa wumuywiila."
ACT.25.23	Hango, bu bwakya, Angiripa bo na Berenike bayisa mu lukiinsu na mpuumbu baatu, na bakoto mu nzo mutsuundu kintwaari na bakuutu ba mikaangu mya fuunda, na baatu bari bunu buri lukiinsu lwaaku mu bvula. Festo bu kaha lutumu, batwaala Pawulo. 
ACT.25.24	Festo waleele ti: "Mbyaasi Angiripa na beenu bobanso luri hamaha, monee muutu wuri mu ntoono nde, mpuumbu Bayudayo yoyinso yayisiri kuri me, ku Yerusalemi, na hamaha se, mu kuloombo mu misaakulu ti yaa kabweese kuba wamwooyo ko. 
ACT.25.25	Mu bitsimi bya me, me nyahele kumono di kari kasa mu kubwiilila mukanu wa lufwa. Mu bukuri nde waloombo ti musamu waandi, Oguste wuyelemini kudzoonso nde, me nyakaangiri kitsimi mu kumuheeke. 
ACT.25.26	Me nyahele na dya butswiswikii dya kutinina mukuutu, mu didyo me nyikutweesikiri nde hamaha, mpisi heki ha lumbisa lwa bifuuri bya beenu, me mbaka mya kutina. 
ACT.25.27	Me madyeele mawa, mu kuheeke ku Loma boroko kwahele kusoongo bubi, bu bari mu kumufuundila.
ACT.26.1	Angiripa waleele kuri Pawulo ti: "Wuri na miswa mu kukalila nyutu yaaku." Haho Pawulo kalaambula kooko wadzoonso mu kukalila nyutu yaandi: 
ACT.26.2	"Mu myominso mya fuundiri me Bayudayo, mbyaasi Angiripa, me nyiri na kiminu kyalaka mu kukalila nyutu yaami ha busu bwa ye, lolo dimadi, 
ACT.26.3	bukuri ye wuri na nyaabulu ya myominso, mitariri bifu bya Bayudayo na mi bakwesiila bo nkalikisi. Ha ngo nkuumbu, me nyikuyingukila mu nkindusulu-mutima mu kunywiila.
ACT.26.4	"Hango kidziingu kyaami, kuholosono kunu mbandukulu butuuti bwaami, me nyikiyookisiirye hansa kaanda dyaami; Bayudayo bobanso badzakala mu Yerusalemi bayaari. 
ACT.26.5	Kuholosono na kidzika banyaari; lo bateeriri me kimbaangi. Me netyee kidziingu kyaami bunu Mufarisi, bunu buri nsambukulu yeetu. 
ACT.26.6	Na mu lumalu mu nsiitu dza lusiilulu dzasa Nzaambi kuri bataayi beetu, me ntelimini ku mutsuundu. 
ACT.26.7	Kintwaari kya makaanda mo kuumi na moolo meetu, makwesalila mu kifiki, butsuku na mwiini, mari na nsiitu mu kumono nsiilulu dzidzo. Mu ntoono nsiitu dzidzo, mbyaasi, Bayudayo bafuundiri me. 
ACT.26.8	Bukuri ki luri mu kutsima, ti Nzaambi kari mfulukisa bafwa ko? 
ACT.26.9	"Me ngo wuri, nyaba na kitsimi kya kunwaanisa, mu manzila momanso, nkuumbu Yesu, wa ku Nadzareti. 
ACT.26.10	Mamo se, me nyasiiri ku Yerusalemi. Nyasoko bangisi balaka mu boroko, bu nyataamburi lutumu lwa bakuutu ba bangaanga-nzaambi. Me nyataamburi kuri ti babadzusa, habaanaa babakesiri mukanu wa lufwa. 
ACT.26.11	Me nyayende mu manzo ma nkutukunu mu kwebaseembe. Nyabakwiikisa mu kuri basaana nkuumbu Yesu, na mu nkesi dzalutila kiteesu, nyabanama natee mu mabvula manzeense.
ACT.26.12	Mu ntoono misamu mimyo, me nyayende ku Damasiko, na lutumu na kisalu kya mpeeri bakuutu ba bangaanga-nzaambi. 
ACT.26.13	Mu nkati-mwiini, ha kakati dya nzila, buungi bubvuriri na ntaangu, bwafumuna ku yulu, bwadyengekele me, ha kimosi na baba kwemfila. 
ACT.26.14	Beetu bobanso twabwa ha nsi, me nyayuka mbeembu yaba leele me mu ndiinga ya kihebeleho ti: "Sawuli, Sawuli! Mu nki wuri mu kwekwaamisa me? Diri mpasi kuri ye, mu kunwaanisa kutya kwa Nzaambi. 
ACT.26.15	Me nyafuula ti: "Mfumu ye na? Mfumu waleele ti: "Me ngo Yesu, wu wuri mu kwekwaamisa. 
ACT.26.16	Kasi, siimbika na teleme mu miilu myaaku; me nyikumonokini mu kusa ye kisari kyaami na mbaangi [me] mu ma mwiini, na ma wubweese kumono, ha nyikumonokono me. 
ACT.26.17	Mu kukuula ye mu kaanda, na kweende ku nyikuheeke me kuri bangooyi. 
ACT.26.18	Me nyikuheekiri mu kudzibula miisu mya bo, mpisi bapala mu mampimbisi biisa ku buungi, bapala na mu lutumu lwa Satana, mu kuba mu lwa Nzaambi, mu kutaambula mpemusunu ya masumu, na bataambula kikuuku ha kakati dya bangisi mu kanyi dibasa mu me."
ACT.26.19	Mu bubwo, mbyaasi Angiripa, me nyasii tungukila mamono-miisu ma ku yulu mamo ko. 
ACT.26.20	Kubaandukila kuri bari ku Damasiko, tumi bari ku Yerusalemi, nkoonsi yoyinso ya Yudaya, na kuri bangooyi, nyayikisa ti bayiinga madyeele, na babvutuka kuri Nzaambi, na basalila biyiriki byayelemene na nyiingulu madyeele. 
ACT.26.21	Mu ntoono yiyo, [bu nyaba] mu Nzo-nzaambi, Bayudayo bankaanga na basaka bwa kunzusila. 
ACT.26.22	Me Nzaambi wa bakisa me, natee mu kiluumbu ki. Me nyiri hamaha, mu kuta kimbaangi kuri bilesi na bakuutu. Babikiri na Moose bayaabisiri miyelemini kwiisa, minimyo se me nyiri mu kwetswiikisa. 
ACT.26.23	Mbuti Kiristo wamwiini mpasi, na nde ngo watete mu kufuluka mu bafwa, nde yelemini kuyaabisa buungi kuri kaanda na kuri bangooyi."
ACT.26.24	Pawulo bu kari mu kukalila nyutu mu mamo, Festo mu mbeembu yadzaangama waleele ti: "Ye walawuka, Pawulo! Nyaabulu yi wuri na ye, kukunata ku kulawuka!" 
ACT.26.25	Kasi Pawulo wabvutula ti: "Me nyahele kulawuka, Walukiinsu Festo, ngo ma ndeeriri me ma ngwanwa na ma madyeele. 
ACT.26.26	Mukwongo mbyaasi yaari myominso mimyo, na me lo nzoonsiri mu nsiitu ha busu bwa nde. Me nyirikiri kuyaaba ti nde kadziimburi ti dimosi mu mamo ko, bukuri mamo mahele kuyirima mu nsweeki. 
ACT.26.27	Buri ye wusa kanyi mu babikiri, mbyaasi Angiripa? Me nyaari ti ye wusa kanyi!" 
ACT.26.28	Angiripa waleele kuri Pawulo ti: "Hasiiri, hantele ye tiiri kukitula me mukiristo." 
ACT.26.29	Pawulo waleele kuri nde ti: "Ntaangu yiba yantele, bunu pe yalaka, me nyisaambila Nzaambi, kari mu wunu ye ko, ngo mu beenu-banso luri mu kuyuka me lolo di, mpisi luba bunu me, ngo kwahele bikonyi bi!"
ACT.26.30	Mbyaasi, ngoforo, Berenike na bobanso baba na bo, bateleme, 
ACT.26.31	na bu bayende ku mfuundu, badzoonso bo na bo, baleele ti: "Muutu wu wahele kuyirika ntoono ti mosi wu bayelemini kumudzusa bunu pe kumusa mu bikonyi." 
ACT.26.32	Angiripa waleele kuri Festo ti: "Muutu wu beeri wayelemene kumupatula, mbuti bee wahele kuloombo kuri ti Kayisari kalalama."
ACT.27.1	Bu baholo nzeengulu dza kunata beetu ku Italya, baha Pawulo na maboroko makimi kuri mukuutu nkama bayongolo, nkuumbu yaandi Yulyo, mu mukaangu bayongolo wa Oguste. 
ACT.27.2	Beetu twanwaata mu bwaatu, bwa Adaramitino, bwaba kweende mu mabula ma Asya, mari mu teke mubu. Baba na beetu ngo Aristarako wa ku Makedonya wudzakalaa ku Tesalonika. 
ACT.27.3	Kiluumbu kyanama, beetu twatuula ku Sidoni. Yulyo waba hololo Pawulo mu bumuutu, wamuha miswa mu kwemono banduku baandi, mu kutaambula lubakusu lukaba na nzala lwo. 
ACT.27.4	Bu twayisika haho, twayende mu teteke dya simu dya Kiporo, mu ntoono kiteembu kyaba tubwaana, 
ACT.27.5	na beetu twataba mubu, bebele dya Kilikya na Pamfilya, na twasunduka ku Mira mya ku Likya. 
ACT.27.6	Haho, mukuutu nkama bayongolo bu kamono bwaatu bwa ku Alekanderi bwaba kweende ku Italya, nde wutunwaatisa mu bwo. 
ACT.27.7	Mu biluumbu byalaka, beetu twaba kweyende buke-buke mu maampa; na mu mpasi dzalaka beetu twatubuka ku teke bvula dya Kinido, ngo twasii bangusina kusunduka haho ko, mu ntoono kiteembu kyaba tukakisila. Beetu twayendekele mu teteke dya simu, twabwa ha kakati dya maampa dya Salemone, mu kutubuka ku Kerete. 
ACT.27.8	Mu mpasi, beetu twatubuka ku kibeendu ki bateela ti Masabu Mamabwete, bebele na bvula dya Lasaya.
ACT.27.9	Ntaangu yalaka yaba yimwaaluta, na bwaba bweki bwabubi mu kweyendekele mu maampa, mu bukuri ntaangu ya loomi yaba yimwaaluta. Pawulo walubula, 
ACT.27.10	waleele kuri bo ti: "Banduku baami, me nyimono ti budyeengi bu, buri na nsisi, kari munu mu bitotolo ko, ngo se na mu kidziingu kya muutu-muutu mu beetu." 
ACT.27.11	Kasi mukuutu nkama waba bvuriri kusiila nsiitu mu munati na mu ngaa-bwaatu, ti na mu maba leele Pawulo. 
ACT.27.12	Ngo bukuri sabu dyaba bwa kulutisila pe ntaangu ya kyoosi, balaka baha kitsimi kya kuyisika haho, mu kuri ti kampe tutubukiri ku Foyiniki, sabu dya Kerete, ku teke sude bebele na weste na ku node bebele na weste.
ACT.27.13	Kiteembu kyadzuuna kyafumuna ku sude kyabeke kupeepe. Bo batsima ti lo beensi kwaaku; ngo bayende mu nzila ya Kerete. 
ACT.27.14	Mwaa-kidzika kyantele kiteembu kya makwa, ki bateelaana Erakilo, kyasangumuka. 
ACT.27.15	Kiteembu kyanata bwaatu, na bu twaba bwakusiila pe, twayendekele bunubwo. 
ACT.27.16	Bu twaba mu kuluta ku nsuku kibuma ki bateelaa Kawuda, mu mpasi dzalaka beetu twabangisini kaholo mwaa-bwaatu bwantele bwa lubakusu. 
ACT.27.17	Bakolokoso bwaatu bubwo mu misiinga mya lubakusu. Mu kubata kuri ti bakwiisa kutukoko natee ku Siriti, bo basundula bitsuri bya miti bikoobaanaa byakolokoso mu bwaatu, na bahemese bee yendekele mu kiteembu bunubwo. 
ACT.27.18	Kiluumbu kyaba nama, kiteembu bunu kyaba kyakiri mu kutuningisa. Baatu babeke kulooso bitotolo mu kuleengese bwaatu. 
ACT.27.19	Na mu kiluumbu kyabitatu, bo basundula makuunsi ma bwaatu mu myooko mya bo-meene. 
ACT.27.20	Mu biluumbu byalaka, ntaangu na bambwetete byasii pala ko; kiteembu kyasii kuluka ti mwaa-kwantele ko, na nsiitu ya kubvuuka yaba yeki yo pe.
ACT.27.21	Byandya byaba bimwaawa na kidzika. Pawulo, bu kateleme ha kakati dya bo, waleele ti: "Ho! Banduku, bwaba bwayelemini ti beenu lunwiila; twaketyee kuyisika Kerete ko, mu kuhele kusuumbuka na kuhele kuhoomboso byobinso bi. 
ACT.27.22	Mu lumalu me nyiluloombo ti lwaatee kibakala. Kuri muutu mu beenu wufwa ko, ngo bunu bwaatu bubvukuna. 
ACT.27.23	Mukwongo, Nzaambi yi bakiri me, na yi nkoosalila me, mbasi yaandi yiisiryee kumonokono me, mu butsuku 
ACT.27.24	na yileeriryee kuri me ti: "Pawulo ya baa na boomo ko, ye yelemini kuteleme ha busu bwa Kayisari; na mono, Nzaambi wukusiiriri bweese na bobanso ba luri mu budyeengi. 
ACT.27.25	Hango nkuumbu, banduku beenee na kibakala, me nyiri na nsiitu mu Nzaambi; mamo ma kaleeriryee kuri me, sa mayirima. 
ACT.27.26	Buri bwabubwete ti tutelemee ha yulu kibuma.
ACT.27.27	Butsuku bubwo bwaba bweki bwa kuumi na bina, na twaba tumwaawumuka wa Adirya. Mu kakati dya butsuku, bisari bya mu bwaatu, babaka kitsimi ti kampe tukokisiri bebele na butoto. 
ACT.27.28	Bo badiimba musundu, na babaka mankwaanga makuumi moolo; bu bayende ha mankula, babweese kudiimba, na babaka mankwaanga kuumi na mataanu. 
ACT.27.29	Bo bamono boomo, ti bwee tukakiri mu matari, basundula binko bina ku mambisa ma bwaatu, na basuka mutima ti nkani bwiisi buwasula mu kukya. 
ACT.27.30	Bisari bya bwaatu baba na nzala kuyitika; bu basundula mwaa-bwaatu bwa lubakusu, ku mutu bwaatu, bo kuleele ti binko bakwee yirika. 
ACT.27.31	Pawulo waleele kuri mukuutu nkama bayongolo na bayongolo ti: "Mbuti baatu ba bahele kuba munsa bwaatu, lo beenu lubangusina kubvuuka ko." 
ACT.27.32	Haho bayongolo batabula misiinga myaba myakolokoso mwaa-bwaatu bwa lubakusu na badipatula dyayende mu maampa.
ACT.27.33	Tekesele bwiisi bukya, Pawulo wasyaamisa bobanso ti nkani badya, waleele ti: "Kiluumbu ki kyakuumi na bina, luri mu kukiinga na lwahele kudya. 
ACT.27.34	Hango nkuumbu me nyilusyaamisa mu kuholo byandya, bukuri mvuukulu yeenu yiri mu byo, na kuri ti lufu lumosi lwa mitu myeenu ludziimbila ko." 
ACT.27.35	Nde kaleelaa mimyo, waholo mpa, wabvutula matoondo kuri Nzaambi, ha busu bwa bobanso, na bu kabukuna, wabaandika kudya. 
ACT.27.36	Bobanso babaka makwa, na bo se baholo byandya mu kudya. 
ACT.27.37	Munsa bwaatu, twaba nkama dzoolo na makuumi nsaamu na baatu basaamunu. 
ACT.27.38	Bu bayukuta, bo balooso masaangu mu mubu mu kuleengese bwaatu.
ACT.27.39	Bwiisi bu bwakya, basii bweese kuyaaba butoto ko, ngo batalila mwaa-waanga diri na kibeendu kyapalila munyeenge. Bo bakaanga kitsimi kya kweende ku simu, mbuti babangusini kusindukila bwaatu. 
ACT.27.40	Bu bapatula binko, bayende ha yulu mubu, mu ntaangu yomosi, banyanguna misiinga mya kisuunguki, bataanda nsaanda ya ku mankula ma bwaatu, mpisi heki kiteembu kibasindukila ku simu. 
ACT.27.41	Bo babwa ha kikuma kya munyeenge, kiri ha kakati dya mubu; bo basaka bwakweendekile ku simu, ngo mutu wakakimina kunsa munyeenge, bwaatu bwaba bwa kutembekele pe. Kitsuri kya mambisa kyatsyaamuka mu ntoono makwa ma[mipaku]. 
ACT.27.42	Kutya kwa bayongolo kwaba ti badzusa maboroko, mpisi heki ti dimosi dihele kubwa mu mubu na kubvuuka ha mambisa ma kutsaya. 
ACT.27.43	Mukuutu nkama bayongolo bu katiiri kuyitikisa Pawulo, wabakabikisa kitsimi kikyo. Nde watuma kuri babo babangusina kutsaya, mu kubwa batete mu maampa na beende ku simu. 
ACT.27.44	Heki mu babo basiiri, babamosi basalila mabaya, bakaka basalila mabaya ma bayisila mu bwaatu. Bubwo bobanso batubuka ku simu, mpee-mpolo.
ACT.28.1	Bu babvuuka mpee-mpolo, bo bayuka ti kibuma kya butoto ki batubukiri kikyo nkuumbu Melite. 
ACT.28.2	Bangaa-bula bubwo batubwaana mu ntiilu yayinene. Bu banamuka mbaawu, batuteele ku kuyoto, mu ntoono mbvula yaba yimwaanoko, na mu ntoono kyoosi. 
ACT.28.3	Pawulo bu katolo bitsootso byalaka, wabituba ku mbaawu, mpiri yapala, mu ntoono nyangala, na yamutatika mu kooko. 
ACT.28.4	Bangaa-bula bu bamono nyoko yiri mu kutsinga mu kooko kwa Pawulo, bo na bo baleele ti: "Ngwanwa muutu wu mudzusi kari. Nde pariryee mpee-mpolo mu mubu, ngo nsundusulu dza Nzaambi dzimuha miswa ko mu kuba mwooyo. 
ACT.28.5	Hango nde kakubulaa kooko, nyoko yabwa ku mbaawu; nde wahele kumono mpasi ti dzimosi. 
ACT.28.6	Baatu baba kiingilaa ti kooko bee kumutuundiri, bunu pe bee fwiiri na sisuu. Bo bakiingila kidzika kyalaka, na bahele kumono dya mpasi dimutubukila. Bo bayiinga nzoonsulu, beki leele ti muutu wu nzaambi kari.
ACT.28.7	Bebele na kibeendu kikyo, kwaba bula bwa muutu mosi, mukuutu kibuma, nkuumbu yaandi Popilyo, watutaambiri, mu kimbaasi ku nzo yaandi, mu biluumbu bitatu. 
ACT.28.8	Ngo taayi dya Popilyo wabeele baawu, na mwooyo wa makila, waneŋene. Pawulo wayende kuri nde, wasaambila, wamutetekele myooko, na wamutsinikisa. 
ACT.28.9	Mamo bu mamonoko, baatu bakimi ku kibuma, baba na babeeru bakokosolo, na batsiinika. 
ACT.28.10	Bo batuhololo mu lukiinsu lwolunso; bu twaba tweki mu kweende, batuha bi twaba na nzala byo mu budyeengi.
ACT.28.11	Ha lumbisa lwa mangoondo matatu, beetu twaholo bwaatu bwa ku Alekanderi, bwalutisiri ntaangu ya kyoosi ku kibuma. Bisoni byatina mu bwaatu byaba «Dyoskuro.» 
ACT.28.12	Bu twatubuka ku Sirakusayi, beetu twalutisa biluumbu bitatu haho. 
ACT.28.13	Bu twayisika haho, twatubuka ku Lengyoni. Ha mambisa ma kiluumbu kimosi, kiteembu kya sude kyatubuka, na bukyaanaa twatubuka ku Potyolo, 
ACT.28.14	kukwo, twabaka bampaangi, batuteele mu kudzakala kuri bo, mu biluumbu nsaamu; bubwo twatubukila ku Loma. 
ACT.28.15	Bampaangi ba ku Loma, bu bayuka mi twabwanikini na myo, bayisa tubwaana natee ku dzaandu dya Apyo, na ku Manzo Matatu. Pawulo bu kabamona wabvutula matoondo kuri Nzaambi, na walwaata kibakala. 
ACT.28.16	Mu ntaangu yi twakoto mu Loma, baha miswa kuri Pawulo mu kuba kwa nde-kaka na muyongolo waba kemukebaana.
ACT.28.17	Ha mambisa ma biluumbu bitatu, Pawulo wateele bakuutu batete ba Bayudayo ba ku Loma, ku nzo yi kaba. Bu bakutukuna, nde waleele kuri bo ti: "Bampaangi baami, me nyahele kuyirika lumvuki ti lumosi kuri kaanda, bunu pe kuri bifu bya bataayi beetu. Bu nyabee mu boroko ku Yerusalemi, me banyekele mu myooko mya bari Loma. 
ACT.28.18	Bo bamfuulaana, baba batiiri kumpatula, mu ntoono yiri bahele kumono kibila ki badzusila me. 
ACT.28.19	Ngo kasi, Bayudayo basii tya ko, na me nya kati kuloombo ti Kayisari kansuundisa, kuri nyahele na kitsimi kya kufuunda kaanda dyaami. 
ACT.28.20	Mu ntoono yiyo me ndoombiryee mu kulumono, na mu kuyolo na beenu. Mu ntoono nsiitu ya Isaheli, me nyiri mu bikonyi bi nyiri na byo bi. 
ACT.28.21	Bo bamuleele ti: «Mu mitariri ye, beetu twahele kutaambula mukaanda ti mosi, wafumuni ku Yudaya; kwahele se ti mosi mu bampaangi bayisiri kumaku, watuyaabisa bunu pe wadzoonso mamabi mu ye. 
ACT.28.22	Ngo beetu tutiiryee kuyuka ye-meene, ma wutsima ye, mu mitariri kabu dya minsaambiri myahaambuka, bukuri dyayabakana ku turi beetu, na mwomunso bari mu kudinwaanisa.»
ACT.28.23	Bu bakaanga laki na Pawulo, bo bayisa mu lutaangu lwalaka ku nzo yaandi. Kuri bo kayaabisa mu nteelulu kimbaangi kya Kimfumu kya Nzaambi, mu kubayukusa mu mitariri Yesu, kabandukila mu Mangisi ma Moose, natee mu babikiri, baholosonaa kipari natee nsinsika. 
ACT.28.24	Babamosi basiila kanyi mu ma kaba leelaana, bakaka babisa kusa kanyi. 
ACT.28.25	Bu baba kuyukusuna pe bo na bo, batsamukina. Pawulo waleele dyaambu dimosi ti: «Bwabubwete, Mpeeve Yangisi yadzoonsiri mu Esaya kuri bataayi beenu, 
ACT.28.26	yaleele ti:
ACT.28.26	"Yende leele kuri kaanda didyo:
ACT.28.26	Beenu sa lwayuka, ngo ka lubakula ko;
ACT.28.26	beenu sa lwakyeese, ngo ka lumono ko.
ACT.28.27	Bukuri mutima kaanda di weki wakuba;
ACT.28.27	bari na mpasi mu kuyuka mu makutu,
ACT.28.27	bakaangiryee miisu myaaku,
ACT.28.27	mpisi bahele kumono mu miisu,
ACT.28.27	na bahele kuyuka mu makutu,
ACT.28.27	na bahele kubakula mu mutima,
ACT.28.27	na bahele kuyiinga madyeele, kuri me nyibatsinikisa."
ACT.28.28	Ngo diba dyayabakana kuri beenu ti, mvuukulu ya Nzaambi yi, yeki yaheeku, kuri bangooyi; bo se sa bayuka!» [
ACT.28.29	]
ACT.28.30	Pawulo wadzakala mibvu myoolo mu nzo ya kufutila. Nde waba taambulaana bobanso baba kweemumonaa. 
ACT.28.31	Nde wayaabisa Kimfumu kya Nzaambi, na wayikisa mitariri Mfumu Yesu Kiristo, mu nsiitu dzodzinso, kwahele bikakusulu.
ROM.1.1	Pawulo, nkutu Yesu Kiristo, wataambula mbila mu kuba ntumu na wu bari basoolo mu ntoono Musamu Wamubwete wa Nzaambi.
ROM.1.2	Nzaambi watekisiri kusa nsiilulu kuri babikiri baandi mu Matinu Mangisi, 
ROM.1.3	mu mitariri Mwaana waandi, wabutukila mu kaanda dya Davidi mu muswinyi, 
ROM.1.4	wu kari kasa Mwaana Nzaambi, mu mpinu, bunu buri Mpeeve ya bungisi, mu mfulukulu ya bafwa, ngo Yesu Kiristo Mfumu yeetu. 
ROM.1.5	Mu nde turi twataambula bweese na buntumu, mu kuri ti makaanda momanso matumuma mu kanyi, mu nkuumbu yaandi, 
ROM.1.6	munsa mo beenu se luri baatu, bataambula mbila Yesu Kiristo.
ROM.1.7	Kuri banduku ba Nzaambi bobanso ba mutima, bari ku Loma, bataambula mbila mu kuba bangisi: bweese na kiyeengi bifumunaa kuri Nzaambi, Taayi dyeetu, na kuri Mfumu Yesu Kiristo, biba na beenu.
ROM.1.8	Hatete, me nyibvutula matoondo kuri Nzaambi yaami mu Yesu Kiristo, mu ntoono beenu bobanso, bukuri kanyi dyeenu bakwedzoonsolo mu dyo, mu nsi yansiina. 
ROM.1.9	Mukwongo, Nzaambi mbaangi yaami, nde wu nyisalilaa me mu mpeeve yaami, mu nyabusulu Musamu Wamubwete wa Mwaana waandi: me nyibambukilaa beenu mwooyo kwahele kuhoto, 
ROM.1.10	mu nsaambulu dzaami, mu mantaangu momanso. Me nyiri mu kuloombaana mpisi mbaka, mu kutya kwa Nzaambi, mpwaani ya kwiisa kuri beenu. 
ROM.1.11	Bukuri nyiri na musoongo walaka wa kulumono, mpisi heki nyilutubukila kikabu kyakimpeeve, mpisi luba bakumusu. 
ROM.1.12	Mimyo mu kuri ti tubeenee basyaamusu ha kimosi, ha nyiba kuri beenu, mu kanyi dyantwaari kuri beenu na kuri me.
ROM.1.13	Bampaangi, me ntii ko ti beenu luba kunsa lubu. Mantaangu malaka me nkootsimaa kwiisa, mu kutolo bimbutu kuri beenu na kuri makaanda makaka, ngo natee mu lumalu me bankabikisa. 
ROM.1.14	Me nyiri na ma nyelemini kuyirika kuri Bahelene na kuri banzeense, kuri bangaa-madyeele na kuri madzeeke se. 
ROM.1.15	Mu didyo, me nyiri na musoongo wa kuyaabisa Musamu Wamubwete kuri beenu se bari Loma.
ROM.1.16	Mukwongo, me nyahele na nsoni mu Musamu Wamubwete, bukuri nde ngo mpinu dza Nzaambi, mu mvuukulu ya mpisi wunde wusiila kanyi, ha tete kuri Bayudayo tumi kuri Bahelene. 
ROM.1.17	Bukuri nsungumunu ya Nzaambi yayabakana mu nde, mu kanyi na mu ntoono kanyi bunu bu diri dyatinu: «Ngaa-kusuunguma sa kaba mwooyo mu kanyi.»
ROM.1.18	Mukwongo, kunu kinsongi-yulu, nkesi dza Nzaambi dzimonokinaa mu baatu bahele na kinzaambi, na bari na bubayi, basweekaa ngwanwa kunsa bubayi, 
ROM.1.19	ngo mari lo bayaaburi mu Nzaambi, mari mamonokono kuri bo, bukuri Nzaambi wabasoongo mo. 
ROM.1.20	Mukwongo, bitotolo bya nde byahele kumonokono, mpinu dzahele manunu na bunzaambi, kuholosono nyirikulu nsi, biri byamonokono mbuti babimwiinini mu biyiriki byaandi. Ngo bo ka babaka mpemisi ko, 
ROM.1.21	bukuri bu bayaaba Nzaambi, ka basii kumukeembese bunu Nzaambi ko, bunu pe kubvutula matoondo kuri nde ko. Kasi bayeki bamikangala mu nsimunu yaaku, na mitima mya bo mya buwulu miri kunsa mampimbisi. 
ROM.1.22	Bo batsima kuba bangaa-madyeele, ngo bilawuku bari, 
ROM.1.23	na bayeki baha nkeembu Nzaambi yiri yafwaa ko, kuri biteki biri mu kifwaani kya muutu wufwaanaa, kya banoni, kya bibulu na kya banyoko.
ROM.1.24	Hango-nkuumbu, Nzaambi kari kabayekele mu nsumukunu mu nzila ya nyiimunu dza mitima myaaku, mu kuhele kukiinsa manyutu ma bo-meene. 
ROM.1.25	Bo bakituri ngwanwa ya Nzaambi yeki mpya, badumusini na basaambiri kiyiriki ha kibeendu kya Muyiriki, nde wuri wasakumunu kwahele manunu. Amene.
ROM.1.26	Hango-nkuumbu, Nzaambi kari kabayekele mu mantiilu mansoni. Mukwongo, bakyeetu ba bo bahotiri kwepala na babakala, mu kwesakisina na bambaasi bakyeetu. 
ROM.1.27	Bwobumosi se babakala, bahotiri kwepala na bakyeetu, basangumiki mu mampwiisu ma bo na bo, mu kweyirika myansoni babakala na babakala, na kutaambula mufutu wayelemene na nzimbukulu ya bo-meene.
ROM.1.28	Ngo bukuri bahele na musoongo wa kuyaaba Nzaambi mu ngwanwa, Nzaambi wabayekele kunsa madyeele maaku mamabi, mu kweyirika mahele kuyelemene. 
ROM.1.29	Bayeki baluula mu momanso ma bubayi, mu mutima-bubi, mu ntiki-mboongo, mu nyirikulu mamabi; baluula mu musoki, nzusulu baatu, mu mayumu, mu mawunu, mu ndyaatulu dzadzibi. Bo bangaa-saana, 
ROM.1.30	bangaa-makele, bataatu ba Nzaambi, bangaa-kinwa, bangaa-masiiku, bangaa-nzala-kubila, bari na madyeele mu nyirikulu myamibi, bari na tungu kuri bataayi na banguri. 
ROM.1.31	Bo bahele na madyeele, bahele na ngwanwa, bahele na musoongo mu bambaasi, bahele na mutima wangebe. 
ROM.1.32	Bo bayaari mukesu wa Nzaambi, ti bayirikaa ma bubwo lo bayelemeni kubadzusa; ngo kasi kari kunu kuyirika bari mu kumiyirika ko, ngo bari mu kwesyaamisa se baatu bakwemiyirika.
ROM.2.1	Hango-nkuumbu, ye muutu, wuri mutsuundisi, wuri mbakila mpemisi ko bwooso ye beele; bukuri ye wubaanaa wutsuundisa mbaasi, lo nyutu ye-meene wuri mu kubwiisa, bukuri ma wutsuundisila mbaasi, ye-meene se manamo wuri mu kuyirika. 
ROM.2.2	Tuyaari ti nsundusulu ya Nzaambi yilutilaa bunu buri ngwanwa, kuri babo bayirikaa mya bubwo. 
ROM.2.3	Ye muutu, wuri mutsuundisi bakweyirika mya bubwo, na ye-meene se wukwemiyirika; buri ye butsimini ti ye ngo wuri sa bvuuka mu nsundusulu ya Nzaambi? 
ROM.2.4	Hoti busina bwa mbweeyulu-mutima waandi, nkuundulu na nkindusulu-mutima waandi, ye wuri mu kunyaafuna, mu kuhele kuyaaba ti mbweeyulu-mutima ya Nzaambi, yinataa ye ku nyiingulu madyeele? 
ROM.2.5	Ngo mu bunkuri bwaaku na nkubusulu mutima waaku, ye wukwekutukisa nkesi dzibwa mu ye, mu kiluumbu kya nkesi, na kya nyabusulu nsundusulu yasuunguma ya Nzaambi, 
ROM.2.6	nde mbasi-tsuku wubvutula kuri mpisi muutu bunu buri biyiriki byaandi. 
ROM.2.7	Sa kaha kidziingu kyahele manunu kuri babamosi, bakwesaka mu kifiki kunsa kisalu kyaandi, nkeembu, lukiinsu na kiteesu kyahele mbolulu. 
ROM.2.8	Sa kasoongo nkesi na kabala kuri bakaka, mu ntoono tungu na bukuri bahele kutumuma kuri ngwanwa, kasi batumuma mu mya bubayi. 
ROM.2.9	Manyoongi na kinkuukulu kuri mpisi muutu wukweyirika mamabi, dyatete kuri Muyudayo tumi kuri Muhelene. 
ROM.2.10	Ngo kasi nkeembu, lukiinsu na kiyeengi kuri bakweyirika mamabwe, dyatete kuri Muyudayo tumi kuri Muhelene; 
ROM.2.11	bukuri Nzaambi wahele na bubayi.
ROM.2.12	Mukwongo, bobanso bayirikiri masumu kwahele mangisi, sa bafuuka se kwahele mangisi; na bobanso bayirikiri masumu kunsa mangisi, sa baba batsuundusu mu mangisi. 
ROM.2.13	Bukuri kari bayukaa mangisi basuunguma ha busu bwa Nzaambi ko, ngo kasi basalilaa mangisi sa baba balulukusu. 
ROM.2.14	Mukwongo, mbuti bangooyi bahele na mangisi, bakwesalila mangisi bunubwo, bo bu bahele na mangisi, bo-meene ngo mangisi. 
ROM.2.15	Bo basoongaa kuri ti, biyiriki bya mangisi byatinima mu mitima mya bo, nsimunu bo yita kimbaangi, mu bo na bo bitsimi bikwebafuunda bunu pe bikwebakalila. 
ROM.2.16	Bubwo buba, mu kiluumbu ki tsuundisa Nzaambi mu Kiristo Yesu, mansweeki ma baatu, bunu buri Musamu waami Wamubwete.
ROM.2.17	Ye wuri na nkuumbu ya Muyudayo, wasa nsiitu mu mangisi, na wuri na kimweese mu Nzaambi yaaku. 
ROM.2.18	Ye yaari kutya kwaandi, wusaanaa nsobokoso mu mari mufunu, wayikusu mu mangisi. 
ROM.2.19	Ye yirikiri kuyaaba ti ye wuri munati bafwa miisu, buungi bwa bari ku mampimbisi, 
ROM.2.20	muyikisi baatu bahele na nyaabulu, muyikisi mwaa-baala, wunde wuri na dyeele dya kuba na nyaabulu, na dya kuba na ngwanwa mu mangisi. 
ROM.2.21	Ngo habaanaa ye ngo wukweyikisa bambaasi, dyaburi wuri ye-meene kuyikisa pe? Ye wukweyikisa ti kuyiba pe, buri ye-meene wukweyiba? 
ROM.2.22	Ye wukweleele ti kimpala kusa pe, buri ye-meene wukwesa kimpala? Ye wumonaa kinkeni mu biteki, buri wuri mu kweyiba mu manzo ma Nzaambi? 
ROM.2.23	Ye wukwesa kimweese mu mangisi, buri wuri mu kwesaana Nzaambi mu kwesinina mangisi? 
ROM.2.24	Mukwongo, diri dyatinu ti: «Mu ntoono beenu, makaanda makwesaana nkuumbu Nzaambi.»
ROM.2.25	Mukwongo, nteendulu bubakala yiri ndaandu mbuti ye wusalilaa mangisi; ngo mbuti ye wuri musinini mangisi, lo nteendulu bubakala bwa ye yampya. 
ROM.2.26	Ngo mbuti muutu wahele kuteende bubakala, wubvuminaa mangisi, buri lo mpelulu nteendulu bubakala bwa nde, yahele kumonokono bunu nteendulu bubakala? 
ROM.2.27	Muutu wahele kuteende bubakala mu muswinyi, ngo wusalilaa mangisi, sa katsuundisa ye wuri na mukaanda mangisi, na wateende bubakala, ngo wuri musinini mangisi. 
ROM.2.28	Mukwongo, Muyudayo kari wunde wubamonaa mu miisu ko, na nteendulu bubakala kari yibamonaa mu muswinyi ko, 
ROM.2.29	ngo Muyudayo, wa mansweeki; na nteendulu bubakala, ya mutima mu Mpeeve, nkani ka ya mu mukaanda ko. Wa bubwo wutaambula ndumusu ya Nzaambi nkani ka ya baatu ko.
ROM.3.1	Hango mufunu wa kuba Muyudayo wuri hari, bunu pe ndaandu ya nteendulu bubakala yiri hari? 
ROM.3.2	Yiri yayinene mu monso. Bukuri kuri Bayudayo batekisiri kuha maampu ma Nzaambi. 
ROM.3.3	Heki mu nki? Mbuti babamosi basii ba bakwiikama ko, buri kuhele kukwiikama kwa bo, lo kuyaariri nkwikumunu ya Nzaambi? 
ROM.3.4	Ti bele na dyo pe! Nzaambi ngaa-ngwanwa, ngo kasi mpisi muutu wuri na mpya, bunu bu diri dyatinu:
ROM.3.4	«Ye yelemini kuba wasuunguma mu nzoonsulu yaaku,
ROM.3.4	mpisi ye luuluka ha bakutsuundisa.»
ROM.3.5	Ngo mbuti kunsa bubayi bwa beetu nsungumunu ya Nzaambi yimonokono, lo nki tuleele? Buri Nzaambi kabaka nkesi, lo weki ngaa-bubayi? Me mu kimuutu nyiri mu kudzoonsolo. 
ROM.3.6	Ti bele na dyo pe! Lo dyaburi Nzaambi mbasi-tsuku katsuundisila nsi?
ROM.3.7	Ngo mbuti mu mpya dza me, ngwanwa ya Nzaambi yimonokono na kensekelee mu ntoono nkeembu yaandi, lo mu nki babweese kutsuundisa me bunu ngaa-masumu? 
ROM.3.8	Hango, mamabi tuyirikee kweetu mpisi mamabwe miisa, kindeele babo bakwetufutukila, ti beetu turi mu kweeleele bubwo? Mutsuundu wu bataambula bo, wayelemene mu bo.
ROM.3.9	Ngo nki? Buri beetu tubvuriri bweese ti na bambaasi? Pele! Mukwongo, beetu twatswiikisiri ti: na Bayudayo, na Bahelene bobanso bari kunsa lutumu lwa masumu; 
ROM.3.10	bu diri dyatinu:
ROM.3.10	«Kuri muutu wasuunguma ko, kuri ti mosi ko,
ROM.3.11	kuri ti mosi ko wuri na madyeele,
ROM.3.11	kuri ti mosi ko wukwesaka Nzaambi.
ROM.3.12	Bobanso badziimbisa nzila,
ROM.3.12	mu kintwaari bobanso basaala mufunu ko;
ROM.3.12	Kuri ti mosi ko wuyirikaa mamabwe,
ROM.3.12	nkati kwahele ti mosi.
ROM.3.13	Miwiri mya bo, mampeembe mamwaasi,
ROM.3.13	bakwesalila ndima dza bo mu kwewuna,
ROM.3.13	mu bibori bya bo muri misya mya mpiri;
ROM.3.14	minwa mya bo myaluula mu mampopi
ROM.3.14	na mu misamu myankari;
ROM.3.15	miilu mya bo myaleenge mu kwetsaamuna makila,
ROM.3.16	mfukusulu na manyoongi biri mu manzila ma bo,
ROM.3.17	bahele kuyaaba nzila ya kiyeengi.
ROM.3.18	Kibvumi kya Nzaambi kyo pe ha miisu mya bo.»
ROM.3.19	Tuyaari ti myominso mi leele mangisi, mitariri bari kunsa mangisi, mpisi bobanso bakaanga minwa, na nsi yansiina yitaambula kibila ha busu bwa Nzaambi. 
ROM.3.20	Hango-nkuumbu, kuri muutu ko wuba walulukusu mu biyiriki bya mangisi, bukuri mangisi yini nyaabulu masumu makoohaanaa.
ROM.3.21	Mu lumalu, Nzaambi mwaasoongo buri nde kaluulukisa kwahele mangisi, didyo dyatswiikusu mu mangisi na babikiri: 
ROM.3.22	Nzaambi wuluulukisa bobanso, mu kanyi mu Yesu Kiristo. Mukwongo, kwahele nsobokoso, 
ROM.3.23	bukuri bobanso bayirika masumu na bahelele nkeembu Nzaambi, 
ROM.3.24	ngo nde wabalulukisa kwa mungengi mu bweese, mu nzila ya nkuululu yiyo yiri mu Kiristo Yesu. 
ROM.3.25	Nde, Nzaambi kari kayakisa bunu kikori mu makila maandi mu nzila ya kanyi, mu kusoongo nsungumunu yaandi bu kahemisini masumu matekisiri, 
ROM.3.26	mu ntaangu ya nkindusulu-mutima waandi. Nde wuri mu kusoongo nsungumunu yaandi, mu ntaangu ya lumalu, mpisi kaba wasuunguma nde-meene na kaluulukisa wunde wuri na kanyi mu Yesu.
ROM.3.27	Ngo masiiku mari hari? Mari ko. Mu nkya ngisi? Ya biyiriki? Pele, ngo mu ngisi ya kanyi. 
ROM.3.28	Mukwongo, beetu tutsimini ti, muutu wuri walulukusu mu kanyi, kwahele biyiriki bya mangisi. 
ROM.3.29	Buri Nzaambi ya bani Bayudayo yiri? Buri kari ya makaanda se ko? Bunubwo! Ya makaanda se yiri. 
ROM.3.30	Ngo bukuri Nzaambi mosi kitsu, yiluulukisa mu kanyi, bateende bubakala na bahele kuteende bubakala. 
ROM.3.31	Ngo tuyisilee kwaandi mangisi mu ntoono kanyi? Pele! Yaa buba bubwo ko, ngo kasi beetu tutswiikisa mangisi.
ROM.4.1	Hango nki tuleele mu Abalaami mwaa-nkaaka yeetu? Nki kari kataambula mu muswinyi? 
ROM.4.2	Mbuti Abalaami mu biyiriki kari walulukusu, lo wuri na miswa mu kuba na masiiku; ngo ka ha busu bwa Nzaambi ko. 
ROM.4.3	Mukwongo, nki Matinu mari mu kuleele? «Abalaami kasaana kanyi mu Nzaambi, mu didyo kari walulukusu.» 
ROM.4.4	Ngo kuri wunde wuri mu kusalaa, mufutu lo wahele kumonoko bunu bweese, ngo bunu kitotolo ki kari na miswa. 
ROM.4.5	Kasi kuri wunde wahele mu kusala, ngo wasa kanyi mu wunde wululukisaana wa mungooyi, lo kanyi dyaandi dimonokini mu nsungumunu. 
ROM.4.6	Mu didyo se, Davidi kari mu kudzoonsolo mu lwambwe, lwa muutu wuri Nzaambi wamululukisa kwahele biyiriki:
ROM.4.7	«Kiminu kuri babo bataambula mpemisi mu lumvuki lwaaku,
ROM.4.7	na bari masumu maaku mahemusunu!
ROM.4.8	Kiminu kuri muutu wunde wuri Mfumu wahele kumutaangila masumu!»
ROM.4.9	Buri muutu wuri mu kiminu kikyo, wuni wateende bubakala, hoti wunde se wahele kuteende bubakala? Mukwongo, beetu bu tuleele ti: «Kanyi dya Abalaami dyamonokini bunu nsungumunu». 
ROM.4.10	Mu nkya ntaangu kanyi didyo dyamonokini bubwo? Mu ntaangu yiri weki wateende bubakala, hoti mu ntaangu yiri wakiri bubakala kuteende pe? Pele! Kari kuri mwaateende bubakala ko, ngo kuri wakiri bubakala kuteende pe. 
ROM.4.11	Nde wataamburi kidiimbu kya nteendulu bubakala, bunu kinyemu kya ndulukulu yi kataamburi mu kanyi, ha kaba wakiri wahele kuteende bubakala, mpisi heki kaba taayi dya bobanso basaa kanyi, bakiri bubakala kuteende pe, kuri heki bo se, babamono bunu basuunguma. 
ROM.4.12	Na nde kaba taayi dya bateende bubakala, kari dya bani bateende bubakala ko, ngo se bakwenama bitaambi bya kanyi dya taayi dyeetu, Abalaami bu kaba wakiri bubakala kuteende pe.
ROM.4.13	Mukwongo, kari mu nzila ya mangisi ko, ngo mu nzila ya ndulukulu mu kanyi, bari basa lusiilulu kuri Abalaami, bunu pe kuri bapalila mu nde, mu kuba mukondiri saala dya nsi. 
ROM.4.14	Mukwongo, mbuti bakoondiri ba saala, kubakula dyo mu mangisi, lo kanyi dyeki dyamukangala, na lusiilulu lusii ko. 
ROM.4.15	Mukwongo, mangisi mabutaa nkesi; haho hahele mangisi, lo halele se kusinina kwa mo.
ROM.4.16	Hango-nkuumbu, saala kubakila mu nzila ya kanyi, mpisi heki mu bweese lusiilulu luba lwatswiikama kuri bobanso bapalila mu Abalaami, kari bani bapalila mu mangisi ko, ngo bapalila se mu kanyi dyaandi. Nde wuri taayi dya beetu-banso, 
ROM.4.17	bunu bu diri dyatinu: «Me nyasa ye taayi dya makaanda malaka.» Nde wuri ha busu bwa Nzaambi, yi kari kasiila kanyi, Nzaambi yibvutulaa bafwa mu bumwooyo, na yiyirika bitotolo biri bibeeri byo pe. 
ROM.4.18	Nde wasii kanyi, bu kasiiriri nsiitu mu mimyo myahele na bwa kusiila nsiitu, mpisi kaba «taayi dya makaanda malaka», bunu bu diri dyaleelu ti: «Bapalila mu ye sa baba balaka.» 
ROM.4.19	Nde kasii yekele kanyi dyaandi ko, ti bukuri waba weki na mpaangi-pe nkama mibvu, miilu myeki mu bulu, na Sara mwooyo wafwa. 
ROM.4.20	Nde kasii yekele kanyi na kusa mpaka ko, mu nsiilulu dza Nzaambi, ngo kasi wabaka makwa mu kanyi, na waha nkeembu kuri Nzaambi. 
ROM.4.21	Nde waba nkati na nsiitu dzakuka, ti Nzaambi wakuka mu kuyirika mamo, ma kari kasa nsiilulu. 
ROM.4.22	Hango-nkuumbu, «mu didyo bari bamwiinina ti wasuunguma». 
ROM.4.23	Mamo mahele kuba matinu mu wunu nde kitsu ti: «Mu didyo, bari bamwiinina ti wasuunguma.» 
ROM.4.24	Ngo kasi, mu beetu se, bari bayelemini kumono bubwo, basiilaa kanyi mu wunde wafulukisi Yesu, Mfumu yeetu, mu bafwa. 
ROM.4.25	Nde bamuyekele mu ntoono masumu meetu, na Nzaambi wamufulukisi mpisi tuba basuunguma.
ROM.5.1	Ngo twayeki twaluulukusu mu kanyi, turi kiyeengi na Nzaambi, mu Mfumu yeetu Yesu Kiristo; 
ROM.5.2	mu nde se turi twabaka miswa, mya kutaambula mu kanyi mu bweese bubwo, bu turi twatelemene, na turi twasiila kimweese kyeetu, mu nsiitu ya nkeembu Nzaambi. 
ROM.5.3	Kari bunubwo kitsu ko, ngo beetu tusiila kimweese kyeetu mu mpasi, bu tuyaari ti mpasi dzibutaa kifiki. 
ROM.5.4	Kifiki kibuta ndulukulu mu nsindukulu, na ndulukulu mu nsindukulu yibuta nsiitu. 
ROM.5.5	Nsiitu dzadzusaa muutu nsoni ko, bukuri kuri Mpeeve Yangisi yibari batuha, yatsaamuna ntiilu ya Nzaambi mu mitima myeetu.
ROM.5.6	Mukwongo, mu ntaangu yi twaba twakiri makwa pe, Kiristo wafwiilila mu bangaa-masumu mu ntaangu yayelemene. 
ROM.5.7	Mukwongo, diri dya mpasi ti muutu kataambula kufwa mu ntoono wasuunguma; kampe mu wamubwete se, lo muutu tamburi kufwa. 
ROM.5.8	Nzaambi wasoongo ntiilu yaandi mu beetu, bukuri, bu twaba twakiri bangaa-masumu, Kiristo watufwiila. 
ROM.5.9	Hango mu lumalu, bu tweki twalulukusu mu makila maandi, lo dibvuriri bubwete diri nde sa katubvuukisa mu nkesi dza Nzaambi. 
ROM.5.10	Mukwongo, mbuti ha twaba bataatu, Nzaambi wasuusa nyukusunu ha kakati dya nde na beetu, mu lufwa lwa Mwaana waandi, lo dyaburi tuhele kubvula kuba babvuukusu mu bumwooyo bwaandi, ha tumwaayukusuna na nde? 
ROM.5.11	Kari mu mini mimyo kitsu ko, ngo beetu twasa kimweese kyeetu mu Nzaambi, mu nkuumbu ya Mfumu yeetu Yesu Kiristo, mu nde turi twataambula nyukusunu lumalu.
ROM.5.12	Hango nkuumbu, bunu bwakotolo masumu mu nsi mu muutu mosi, na lufwa se mu ntoono masumu, bunubwo se lufwa lwakotolo mu baatu bobanso, bukuri bobanso babwa mu masumu. 
ROM.5.13	Mukwongo, natee mu ntaangu yaba mangisi, masumu maba mu nsi, ngo maba mahele mu lutaangu, bukuri mangisi maba mo pe. 
ROM.5.14	Koomosoko, kuholosono mu ntaangu ya Adami natee ya Moose, lufwa lwaba se mu baatu, bari basii yirika masumu mafwanikina na kusinina kwa mangisi kwa Adami ko.
ROM.5.14	Nde wuri kifwaani kya wunde waba wuri mu kwiisa. 
ROM.5.15	Kasi, kikabu kya bweese kyahele kuba bunu buri kiteesu kya lumvuki. Ngo mbuti heki mu lumvuki lwa muutu mosi, lufwa luri lwakoto mu baatu balaka, lo dibvuriri mufunu diri bweese bwa Nzaambi, na kikabu kya bweese, mu muutu mosi, ngo Yesu Kiristo, bari baheele byo kwa mansaalisi kuri baatu balaka. 
ROM.5.16	Ngo kikabu kyahele kuba, bunu buri kiteesu kya muutu mosi wayirika masumu. Mukwongo, nkesulu mukanu yayisa mu mutsuundu wa muutu mosi; ngo kasi ndulukulu yayisa mu kikabu, ha mambisa ma lumvuki lwalaka. 
ROM.5.17	Ngo mbuti mu lumvuki lwa muutu mosi, lufwa lwatuma lwolukaka, lo dibvuriri mufunu diri ti, mu Yesu Kiristo kitsu, baatu bataambula kwa mansaalisi bweese na kikabu kya nsungumunu, sa batuma mu bumwooyo.
ROM.5.18	Hango bukuri, mu lumvuki lwa muutu mosi, bobanso bari kunsa mukanu; bwobumosi se, mu nsungumunu ya muutu mosi, bobanso bataambula nsungumunu ya bumwooyo; 
ROM.5.19	bunubwo se buri, mu nko dza muutu mosi, balaka babwa mu masumu, bwobumosi se mu bintambukulu bya muutu mosi, balaka sa baba balulukusu.
ROM.5.20	Mangisi mayisa mpisi heki lumvuki lufunina; ngo haho hafunina masumu, hanaho se ha buukulaa bweese, 
ROM.5.21	mpisi heki, bunu bwaba masumu kuri mari na lutumu mu lufwa, bunubwo se bweese buri na lutumu mu nsungumunu, mu kuha kidziingu kyahele manunu, mu Yesu Kiristo, Mfumu yeetu.
ROM.6.1	Ngo nki tuleele? Mu masumu tunamitinee kweetu, mpisi heki bweese bubuukila? 
ROM.6.2	Ti bele na dyo pe! Beetuneenu bari twafwa mu masumu, buri tubweese kubeele bamwooyo mu masumu? 
ROM.6.3	Hoti beenu lwahele kuyaaba, ti beetu-banso twabotikiri mu Kiristo Yesu, mu lufwa lwaandi turi twataambula mbotokulu? 
ROM.6.4	Ngo beetu batudziika kintwaari na nde, mu mbotokulu mu lufwa, mpisi heki bunu bwafulukiri Kiristo mu bafwa, mu nkeembu ya Taayi, bunubwo se beetu, twedyaatila mu kidziingu kyamoono.
ROM.6.5	Mukwongo, mbuti beetu twayeki muutu mosi na nde, mu lufwa lwafwanikina na lwa nde, lo sa twaba kintwaari na nde se mu mfulukulu. 
ROM.6.6	Bu tuyaari kuri ti, muutu weetu wamukulu bayeki bamukomono kintwaari na nde, mpisi heki nyutu ya masumu yiba yatsyaamunu, na tuhele kubweese kuba bankutu ba masumu. 
ROM.6.7	Bukuri, wunde wumwaafwa, lo walulukusu kwakinkulu mu masumu. 
ROM.6.8	Mbuti twafwa kintwaari na Kiristo, lo twasa kanyi ti sa twaba mwooyo kintwaari na nde. 
ROM.6.9	Bu tuyaari kuri ti Kiristo wafulukiri mu bafwa, kabweese kufwa ko, lufwa ka lubweese kuba na lutumu mu nde ko. 
ROM.6.10	Bukuri, wunde wafwiiri, wafwiiri lwolumosi mu ntoono masumu ngo wunde wuri mwooyo, wuri mwooyo mu ntoono Nzaambi. 
ROM.6.11	Mu didyo, beenu se, beeneenu bunu lwafwa mu masumu beenu-meene, na bunu luri mwooyo mu Kiristo Yesu, mu ntoono Nzaambi.
ROM.6.12	Ngo yaa lutala ko ti, masumu maba na lutumu mu nyutu yeenu ya mfwiilu, mpisi luhele kutumuma mu nyiimunu dza nyutu. 
ROM.6.13	Yaa lusalila binamu byeenu, bunu bisalulu bya bubayi mu kuyirika masumu ko. Ngo kasi beenu-meene salileenu Nzaambi, bunu baatu bamwooyo bafulukusu mu bafwa, na salileenu binamu byeenu, bunu binwaanunu bya nsungumunu mu kusalila Nzaambi. 
ROM.6.14	Mukwongo, masumu ka mabweese kuba na lutumu mu beenu ko, bukuri beenu lwahele mu lutumu lwa mangisi, ngo luri mu lutumu lwa bweese.
ROM.6.15	Hango nki? Masumu tukweyirikee kweetu, bukuri twahele mu lutumu lwa mangisi, ngo turi mu lutumu lwa bweese? Ti bele na dyo! 
ROM.6.16	Buri beenu lwahele kuyaaba ti, lutaambukila kusalila muutu bunu bankutu, lo lweki bankutu ba wunde wu luri mu kutambukila, bankutu ba masumu mu kweende ku lufwa, bunu pe bankutu ba bintambukulu mu kweende ku nsungumunu? 
ROM.6.17	Matoondo kuri Nzaambi, bukuri beenu lwaba bankutu ba masumu, ngo kasi lumwaataambukila mu mutima ndemunso, kiteesu kya nyikusulu dzi bari baluha. 
ROM.6.18	Bu balukuula mu masumu, lwayeki bankutu ba nsungumunu. 
ROM.6.19	Mu kimuutu me nyiri mu kudzoonsolo, mu ntoono ya muswinyi wahele na makwa. Bunu bu lwasariri binamu byeenu bunu bankutu kuri nsumukunu na kuri bubi, mu ntoono mamabi, bunubwo se mu lumalu, salileenu binamu byeenu bunu bankutu kuri nsungumunu, mu ntoono bungisi.
ROM.6.20	Mukwongo, mu ntaangu yi lwaba bankutu ba masumu, lwaba na bunsaalisi mu mitariri nsungumunu. 
ROM.6.21	Ngo nkya bimbutu luri na byo? Mu lumalu beenu lweki na nsoni mu byo, bukuri manunu ya byo lufwa. 
ROM.6.22	Ngo kasi mu lumalu, bu bamwaalukuula mu masumu, lweki bankutu ba Nzaambi, na luri na bimbutu mu mbakulu bungisi. Manunu ya byo, ngo kidziingu kyahele manunu. 
ROM.6.23	Mukwongo, mufutu masumu ngo lufwa; ngo kasi kikabu kya mungengi kya Nzaambi, ngo kidziingu kyahele manunu, mu Kiristo Yesu Mfumu yeetu.
ROM.7.1	Mukwongo, bampaangi, me kuri bari na nyaabulu ya mangisi nyiri mu kudzoonso. Buri beenu lwahele kuyaaba, ti mangisi mari na lutumu mu muutu, mu ntaangu yoyinso yikari mu bumwooyo? 
ROM.7.2	Mukasi wuri kunsa lutumu lwa mulumi, wu bari bakaangama mu mangisi, mu ntaangu yiri mulumi wakiri mwooyo, ngo mbuti mulumi fwiiri, lo nde kuulukiri mu mangisi ma mulumi. 
ROM.7.3	Hango-nkuumbu, mbuti mulumi wakiri mwooyo, ngo mukasi pariri na bakala dikimi, lo baleeriri ti nde ngaa-kimpala; ngo mbuti mulumi fwiiri, lo mukasi bakiri bunsaalisi ha busu bwa mangisi, kuri hayuku nde pariri na bakala dikimi, lo wahele kuba ngaa-kimpala. 
ROM.7.4	Beenu se bunubwo, bampaangi baami, beenu lwayeki lwafwa mu mangisi mu nyutu ya Kiristo, mu kuba ba muutu mukimi, wunde wafulukusu mu bafwa, mpisi tubeeneenu na bimbutu mu ntoono Nzaambi. 
ROM.7.5	Mukwongo, mu ntaangu yi twaba twakiri kwedyaatila mu kimuutu, mantiilu ma masumu mu nzila ya mangisi, maba kwesalaana mu binamu byeetu, mu kubuta bimbutu binata ku lufwa. 
ROM.7.6	Ngo mu lumalu, twayeki twakuuluka mu mangisi, twafwa mu mi twaba twakaangama, kuri heki tuba bankutu mu kiteesu kyamono kya Mpeeve, kari mu kiteesu kya kikulu kya mukaanda ko.
ROM.7.7	Ngo nki tuleele? Buri mangisi ngo masumu? Ti bele na dyo pe! Kasi mbuti ka nzila ya Mangisi ko, nkani me nyahele kuyaaba masumu. Mukwongo, mbuti ka mangisi maleele kuri ti: «Yaa sa nyiimunu ko», nkani me nyaketi kuyaaba nyiimunu ko. 
ROM.7.8	Mu nzila ya mangisi, masumu mabaka mpwaani, ya kubuta mu me, nyiimunu dza bitsuumbu-bitsuumbu. Bukuri, mangisi mbuti mo pe, lo masumu mafwa. 
ROM.7.9	Mu ntaangu yayikulu, me nyanata kidziingu kwahele mangisi; ngo mangisi bu mayisa, masumu mabweesiri kuba mamwooyo. 
ROM.7.10	Ngo me nyafwa; dyamonokono ti mangisi maketi kuha me bumwooyo, meki kunata ku lufwa. 
ROM.7.11	Mukwongo, mu nzila ya mangisi, masumu mabaka mpwaani ya kuwuna me, na ya kudzusa me.
ROM.7.12	Mu didyo, mangisi matsyeemeke, na lutumu lwangisi, lwasuunguma na lwalubwete. 
ROM.7.13	Buri haho, mamabwe, meki kuri me lufwa? Ka butsiitsa kuba ko! Kasi masumu mu kumonoko kuri me ti masumu, mo mabuta lufwa kuri meenu mu nzila ya mamabwete, mpisi ngaa-masumu kaba nkati na masumu mu nzila ya ntumunu.
ROM.7.14	Beetu tuyaari ti mangisi mari ma kimpeeve, ngo me nyiri na nyutu ya muswinyi, bayeki banyarika kuri masumu. 
ROM.7.15	Mamo ma nyiri mu kuyirika, nyahele kubakula; bukuri mari nyahele kutya kuyirika, mamo ngo ma nyiyirika, kasi mamo ma mberiri, mamo ngo ma nyiyirika. 
ROM.7.16	Ngo mbuti, mamo mari ntii ko ngo ma nyiyirika, lo me ntaamburi ti mangisi mamabwete. 
ROM.7.17	Ngo mu lumalu, kari me nyibweese kuyirika mamo ko, kasi masumu mari mu me. 
ROM.7.18	Me nyaari ti mamabwe mahele mu me, bu ntiiri kuleele ti, mu muswinyi waami. Nzala kuyirika mamabwe yiri mu me, kasi nyahele kubangisina kumayirika. 
ROM.7.19	Mukwongo, me nyahele kuyirika mamabwe ma ntiiri, kasi me kuyirika mamabi mari ntii ko. 
ROM.7.20	Mbuti mamo mari ntii ko, ngo ma nyiyirika, lo kari me nyibweese kumayirika ko, kasi masumu mari mu me.
ROM.7.21	Me nyimono kiteesu kimaki: ha ntiiri kuyirika mamabwe, kumonokono mamabi. 
ROM.7.22	Me nyimono kiminu mu mangisi ma Nzaambi, bunu buri muutu wa kunsa-kati. 
ROM.7.23	Ngo me nyimono kiteesu kikimi mu binamu byaami, kiri mu kunwaanisa ngisi ya nyukulu yaami, na kukotoso me boroko dya ngisi ya masumu, yiri kunsa binamu bya me. 
ROM.7.24	Kyaari kuri me! Nani wukuula me mu nyutu yimayi ya lufwa? 
ROM.7.25	Matoondo kuri Nzaambi, mu Yesu Kiristo Mfumu yeetu!
ROM.7.25	Hango-nkuumbu, mu nyukulu ya me-meene me nyiri nkutu ya mangisi ma Nzaambi, ngo mu muswinyi, nyiri nkutu ya mangisi ma masumu.
ROM.8.1	Ngo mu lumalu, kwasaala mbwiilu mu mutsuundu ko, kuri babo bari mu Kiristo Yesu. 
ROM.8.2	Bukuri, ngisi ya Mpeeve, ya bumwooyo mu Kiristo Yesu, yayeki yakuula me mu ngisi ya masumu na ya lufwa. 
ROM.8.3	Mukwongo, mangisi maketi kubangisina mimyo ko, bukuri maba mahele na makwa mu ntoono muswinyi. Ngo Nzaambi bu kaheeke Mwaana waandi, mu kifwa-fwani kya muutu ngaa-masumu, mu ntoono masumu, wabwiisa masumu mu nyutu ya muswinyi, 
ROM.8.4	mpisi heki nsungumunu mu mangisi, yiba yakukusu mu beetu, turi mu kwedyaatila mu Mpeeve nkani ka mu muswinyi ko. 
ROM.8.5	Mukwongo, babo bari mu muswinyi, bakwedyaatila bunu buri mi tiiri muswinyi; ngo kasi, babo bari mu Mpeeve, bakwedyaatila bunu buri mi tiiri Mpeeve. 
ROM.8.6	Ndyaatulu ya muswinyi yinataa ku lufwa, ngo kasi ndyaatulu ya Mpeeve yinataa ku bumwooyo na ku kiyeengi. 
ROM.8.7	Hango-nkuumbu, ndyaatulu ya muswinyi yiri kitaatu na Nzaambi, yahele kutumuma mu mangisi ma Nzaambi, na ka yitsiitsa kubangisina ko. 
ROM.8.8	Babo bari mu muswinyi ka batsiitsa kubweeye kuri Nzaambi ko.
ROM.8.9	Beenu lwahele kuba mu muswinyi, ngo luri mu Mpeeve, mbuti heki Mpeeve Nzaambi yadzakala mu beenu. Mbuti muutu wahele na Mpeeve ya Kiristo, lo nde kari wa Kiristo ko. 
ROM.8.10	Mbuti Kiristo wuri mu beenu, lo nyutu yafwa mu ntoono masumu, ngo Mpeeve yiluha bumwooyo, mu ntoono nsungumunu. 
ROM.8.11	Mbuti Mpeeve ya wunde wafulukisi Yesu mu bafwa, yadzakala mu beenu, lo wunde wafulukisi Kiristo mu bafwa, sa kaha bumwooyo kuri manyutu meenu ma mfwiilu, mu Mpeeve yaandi yadzakala mu beenu.
ROM.8.12	Mu didyo bampaangi, beetu turi na kibiimbu, ngo kari kuri muswinyi ko, mu kuri ti tuba bamwooyo mu muswinyi. 
ROM.8.13	Mukwongo, mbuti luri bamwooyo mu muswinyi, lo sa lwafwa; ngo kasi, mbuti mu Mpeeve, lo ludzusiri biyiriki bya kimuutu, na sa lwaba bamwooyo. 
ROM.8.14	Mukwongo, bobanso batwaalusu mu Mpeeve Nzaambi, babo ngo baala ba Nzaambi. 
ROM.8.15	Bukuri beenu lwahele kutaambula mpeeve ya bunkutu, mu kuri ti lubweese kuba na boomo: ngo kasi beenu lwataambula Mpeeve, yisa kuri ti luba baala ba Nzaambi, mu yo beetu tukoobikisaa ti: «Aba, Taata!» 
ROM.8.16	Mpeeve yo-meene, yita kimbaangi kuri kiluunsi kyeetu, ti beetu turi baala ba Nzaambi. 
ROM.8.17	Mbuti turi baala, lo turi se bakondiri ba saala: bakondiri ba saala dya Nzaambi, bakondiri kintwaari na Kiristo, mbuti heki tubamaa na nde, mpisi heki tuba se bakeembese na nde.
ROM.8.18	Me nyitsima ti, mpasi dza lumalu dzahele kuyelemene, na nkeembu mbasi-tsuku wuba wayabakana kuri beetu. 
ROM.8.19	Mukwongo, nsi yoyinso yiri mu kwekiingila mu kinsukulu-mutima, ntaangu mbasi-tsuku, yi yabakana baala ba Nzaambi. 
ROM.8.20	Bukuri, nsi yoyinso yayeki kunsa lutumu lwa mimyo myahele mufunu, kari mu ntiilu ya yo-meene ko, ngo mu ntoono wunde wayituma, mu nsiitu 
ROM.8.21	yiri ti, nsi yo-meene se, sa yaba yakuuluka mu bunkutu bwa mbiiyulu, mu kutaambula bunsaalisi bwa nkeembu ya baala ba Nzaambi. 
ROM.8.22	Mukwongo, beetu tuyaari ti nsi yoyinso yiri mu kwekuuma, na kwenyonyomoko mu misoongo mya mbutulu, natee mu lumalu. 
ROM.8.23	Kari yini nsi yo yikaka ko, ngo na beetu se tumwaabaka mintekesele mya Mpeeve; beetu se mu beetu-meene, tukwekuuma mu kwekiingila ntaangu ya kuba baala ba Nzaambi, na ya nkuululu manyutu meetu. 
ROM.8.24	Mukwongo, mu nsiitu beetu turi twabvuukusu; ngo nsiitu dzibaanaa dzamonokono lo dzisiiri nsiitu ko; mukwongo, na wuri lo siiri nsiitu mu bi kamono? 
ROM.8.25	Ngo mbuti beetu tusa nsiitu mu bibyo biri twahele kumono, lo tukwekiingila mu nkindusulu-mutima.
ROM.8.26	Bunubwo se, Mpeeve yikwiisaana mu kutubakisa mu bubolo bweetu, bukuri twahele kuyaaba kusaambila bunu buyelemini. Kasi Mpeeve nde-meene, wutunwanikinaa mu lusaambulu mu nkuumunu, yahele na bwa kubangukila. 
ROM.8.27	Wunde wufyongokinaa mitima myeetu, yaari bunu buri bitsimi bya Mpeeve, bukuri wunwanikinaa bangisi mu lusaambulu, bunu bu tiiriri Nzaambi.
ROM.8.28	Beetu tuyaari kuri ti, byobinso bisalisinaana mu bubwe bwa batyaanaa Nzaambi, babo bakari kateele mbila bunu buri bitaasi byaandi. 
ROM.8.29	Bukuri babo ba katekisiri kuyaaba, wabataasila mu kuba bafwanikina na mwaana waandi, mpisi nde kaba mwaana watete, ha kakati dya bampaangi balaka. 
ROM.8.30	Babo ba kataasiri, babo se kari kateele mbila; babo ba kari kateele mbila, babo se kari kalulukisa; babo ba kari kalulukisa, babo se kari kakeembese.
ROM.8.31	Ngo nki tuleele mu mamo? Mbuti Nzaambi wuri na beetu, lo na wubwiisa beetu? 
ROM.8.32	Nde wuri kasii wuungula Mwaana wa nde-meene ko, kasi wamuyekiri mu ntoono beetu-banso, lo dyaburi kahele kutuha byobinso kintwaari na nde? 
ROM.8.33	Na wutsiitsa kufuunda basoolu kuri Nzaambi? Nzaambi ngo mululukisi! 
ROM.8.34	Na wubakesele mukanu? Kiristo Yesu wafwiiri, ha yulu haho se wafulukiri, wuri ha lubakala lwa Nzaambi, na wuri mu kutunwaanikinaa mu lusaambulu. 
ROM.8.35	Na wutuhaambila na ntiilu ya Kiristo? Buri manyoongi, kinkuukulu, nkwamusunu, nzala, mpene, nsisi, bunu pe mbeesi yayila? 
ROM.8.36	Bunu bu diri dyatinu:
ROM.8.36	«Mu ntoono ye, beetu turi ha busu bwa lufwa mpisi kiluumbu.
ROM.8.36	Beetu bayeki batuhololo bunu bimeeme,
ROM.8.36	bi bari mu kunata ku nzo yi bapaakulaa bibulu.»
ROM.8.37	Kasi mu momanso mamo, beetu tubvuriri kuba baluuluka mu wunde watutya. 
ROM.8.38	Mukwongo, me nyirikiri kuyaaba ti hayuku lufwa, bumwooyo, bambasi, bangaa-lutumu, misamu mya lolo di bunu mpe mya ntaangu yikwiisa, mpinu, 
ROM.8.39	kudzaangama, musundu, ti hayuku kiyiriki kikimi ka kitsiitsa kuhaambula beetu ko, na ntiilu ya Nzaambi, yiri mu Kiristo Yesu, Mfumu yeetu.
ROM.9.1	Me ngwanwa nyiri mu kudzoonso mu Kiristo, nyahele kufuta mpya, nsimunu yaami yinteelele kimbaangi, mu Mpeeve Yangisi, 
ROM.9.2	ti me nyiri na ngebe dzalaka, na nyiri mu kwebama kunsa mutima waami mpisi ntaangu. 
ROM.9.3	Me nyitiisila mu me-meene, kuba kunsa mpopi, na kuba la na Kiristo, mu ntoono bampaangi baami, bampaangi baami ba mu kaanda dya muswinyi, 
ROM.9.4	bapalila mu Isaheli. Kuri bo, bari baha kiteesu kya kuba baala ba Nzaambi, nkeembu, ndelusunu, kikabu kya mangisi, kisalu kya lusaambulu, nsiilulu. 
ROM.9.5	Bataayi bari, Kiristo wapalila mu bo mu muswinyi, nde wuri hayulu byobinso, Nzaambi wasakumunu mu bibvu. Amene.
ROM.9.6	Ka kuri ko ti maampu ma Nzaambi, mayeki mawa mufunu. Bukuri bobanso bapalila mu Isaheli, bari Isaheli; 
ROM.9.7	na babo bapalila mu Abalaami, bobanso ka bari baala ba nde ko, kasi: «Mu Isaki, ye wubaka babo babateele ti bapalila mu ye.» 
ROM.9.8	Mbangukulu ti: kari baala ba muswinyi ko, bari baala ba Nzaambi, kasi baala bansiilulu bari mu lutaangu lwa bapalila mu nde. 
ROM.9.9	Mukwongo, mu lusiilulu luri maampu mamama: «Mbasi-tsuku mu mantaangu maama, me sa nyiisa, na Sara sa kaba na mwaana wa mubakala.»
ROM.9.10	Kari manamo kitsu ko, ngo Lebeka se, wabakiri yimi mu wunu Isaki, taayi dyeetu. 
ROM.9.11	Mukwongo, baala baba bakiri kubutuka pe, na baba bakiri bahele kuyirika mamabwe bunu pe mamabi, mpisi heki bitaasi bya Nzaambi binamitina kuba, bunu buri nsoolulu yaandi ya bunsaalisi. 
ROM.9.12	Kari mu nzila ya biyiriki ko, ngo bunu bu tiiriri muteeri-mbila, Nzaambi waleele kuri Lebeka ti: «Mwaana wa mukuutu sa kaba mu bunkutu kuri mwaana-nguri.» 
ROM.9.13	Bunu bu diri dyatinu:
ROM.9.13	«Me nyatya Yakobe, ngo kasi nyabele Esawu.»
ROM.9.14	Ngo nki tuleele? Buri bubwo buri bubayi Nzaambi kari na bwo ko? Ti bele na dyo pe! 
ROM.9.15	Bukuri nde waleele kuri Moose ti: «Me sa nyabakila ngebe kuri wunde wu ntiiri kubakila ngebe; na me sa mba na kyaari mu wunde wu ntiiri kumwiinina kyaari.» 
ROM.9.16	Hango-nkuumbu, mimyo myahele mu miswa mya wunde wutiiri, bunu pe mya wunde wuyirika, ngo mu miswa mya Nzaambi wubakila ngebe. 
ROM.9.17	Mukwongo, Matinu maleele kuri Falaho: «Mu didyo me nyatelemisi ye, mpisi heki mu ye, me nsoongo mpinu dzaami, na mpisi heki badzoonsolo nkuumbu yaami mu nsi yansiina.» 
ROM.9.18	Hango-nkuumbu, kuri wunde wu katiiri kubakila ngebe, lo wumubakiri ngebe; kuri wunde wu katiiri kukubisa mutima, lo wumukubisiri.
ROM.9.19	Hango, ye lo leeriri me ti: «Heki mu nki ntoono Nzaambi kakoobweesa kuŋaŋinaa? Na wuri lo tsiitsiri kutungukila kutya kwa nde?» 
ROM.9.20	Heki ye muutu na wuri mu kukaalisa mbeembu kuri Nzaambi? Buri kisa lo kileeriri kuri mubuumbi ti: «Buri wuri wanyirikila bumabu?» 
ROM.9.21	Buri mubuumbi wahele na lutumu, mu kuyirika mu tubuumbu twotumosi, kisa kya lukiinsu, na kisa kyahele kuba kya lukiinsu?
ROM.9.22	Ngo Nzaambi watiiri kusoongo nkesi dzaandi, na kuyaabisa mpinu dzaandi, wakiindisa mutima mu nkindusulu yayinene mu bisa bya nkesi, bi bari bayirika mu ntoono ya mfukusulu. 
ROM.9.23	Nde watiiri se kuyaabisa busina bwa nkeembu yaandi, kuri bisa bikari kabakila ngebe, bi katekisiri kuyirika mu ntoono nkeembu yaandi. 
ROM.9.24	Beetuneenu turi, babo ba kari kateele mbila, kari hani ha kakati dya Bayudayo kitsu ko, ngo se na ha kakati dya makaanda. 
ROM.9.25	Bunu bu kari kaleele mu mukaanda Ose ti:
ROM.9.25	«Me sa nteele, wunde wahele kuba kaanda dya me, ti kaanda dya me,
ROM.9.25	na mukyeetu wahele kuba nduku ya mutima, ti nduku ya mutima;
ROM.9.26	na ha kibeendu ki baba baleele kuri bo ti: "Beenu luri kaanda dya me ko",
ROM.9.26	haho sa babateele baala ba Nzaambi ya mwooyo.»
ROM.9.27	Esaya waleele mu ntoono Isaheli ti: «Ti hayuku lutaangu lwa baala ba Isaheli luri bunu munyeenge wa mubu, lo mwaa-ndaambu yisaala yiba yabvuukusu; 
ROM.9.28	bukuri Mfumu sa kakukisa maampu maandi momanso mu mawasu, ha butoto.» 
ROM.9.29	Bunu bwaba tekesele kuleele Esaya ti:
ROM.9.29	«Mbuti Mfumu ngaa-mikaangu kasii tusisikila mwaa-baatu bapalila mu beetu ko,
ROM.9.29	nkani twaketi kuba bunu Sodoma,
ROM.9.29	nkani twaketi kufwanikina na Ngomora.»
ROM.9.30	Hango nki tuleele? Ti: makaanda mahele kwenama nsungumunu, babaka nsungumunu; nsungumunu yifumunaa mu kanyi, 
ROM.9.31	ngo kasi, Isaheli wukwenama mangisi mu kubaka nsungumunu, wahele kubangisina mu mangisi. 
ROM.9.32	Bukuri nki? Bukuri nde wahele kusakila mu kanyi, ngo mu biyiriki. Bo babumuna kya mu «tari dya mbumukunu makya», 
ROM.9.33	bunu bu diri dyatinu ti:
ROM.9.33	«Mono, me nyisuusa mu Syoni, tari dya mbumukunu makya,
ROM.9.33	lweende dya mbwiisulu makubu.
ROM.9.33	Ngo wunde wusiila kanyi mu nde, kafwa nsoni ko.»
ROM.10.1	Bampaangi, ma nyitiisila me kunsa mutima waami, na mu lusaambulu lwaami kuri Nzaambi mu bo, kuri ti baba babvuukusu. 
ROM.10.2	Mukwongo, me nyita kimbaangi mu bo ti bari na kuheme mu Nzaambi, ngo kasi bahele na nyaabulu. 
ROM.10.3	Mukwongo, babaanaa bahele kuyaaba nsungumunu ya Nzaambi, na bakwesaka kusalila nsungumunu ya bo-meene, lo bahele kuba batumuma mu nsungumunu ya Nzaambi. 
ROM.10.4	Bukuri Kiristo ngo nsukulu ya mangisi, mu ntoono nsungumunu, ya mpisi wunde wusa kanyi.
ROM.10.5	Mukwongo, Moose watina mu mitariri nsungumunu ya mangisi ti: «Muutu wumasalila, sa kaba wamwooyo mu mo.» 
ROM.10.6	Ngo kasi, nsungumunu mu kanyi yiri mu kuleele bumabu: «Yaa leele mu mutima waaku ko ti: Na wunde wunwaata ku yulu?» Mbangukulu lo ti: mu kusundula Kiristo. 
ROM.10.7	Bunu pe ti: «Na wusunduka ku nsi ya bafwa?» Mbangukulu lo ti: mu kutoombolo Kiristo mu bafwa. 
ROM.10.8	Ngo nki diri mu kuleele? «Maampu mari bebele na ye, mari munsa munwa waaku, na munsa mutima waaku.» Mamo ngo maampu ma kanyi ma turi mu kweyaabisa. 
ROM.10.9	Mbuti ye leeriri mu munwa waaku ti Yesu ngo Mfumu, na siiriri kanyi mu mutima waaku, ti Nzaambi wamufulukisa mu bafwa, lo ye sa bvuuka. 
ROM.10.10	Mukwongo, mu mutima bakoosiilaa kanyi mu kubaka nsungumunu, na mu munwa bakootambukilaa mu kubaka mvuukulu. 
ROM.10.11	Mukwongo, Matinu maleele ti: «Mpisi wunde wusiila kanyi mu nde, lo kafwa nsoni ko.» 
ROM.10.12	Mukwongo, kwahele nsobokoso ha kakati dya Muyudayo na Muhelene. Bukuri bobanso Mfumu mosi, wuri kisina kuri bobanso bakoomuteelaa mbila. 
ROM.10.13	Mukwongo: «Mpisi wunde wuteele nkuumbu ya mfumu, lo sa kaba kabvuuka.»
ROM.10.14	Ngo dyaburi bateelele wunde wuri bahele kumusiila kanyi? Dyaburi basiila kanyi mu wunde wuri bahele kuyuka badzoonsolo mu nde? Dyaburi bayukila, mbuti kwahele wuyaabisa? 
ROM.10.15	Na buri bayabisila, mbuti bahele kubaheeke? Bunu bu diri dyatinu ti: «Miri myamibwete, miilu mya babo bakweyaabisa misamu myamibwete!» 
ROM.10.16	Ngo kasi, bobanso bahele kutumuma mu Musamu Wamubwete. Mukwongo, bunu buleele Esaya ti: «Mfumu, na wasiiriri kanyi mu ma kayukiri kuri beetu?» 
ROM.10.17	Hango, kanyi difumunaa mu mi bayukaa, mi bayukaa mu maampu ma Kiristo.
ROM.10.18	Kasi me nyifuula ti: buri basii kuyuka ko? Heehe bayukiri kwaandi!
ROM.10.18	«Mbeembu bo yayukukuna mu nsi yansiina;
ROM.10.18	na maampu ma bo matubuka natee mwasukuna butoto.»
ROM.10.19	Kasi me nyifuula ti: buri Isaheli wuri kasii bakula ko? Moose ngo watete mu kuleele ti:
ROM.10.19	«Me sa nyalusa bangaa-bukwa, mu babo bahele kuba kaanda;
ROM.10.19	me sa nyalubakisa nkesi, mu kaanda dyahele na nyukulu.»
ROM.10.20	Esaya se wutsiitsa kuleele ti:
ROM.10.20	«Babo bari bahele kwesaka me, banzuukiri;
ROM.10.20	na me nyamonikini kuri babo bari bahele kwemfuula.»
ROM.10.21	Ngo kuri Isaheli nde wuleele ti:
ROM.10.21	«Mpisi kiluumbu, me nyalaamburi myooko myaami,
ROM.10.21	kuri baatu bari na nko, na bari na tungu.»
ROM.11.1	Hango me nyifuula ti: buri Nzaambi wayekele baatu baandi? Ti bele na dyo pe! Mukwongo, me Mu-isaheli, nyapalila mu Abalaami, mu mwooyo wa Benyamini. 
ROM.11.2	Nzaambi wahele kuyekele baatu baandi ba katekisiri kuyaaba. Hoti beenu lwahele kuyaaba ma leele Matinu mu Eliya, ha kari mu kunyoongono Isaheli kuri Nzaambi? 
ROM.11.3	«Mfumu, badzusiri babikiri ba ye, batsyaamini madziku maaku na me me-kaka nyasiiri, na basaka kunzusa.» 
ROM.11.4	Ngo kasi, nkya mvutu Nzaambi kari kamuha? «Me nyasweeke mu ntoono ya me-meene, mafuunda nsaamu ma baatu, bari bahele kutsukumina Baali.» 
ROM.11.5	Ngo bwobumosi se mu ntaangu yimayi, kuri ndaambu Baatu yasaala, bunu buri nsoolulu ya bweese. 
ROM.11.6	Ngo mbuti mu bweese, lo kusii kuri ko ti mu biyiriki, bukuri bweese, lo busii bweese ko.
ROM.11.7	Hango buri? Bikwesaka Isaheli, wahele kubibaka; ngo kasi wunde wu bari basoolu wabibaka; ngo bakaka babakubisa mutima, 
ROM.11.8	bunu bu diri dyatinu: «Nzaambi wabaha mpeeve ya mbwiilu tolo, miisu mu kuhele kumono, na makutu mu kuhele kuyuka, natee mu kiluumbu kya lu.» 
ROM.11.9	Na Davidi wuleele ti:
ROM.11.9	«Hemese ndiilu yaaku yiba kuri bo mweete na siinga,
ROM.11.9	mpwaani ya kubwa mu masumu na ya kutaambila maseembu.
ROM.11.10	Hemese miisu mya bo miba mampimbisi, mpisi bahele kumono;
ROM.11.10	na sa kuri ti mambisa ma bo maba ma koromo mu mpisi ntaangu.»
ROM.11.11	Ngo me nyifuula ti: buri bo babumuna kya ngo bari babwa? Ti bele na dyo pe! Kasi mu lumvuki lwa bo, ngo makaanda mari mabaka mvuukulu, mpisi heki bo basa bukwa kuri makaanda. 
ROM.11.12	Ngo mbuti heki lumvuki lwa bo ngo busina bwa nsi, na mbwiilu bo ngo busina bwa makaanda, lo dyaburi bahele kutaambula mibvuriri bubwete, mu ntaangu yiri bobanso bakukiri?
ROM.11.13	Kuri beenu makaanda me nyeki dzoonso: Mu bukuri me nyiri ntumu kuri makaanda, nyikeembese kisalu kyaami, 
ROM.11.14	mbuti heki mu bubwo, lo me nsii kuri ti, baturi mu kaanda dya muswinyi basa bukwa, na me mvuukisa babamosi mu bo. 
ROM.11.15	Mukwongo, mbuti kusuusa kwa bo ha luteke, ngo nyukusunu na nsi, lo buri bubeele mvutukulu bo, mbuti ka bumwooyo mu bafwa ko?
ROM.11.16	Mbuti ndaambu mbanda yiri yangisi, lo mbanda yoyinso se yangisi; na mbuti mwaansi wangisi, lo bimpaala se byangisi. 
ROM.11.17	Ngo mbuti mu muti wu bakunini, bimpaala byabimosi byatabulu, na ye wuri muti wa ku musitu, bakukwiikiri mu muti wunde, mu kuba kintwaari na bimpaala byasaala, na kutaambula maampa mafumuna mu myaansi, 
ROM.11.18	lo yaa sa kimweese ko kuri bimpaala byatabulu. Mbuti ye wusa kimweese, lo yaaba kuri ti, kari myaansi myamene mu ye ko, ngo ye wamene mu myaansi.
ROM.11.19	Ye kampe sa leele ti: «Bimpaala bibyo babitabula, mpisi heki me mba nyakwiiku.» 
ROM.11.20	Bwabubwete; bimpaala bibyo babitaburi bukuri byahele na kanyi, ngo kasi ye wakangimina mu kanyi. Yaa ba na masiiku ko, ngo ba na boomo. 
ROM.11.21	Bukuri, mbuti Nzaambi kasii wuungula bimpaala bya muti wamene mu nde-meene ko, lo ye se kakuwuungula ko. 
ROM.11.22	Ngo moneeti buri mbweeyulu-mutima, na nkubulu mutima ya Nzaambi: nde wuri na nkubulu mutima kuri babo babwa, ngo wuri na mbweeyulu-mutima kuri ye, mbuti ye namitini kuba kunsa mbweeyulu mitima yiyo, mbuti ka bubwo ko, lo ye se sa bakuyusula. 
ROM.11.23	Bo ngo bari, mbuti bahele kunamitina mu mpelulu kanyi, lo bo se sa baba bakwiiku; bukuri Nzaambi wakuka mu kubweese kubakwiika. 
ROM.11.24	Mukwongo, mbuti ye kimpaala kya muti wa musitu, bakutabula na bakukwiika mu muti wakunu, lo buri dihele kubvulila bubwete mu bo, mu kuba bakwiiku mu muti wa bo-meene.
ROM.11.25	Bampaangi, me ntii ko ti beenu luba kunsa lubu, mu mitariri mpaanu yimayi, mpisi luhele kumonoko bunu bangaa-madyeele mu beenu-meene, bukuri nkubulu mutima ya ndaambu kaanda dya Isaheli sa yaba, natee makaanda momanso makotiri. 
ROM.11.26	Na mu bubwo, Isaheli dyodinso diba dyabvuukusu, bunu bu diri dyatinu:
ROM.11.26	«Wunde wukuula baatu sa kafumuna ku Syoni,
ROM.11.26	sa kayusula tungu mu Yakobe.
ROM.11.27	Bubwo buba lulelusunu lu nyisa na bo, mu ntaangu yi nyiyisila masumu ma bo.»
ROM.11.28	Mu mitariri Musamu Wamubwete, bo bataatu mu ntoono beenu; ngo mu mitariri nsoolulu, bo banduku ba mutima mu ntoono bataayi, 
ROM.11.29	bukuri bikabu na mbila Nzaambi bayisila ko. 
ROM.11.30	Mukwongo, mu ntaangu yayikulu, beenu lwasiiri nko kuri Nzaambi, ngo kasi mu lumalu, beenu balubakila ngebe, ha lumbisa lwa nko dza bo. 
ROM.11.31	Bunubwo se, bo mu lumalu, basa nko ha lumbisa lwa ngebe dzi bari babakila beenu, mpisi heki bo se bababakila ngebe mu lumalu. 
ROM.11.32	Mukwongo, Nzaambi wakaangisa bobanso kunsa nko, mpisi heki kabakila bobanso ngebe.
ROM.11.33	Busina, madyeele na nyaabulu ya Nzaambi biri na musundu; nsundusulu dzaandi dziri na bwa kufyongokono ko, na manzila maandi mari na bwa kukotolo ko. 
ROM.11.34	Mukwongo,
ROM.11.34	«Na wayaaba kitsimi kya Mfumu?
ROM.11.34	Bunu pe na waba muhe-mandoongi kuri Mfumu?
ROM.11.35	Bunu pe, na waha kuri nde,
ROM.11.35	mpisi nde kamubvutukila?»
ROM.11.36	Bukuri byobinso kuri nde, mu nde na bya nde. Kuri nde kuba nkeembu mu bibvu! Amene.
ROM.12.1	Hango me nyisyaamisa beenu bampaangi, mu kyaari kya Nzaambi, mu kuyekele manyutu meenu bunu kikabu kyamwooyo, kyangisi na kyabweeye kuri Nzaambi. Yiyo ngo nsambukulu yangwanwa kuri beenu. 
ROM.12.2	Yaa lunama bifu bya ntaangu yimayi ko, ngo kasi beenee bakituka mu nkitukulu ya kiluunsi, mpisi lufyongokono bunu buri kutya kwa Nzaambi, kwakubwete, kwatya na kuri na nyirimunu yakuka.
ROM.12.3	Mukwongo, me nyileele ti, mu bweese bu bari baha kuri me, kuri mpisi muutu mu beenu, mu kuhele kuba na ndyaatulu ya masiiku, yalutila kiteesu, ngo beenee na ndyaatulu ya madyeele, bunu buri kiteesu kya kanyi, dyaha Nzaambi kuri muutu-muutu. 
ROM.12.4	Mukwongo, bunu bu turi na binamu byalaka mu nyutu mosi, ngo binamu byobinso byahele kuba na kisalu kimosi, 
ROM.12.5	bunubwo se, beetuneenu turi balaka, ngo turi nyutu mosi mu Kiristo, na mpisi muutu wuri kinamu mu nyutu mbaasi. 
ROM.12.6	Turi na bikabu byasobokono, bunu buri bweese bu bari batuha. Mbuti mbikululu, lo yiba bunu bu yelemini mu kanyi; 
ROM.12.7	mbuti kisalu, lo mu kisalu; mbuti muyikisi, lo mu nyikusulu; 
ROM.12.8	mbuti musyaamisi, lo mu nsyamusunu; mukabiri, lo kaheele mu mutima-kikabu; mutwaalisi, lo katwaalisila mu kuheme; ngaa-ngebe, lo kasalila mu kiminu.
ROM.12.9	Ntiilu yiba yahele na bumpitu-bumpyoongo. Yitikee mamabi, kaangamee mu mamabwe. 
ROM.12.10	Mu mitariri ntiilu ya kimpaangi, beenee na bundeembu beenu na beenu, silisineenu bukwa beenu na beenu kunsa lukiinsu. 
ROM.12.11	Beenee na kuheme nkani ka bulyeebu ko, salilee Mfumu mu mpeeve ya bumfifu. 
ROM.12.12	Beenee na kiminu mu nsiitu, beenee na nkindusulu-mutima mu mpasi, beenee basyaama mu lusaambulu. 
ROM.12.13	Bakisee bangisi mu manzala maaku, namitinee mu ntambukulu banzeense.
ROM.12.14	Sakumunee babo bakwelukwaamisa, basakumunee yaa lubabulula mampopi ko. 
ROM.12.15	Monee kiminu na babo bari mu kiminu, dilee na babo bari mu kudila. 
ROM.12.16	Beenee na nyukusunu beenu na beenu, yaa luba na masiiku ko, ngo tambukilee ma kuluka. Yaa lumonoko ba bangaa-madyeele mu beenu-meene ko.
ROM.12.17	Yaa lwebvutula bubi mu bubi kuri muutu ko, sakee kuyirika mamabwe ha busu bwa baatu bobanso; 
ROM.12.18	mbuti bwadzuka, na diri mu miswa mya beenu, lo beenee na kiyeengi na baatu bobanso. 
ROM.12.19	Banduku ba mutima, yaa lubvutula kitete ko, ngo hemesee nkesi dza Nzaambi dzisala, bukuri dyatinu ti: «Me nyibvutula kitete, me nyikabula museendu,» bu leele Mfumu. 
ROM.12.20	Kasi mbuti mutaatu waaku wuri na nzala, lo muha byandya; mbuti wuri na mpwiisu, lo wumuha maampa ma kunwa; bukuri wubaanaa wuyirika ma bubwo, lo makeengele ma mbaawu, wuri mu kukutukisa ha yulu mutu waandi. 
ROM.12.21	Yaa tala ko ti mamabi makubwiisa, ngo ye bwiisa mamabi mu mamabwe.
ROM.13.1	Mpisi muutu kaba watumuma kuri batumi ba kikuutu. Bukuri kwahele lutumu, mbuti kari lwafumuna kuri Nzaambi ko. Ntumu dzodzinso Nzaambi wadzisuusa. 
ROM.13.2	Hango, wunde wutungukila lutumu, lo telemisi kitaatu kuri lutumu lwa Nzaambi; na babo bangaa-tungu sa babwa mu mutsuundu bo-meene. 
ROM.13.3	Mukwongo, batumi bari ba kumwiinina boomo ko, mbuti mu biyiriki byabibwe, ngo mu biyiriki byabibi. Buri ye tiiri kubata lutumu ko? Yirika mamabwe, na ye sa wataambula masiiku kuri lutumu; 
ROM.13.4	bukuri lwo luri mu kisalu kya Nzaambi, mu ntoono bubwe bwa ye. Mbuti ye wuyirika mamabi, lo bata, bukuri kari kwa buunu ko, lutumu lukwenata mbeesi yayila. Mukwongo, lwo luri mu kisalu kya Nzaambi, lubvutulaa kitete mu nkesi kuri wunde wuyirika mamabi. 
ROM.13.5	Hango-nkuumbu, diri mufunu mu kutumuma, kari munu mu kubata nkesi ko, ngo kasi mu dyaambu ditariri nsimunu.
ROM.13.6	Mu ntoono yiyo se, beenu lukoofutaa mpaku; bukuri bo se bari mu kisalu kya Nzaambi, na bakaangama mu kisalu kikyo. 
ROM.13.7	Bvutuleenu kuri bobanso bi bari na miswa: mpaku kuri wu luyelemini kufuta mpaku; mukesu kuri wu luyelemini kufuta mukesu; kibvumi kuri wu luyelemini kubvumina; lukiinsu kuri wu luyelemini kukiinsa.
ROM.13.8	Yaa lweba na bibiimbu bya baatu ko, mbuti ka kya kutilisina beenu na beenu ko, bukuri wutyaanaa mbaasi, wukukisaa mangisi. 
ROM.13.9	Mukwongo, mangisi mari ti: «Yaa ta kimpala ko, yaa dzusa ko, yaa yiba ko, yaa nyiima ko», na makaka, mari makufuka mu maampu mamama: «Tya mbaasi yaaku, bunu ye-meene.» 
ROM.13.10	Ntiilu yaa yirikaa mamabi kuri mbaasi ko; ntiilu ngo nkukusulu mangisi.
ROM.13.11	Yabee kuri ti, ntaangu yimwaatubuka, kyeki kilookolo ki luyelemini kuba naana, bukuri mu lumalu, mvuukulu yeki yibvuriri bebele na beetuneenu, ti na mu ntaangu yi twasiiriri kanyi. 
ROM.13.12	Butsuku bweki la, bwiisi bweki bebele mu kukya. Ngo tulooseenu biyiriki bya mampimbisi, na tulwaatee binwaanunu bya buungi. 
ROM.13.13	Twedyaatileenu bunu buyelemini mu mwiini-ngeembe: kwahele ndiilu ya mawaamba, nkolulu malu, kimpala, buyala, mayumu na musoki, 
ROM.13.14	ngo kasi lwaateenu Mfumu Yesu Kiristo, na yaa lweyirika ma tiiri muswinyi ko, mu kuhele kuyukutisa nyiimunu.
ROM.14.1	Taambulee wunde wuri na bubolo mu kanyi, kwahele kusaana ma kakweleele. 
ROM.14.2	Wamosi wutsima ti, lo diiri kwaandi byobinso; wakaka bu kari na bubolo wukwedya binkoolo. 
ROM.14.3	Wukoodyaa, yaa kanyaafuna wuri kakoodyaa ko. Wuri kakoodyaa ko, yaa katsuundisa wukoodyaa, bukuri Nzaambi wamutaambula. 
ROM.14.4	Ye na wuri, mu kutsuundisa kisari kya ŋani? Kaba wateleme bunu pe wabwa, lo mitariri mfumu yaandi. Ngo sa kaba wateleme, bukuri Mfumu wuri na lutumu mu kumutelemese.
ROM.14.5	Mukwongo, wamosi wusoolo kiluumbu ki kabvuriri kutya ti na kiluumbu kyakaka; wakaka wusoolo kiluumbu ngo kiluumbu; mpisi muutu wasingumina mu kitsimi kya nde-meene. 
ROM.14.6	Wunde wukweswaasisa biluumbu, wubiswaasisa mu ntoono Mfumu; wunde wukwedya, wudya mu ntoono Mfumu, bukuri wubvutulaa matoondo kuri Nzaambi; wunde wahele kwedyaa, wahele kudya mu ntoono Mfumu, na nde se wubvutulaa matoondo kuri Nzaambi. 
ROM.14.7	Mukwongo, kuri ti mosi ko mu beetu wuri bumwooyo mu nde-meene, na kuri se ti mosi ko wufwa mu nde-meene. 
ROM.14.8	Bukuri, mbuti turi bamwooyo, lo turi bamwooyo mu ntoono Mfumu; na mbuti tufwiiri, lo mu ntoono Mfumu tufwiila. Ngo ti hayuku turi bamwooyo, ti hayuku turi bafwa, lo turi baatu ba Mfumu. 
ROM.14.9	Bukuri mu didyo, Kiristo kari kafwiila na kari wamwooyo, mpisi heki kaba na lutumu ha yulu bafwa na bamwooyo. 
ROM.14.10	Ye buri wutsuundisa mpaangi yaaku? Bunu pe, ye buri wunyaafuna mpaangi yaaku? Mukwongo, beetu-banso sa twateleme ha busu bwa mutsuundu wa Nzaambi. 
ROM.14.11	Bukuri diri dyatinu ti:
ROM.14.11	«Me nyiri mwooyo, bu leele Mfumu:
ROM.14.11	maboongo momanso sa matsukumina me,
ROM.14.11	na ndima dzodzinso sa dzaha nkeembu kuri Nzaambi.»
ROM.14.12	Hango-nkuumbu, mpisi muutu mu beetu sa katambikisa mabuungu ma nde-meene [kuri Nzaambi].
ROM.14.13	Ngo yaa twetsuundisinee beetu na beetu ko; kasi tumonee dyo mufunu mu kuhele kusiila mbaasi nkakusulu, bunu pe mu kuhele kumubumisa makya. 
ROM.14.14	Me nyaari, na nyiri na nsiitu mu Mfumu Yesu, ti kuri kyasumuka mu kyo-meene ko; ngo mbuti muutu habaanaa wusa kitsimi ti kitotolo ki kyasumuka, lo mu nde kyeki kyasumuka. 
ROM.14.15	Ngo mbuti mu ntoono byandya, mpaangi yaaku wuri na ngebe, lo ye wahele kudyaatila bunu buri ntiilu. Mu ntoono ya byandya, yaa suumbula wunde wuri Kiristo wamufwiila ko. 
ROM.14.16	Kikyo kiri kyakibwe kuri beenu, yaa kiba kitoolo kya nsaanunu kuri bambaasi ko. 
ROM.14.17	Mukwongo, Kimfumu kya Nzaambi kiri mu byandya na mu nwiinu ko, ngo nsungumunu, kiyeengi, na kiminu mu Mpeeve Yangisi. 
ROM.14.18	Wunde wusalila Kiristo mu kiteesu kikyo, lo wabweeye kuri Nzaambi, na wataambulu kuri baatu.
ROM.14.19	Hango-nkuumbu, hemese tusakee mamo ma kiyeengi, na ma ntuungulu ya beetu na beetu. 
ROM.14.20	Mu ntoono byandya, yaa dzusa kisalu kya Nzaambi ko. Mukwongo, byobinso byatsyeemeke, ngo kasi buri bwabubi kuri muutu mu kudya byandya, mbuti wubumisa mbaasi makya. 
ROM.14.21	Buri bwabubwete mu kuhele kudya toongo, na kuhele kunwa malu, na kubisa byobinso biri lo bibwiisiri mpaangi yaaku mu masumu. 
ROM.14.22	Kebe kanyi di wuri na dyo mu ye-meene, ha busu bwa Nzaambi. Kiminu kuri wunde wahele kubaka kibila mu ma katambukiri nde-meene. 
ROM.14.23	Wunde wuri na maketi-keti mu bi kadya, lo wuri na kibila, bukuri ma kayirika mahele kufumuna mu kanyi. Mpisi mahele kufumuna mu kanyi, lo masumu mari.
ROM.15.1	Beetuneenu turi na makwa, tuyelemini kukuunda bubolo bwa babo bahele na makwa, na kuhele kweyirika mabweeye kuni kuri beetu-meene. 
ROM.15.2	Mpisi muutu mu beetuneenu kayirika ma kiminu kuri mbaasi yaandi, mu ntoono mamabwe mu ntuungulu. 
ROM.15.3	Mukwongo, Kiristo kasii saka ma kiminu mu nde-meene ko, ngo kasi bunu bu diri dyatinu: «Bitari bya babo batuka ye, byabwiilikila mu me.» 
ROM.15.4	Mukwongo, momanso ma batekisiri kutina, bamatinini mu ntoono nyikusulu ya beetuneenu, mpisi heki, tubaka nsiitu mu kifiki na mu nsyamusunu ya Matinu. 
ROM.15.5	Nzaambi ya kifiki na ya nsyamusunu, kasa kuri ti beenu luba na nyukusunu beenu na beenu, bunu buri kutya kwa Kiristo Yesu, 
ROM.15.6	mpisi heki, mu mutima mosi na mu munwa mosi, beenu lukeembese wuri Nzaambi na Taayi dya Mfumu yeetu Yesu Kiristo.
ROM.15.7	Hango-nkuumbu, yendee lwetaambula bambaasi beenu na beenu, bunu bwa lutaambula Kiristo se mu ntoono nkeembu Nzaambi. 
ROM.15.8	Mukwongo, me nyileele ti, Kiristo wayisa kuba kisari kya bateende bubakala, mu ntoono ngwanwa ya Nzaambi, mu kukukisa nsiilulu dzi basiriri bataayi. 
ROM.15.9	Makaanda ngo mari, makeembese Nzaambi mu ntoono mutima waandi wangebe, bunu bu diri dyatinu:
ROM.15.9	«Hango-nkuumbu, me sa nyadumusa ye ha kakati dya makaanda,
ROM.15.9	na me sa nyayimbila mu ntoono nkuumbu yaaku.»
ROM.15.10	Matinu mabweese kuleele ti:
ROM.15.10	«Makaanda, monee kiminu, kintwaari na baatu baandi!»
ROM.15.11	Na ti:
ROM.15.11	«Makaanda momanso, siikeenu Mfumu,
ROM.15.11	na baatu bobanso bamudumusa.»
ROM.15.12	Esaya wubweese kuleele ti:
ROM.15.12	«Sa kwapala mutwiikila mu Yesayi,
ROM.15.12	wuteleme mu kutuma makaanda,
ROM.15.12	na makaanda sa masa nsiitu mu nde.»
ROM.15.13	Hemese Nzaambi ya nsiitu kaluulusa mu kiminu kyokinso, na kiyeengi mu kanyi, mpisi luba lwabuukula mu nsiitu, mu mpinu dza Mpeeve Yangisi!
ROM.15.14	Mu mitariri beenu, bampaangi baami, me nyirikiri kuyaaba ti, beenu se lwaluula mu mutima-bubwe, lwaluulusu mu nyaabulu yoyinso, na lwakuka mu kwelubusina beenu na beenu. 
ROM.15.15	Me nyalutinini mu kibakala mwamumosi, mu nzala kulubaambula mwooyo, mu ntoono bweese bwa mpa Nzaambi, 
ROM.15.16	mu kuba mu kisalu kya Kiristo Yesu, mu ntoono makaanda, bu nyayekele nyutu mu ntoono Musamu Wamubwete wa Nzaambi, mpisi makaanda maba kikabu kyataambulu, kyasakumunu kuri Mpeeve Yangisi. 
ROM.15.17	Hango, me nyiri na kimweese mu Kiristo Yesu, mu mya Nzaambi. 
ROM.15.18	Mukwongo, mbuti me nyitsiitsa kudzoonso, lo mu mya yirikiri Kiristo mu me, mu kuri ti makaanda matumuma, mu maampu na mu biyiriki, 
ROM.15.19	mu mpinu dza bidiimbu na dza bimaangu, mu mpinu dza Mpeeve ya Nzaambi. Mu didyo, me kuholosono ku Yerusalemi na ku lumperi natee ku nkoonsi ya Iluriko, nyakukisila kuyaabisa Musamu Wamubwete wa Kiristo. 
ROM.15.20	Mu didyo, me nyaba na musoongo mu kweyaabisa Musamu Wamubwete, mumwo muri bakiri bahele kutaanguna Kiristo, mpisi heki me mpele kutuunga ha yulu lufulu lwa ŋani. 
ROM.15.21	Ngo kasi, bunu bu diri dyatinu:
ROM.15.21	«Babo bari basii kubayaabisa nde ko, sa bamumono,
ROM.15.21	na babo bari basii kuyuka badzoonsolo mu nde ko sa babakula.»
ROM.15.22	Mu didyo, me bankakisila mbala dzalaka mu kwiisa kuri beenu. 
ROM.15.23	Ngo kasi mu lumalu, bukuri nsiiri na kibeendu kya kusalila mu mankoonsi mamo ko, nyiri na musoongo walaka mu kwiisa kuri beenu, kuholosono mibvu myalaka. 
ROM.15.24	Mu ntaangu yi nyikweende me ku Espanya, mukwongo, nyitsima ti sa nyalumono ha nyiluta, na bumeeni kumono kiminu mu kuba na beenu mwaa-ntaangu, tumi lumpa biri mufunu mu budyeengi bwaami kukwo. 
ROM.15.25	Mu lumalu, me nyeensi ku Yerusalemi, mu kweesalila bangisi. 
ROM.15.26	Mukwongo, bari Makedonya na bari Akaya, bamwiini ti buri bwabubwete, mu kusoongo kintwaari mu ntoono bawelu bangisi ba ku Yerusalemi. 
ROM.15.27	Bo bamwiini ti buri bwabubwete, na babee na kibiimbu kuri bo; bukuri mbuti makaanda mataamburi mamabwe ma kimpeeve kuri bo, lo mo se mayelemini kubasalila, mu bya mbakulu ya muswinyi. 
ROM.15.28	Me manaa kuyirika mamo, na manaa kubaha lubakusu lulwo, me sa ndutula kuri beenu ha nyikweende ku Espanya. 
ROM.15.29	Me nyaari ti, ha nyikwiisa kuri beenu, me sa nyiisa kuri nyaluula mu lusakumunu lwa Kiristo.
ROM.15.30	Bampaangi, me nyilusyaamisa, mu Mfumu yeetu Yesu Kiristo, na mu ntiilu ya Mpeeve, mu kunwaana kintwaari na me, mu nsaambulu kuri Nzaambi, mu ntoono me. 
ROM.15.31	Mpisi heki me mvuuka mu myooko mya bangooyi bari ku Yudaya, na lubakusu lu nyinata me ku Yerusalemi, luba lwataambulu kuri bangisi. 
ROM.15.32	Mpisi heki me nyiisa mu kiminu kuri beenu, na mu kutya kwa Nzaambi, me mpuuma na beenu. 
ROM.15.33	Hemese Nzaambi ya kiyeengi kaba na beenu-banso! Amene.
ROM.16.1	Me nyiluheeri ntumunu mu ntoono Foyibe, kibusi kyeetu, nde se kisari kari mu dibuundu dya Kengereya, 
ROM.16.2	mpisi heki lumutaambula mu Mfumu, mu kiteesu kyayelemene kya bangisi, na lumubakisa mu musamu ngo musamu, wu kaba na nzala beenu; bukuri nde wabeeri mubakisi wa baatu balaka, na wa me-meene.
ROM.16.3	Heenee mboto kuri Piriska na kuri Akila, bambaasi baami ba kisalu mu Kiristo Yesu, 
ROM.16.4	bari mu ntoono kidziingu kya me, baketi kuhoomboso kidziingu kya bo-meene; kari wunu me nyibvutula matoondo kuri bo ko, ngo se na mabuundu momanso ma makaanda. 
ROM.16.5	Heenee se mboto kuri dibuundu dikookutukinaa mu nzo bo. Heenee mboto kuri Epayineto, nduku yaami ya mutima, nde wuri watete mu Asya, mu kusiila kanyi mu Kiristo. 
ROM.16.6	Heenee mboto kuri Mariya, nde wasala kwalaka mu ntoono beenu. 
ROM.16.7	Heenee mboto kuri Anderoniko bo na Yunya, bo bari kaanda dyaami, na bambaasi baami ba mu boroko, baatu ba mvuumfu ha kakati dya bantumu, bo batekisiri kuba mu Kiristo ti na me. 
ROM.16.8	Heenee mboto kuri Ampilyato, nduku yaami ya mutima mu Mfumu. 
ROM.16.9	Heenee mboto kuri Urbano, mbaasi yeetu ya kisalu mu Kiristo, na kuri Estaki, nduku yaami ya mutima. 
ROM.16.10	Heenee mboto kuri Apele, nde wasoongiri bimbaangi byaandi mu Kiristo. Heenee mboto kuri babo bari mu nzo Aristobulo. 
ROM.16.11	Heenee mboto kuri Erodyono, kaanda dyaami. Heenee mboto kuri baatu ba Narkiso bari mu Mfumu. 
ROM.16.12	Heenee mboto kuri Tirifayina na Tirifosa, bo basala kwalaka mu Mfumu. Heenee mboto kuri Peresi, nduku ya mutima, nde wasala kwalaka mu Mfumu. 
ROM.16.13	Heenee mboto kuri Lufo, wasoolu mu Mfumu, na kuri nguri yaandi yiri se nguri me. 
ROM.16.14	Heenee mboto kuri Asinkirito, kuri Felengo, kuri Ereme, kuri Patoroba, kuri Erema, na kuri bampaangi bari kintwaari na bo. 
ROM.16.15	Heenee mboto kuri Filolongo na kuri Yulya, kuri Nere bo na kibusi kyaandi, kuri Olimpa, na kuri bangisi bari kintwaari na bo.
ROM.16.16	Heelesenee mboto beenu na beenu, kuri mu nyumutunu yangisi. Mabuundu momanso ma Kiristo maluheeri mboto.
ROM.16.17	Bampaangi, me nyilusyaamisa mu kusa madyeele, mu baatu bakwesa nkabunu na bakwelubumusa makya, mu nyikusulu dzi luri lwataambula; batekelee mbisa; 
ROM.16.18	bukuri baatu ba bubwo bahele kusalila Mfumu yeetu Kiristo, ngo kasi myooyo mya bo-meene, na mu maampu mamabwe na mu nzoonsulu dzalupyelu, bo bakwewuna baatu bahele kulubuka. 
ROM.16.19	Mukwongo, bintambukulu byeenu byayabakana kuri bobanso. Ngo me nyimono kiminu mu ntoono beenu, me ntiiri ti beenu luba na madyeele mu mamabwete, na luba kutsyeemeke kwahele mamabi. 
ROM.16.20	Mwaa kidzika kyantele, Nzaambi ya kiyeengi sa kakosono Saatana kunsa bitaambi byeenu.
ROM.16.20	Bweese bwa Mfumu yeenu Yesu buba na beenu!
ROM.16.21	Timoteho, mbaasi yaami ya kisalu, wuluheekiri mboto; Lukyo, Yasoni na Sosipatoro bari kaanda dyaami se, baluheekiri mboto.
ROM.16.22	Me se Teretyo, mutini mukaanda wumawu, nyiluheekiri mboto mu Mfumu.
ROM.16.23	Ngayo, wataambula me na wutaambula dibuundu dyodinso wuluheekiri mboto. Erasto, musweeki mboongo dza bvula, wuluheekiri mboto, Kwarato, mpaangi yeetu se wuluheekiri mboto. [
ROM.16.24	]
ROM.16.25	Kuri wunde wakuka mu kulukumisa, bunu buri Musamu waami Wamubwete, wu nyikwenata mu nyaabusulu Yesu Kiristo, bunu buri nyabusulu mpaanu dzasweeku, kuholosono mu mantaangu mahele mbandukulu na manunu. 
ROM.16.26	Mpaanu dzidzo dzamonokono mu lumalu, mu matinu ma babikiri, mu lutumu lwa Nzaambi yahele mbandukulu na manunu, mu kuri ti makaanda momanso mabaka nyaabulu na matumuma mu kanyi.
ROM.16.27	Kuri Nzaambi, ndemosi ngaa-madyeele, mu Yesu Kiristo, kuri nde kuba nkeembu mu mantaangu momanso! Amene.
1CO.1.1	Me, Pawulo, nyataambula mbila bunu buri kutya kwa Nzaambi, mu kuba ntumu Kiristo Yesu, beetu na mpaangi Sosetene, 
1CO.1.2	tutina kuri dibuundu dya Nzaambi diri ku Korinto, kuri ba bari basakumuna mu Yesu Kiristo, bataambula mbila mu kuba bangisi, kintwaari na bobanso bateelaa nkuumbu ya Mfumu yeetu Yesu Kiristo, mu mpisi kibeendu, Mfumu bo, yiri ya beetu se. 
1CO.1.3	Bweese na kiyeengi bifumunaa kuri Nzaambi taayi dyeetu, na kuri Mfumu Yesu Kiristo biba na beenu.
1CO.1.4	Me nyibvutulaana matoondo mantaangu momanso, kuri Nzaambi yaami mu beenu, mu ntoono bweese bwa luha Nzaambi mu Kiristo Yesu, 
1CO.1.5	bukuri mu nde, beenu lwayeki bisina mu momanso, mu maampu momanso na mu nyaabulu yoyinso. 
1CO.1.6	Mu didyo beenu luri lwasa kanyi dya makwa, mu kimbaangi ki bari bata mu Kiristo ha kakati dya beenu, 
1CO.1.7	kuri lo beenu luri ti na kikabu kimosi ki luri kyo pe ko, buluri mu kwekiingila monokunu ya Mfumu yeetu Yesu Kiristo. 
1CO.1.8	Nde ngo wulukumisa natee kunu manunu, mpisi heki luba bahele maseembu mu kiluumbu kya Mfumu yeetu Yesu Kiristo. 
1CO.1.9	Nzaambi wakwiikama, nde waluteele mbila mu kuba kintwaari na mwaana waandi Yesu Kiristo, Mfumu yeetu.
1CO.1.10	Bampaangi, me nyiluyingukila mu nkuumbu ya Mfumu yeetu Yesu Kiristo, yukusuneenu beenu na beenu, na yaa kuba nkabunu ha kakati dya beenu ko; beenee kintwaari mu mpeeve mosi na mu kitsimi kimosi. 
1CO.1.11	Mukwongo, bampaangi, me nyayukiri kuri baatu ba mu kaanda dya Kolowe ti, kuri nkalikisi ha kakati dya beenu. 
1CO.1.12	Bu ntiiri kuleele ti: ha kakati dya beenu, wamosi wuleele ti: «me nyiri kwaami wa Pawulo»; wakaka ti: «me wa Apolo»; wakimi ti: «me wa Kefa»; wuni ti: «me wa Kiristo». 
1CO.1.13	Buri Kiristo wakabulu? Buri Pawulo bakomini ha yulu kuruwa mu beenu? Hoti mu nkuumbu ya Pawulo beenu bari balubotoko? 
1CO.1.14	Me nyitoondo kuri Nzaambi, bukuri nyahele kubotoko ti mosi mu beenu, mbuti ka wunu Kirispo na Ngayo ko; 
1CO.1.15	Mu didyo, kuri wutsiitsa kuleele ko ti, mu nkuumbu me beenu luri lwataambula mbotokulu. 
1CO.1.16	Kindeele, me nyabotikiri se kaanda dya Estefana. Ha mambisa haho, nsimini ti kuri muutu mukimi wu nyiri nyabotoko me ko. 
1CO.1.17	Mukwongo, Kiristo wahele kuheeke me mu kubotoko, kasi mu kuyaabisa Musamu Wamubwete, ngo kwahele kusalila madyeele ma nzoonsulu, mpisi heki kuruwa dya Kiristo di hele kuba dyabuunu.
1CO.1.18	Mukwongo, maampu ma kuruwa bubwo bulawuku, kuri baatu bari mu kudziimbila; kasi mu beetu turi babvuukusu lo dzidzo mpinu dza Nzaambi.
1CO.1.19	Bukuri diri dyatinu ti:
1CO.1.19	«Me sa nsyaamuna nyaabulu ya bangaa-nyaabulu,
1CO.1.19	me sa ndooso madyeele ma bangaa-madyeele.»
1CO.1.20	Ngaa-nyaabulu wuri kuri? Mutini-mangisi wuri kuri? Ngaa-bunzoonsi mu ntaangu yi wuri kuri? Buri Nzaambi wahele kukitula nyaabulu ya nsi yimayi kuri yeki bulawuku?
1CO.1.21	Mukwongo, bukuri nsi mu nyaabulu ya nde-meene wahele kuyaaba Nzaambi, kunsa nyaabulu ya Nzaambi. Nzaambi wamono dyo dyadibwete mu kubvuukisa, mu bulawuku bwa nyikusulu, baatu basiila kanyi. 
1CO.1.22	Bayudayo baloombo bidiimbu, na Bahelene basaka nyaabulu. 
1CO.1.23	Ngo kasi beetu, turi mu kweyaabisa Kiristo wakomono ha yulu kuruwa, Bayudayo babumina makya mu musamu wunde, na bangooyi bamono ti bulawuku, 
1CO.1.24	kasi kuri bataambula mbila, Bayudayo na Bahelene, Kiristo ngo mpinu na nyaabulu ya Nzaambi. 
1CO.1.25	Bukuri bulawuku bwa Nzaambi bubvuriri madyeele ti na baatu, na buyonsi bwa Nzaambi bubvuriri makwa ti na baatu.
1CO.1.26	Bampaangi, monee mbeti mbila beenu: ha kakati dyabeenu kwahele bangaa-madyeele balaka mu muswinyi, kwahele bangaa-mpinu balaka, kwahele balaka bari mu lwambwe. 
1CO.1.27	Kasi, Nzaambi wasoolo bitotolo bya bulawuku ha nsi, mu kudzusa bangaa-madyeele nsoni; Nzaambi wasoolo bya buyonsi ha nsi, mu kudzusa bangaa-makwa nsoni; 
1CO.1.28	Bitotolo bya hele mufunu na bya nyaafunu ha nsi, bya hele kuyirima, Nzaambi wabisoolo mu kuri ti katsyaamuna bibyo byayirima, 
1CO.1.29	mpisi heki muutu ka hele kusa masiiku ha busu bwa Nzaambi. 
1CO.1.30	Nde wasa kuri ti beenu luba mu Kiristo Yesu, wuri wayeki nyaabulu yeetu yifumuna kuri Nzaambi, nsungumunu, bungisi na nkuululu, 
1CO.1.31	mpisi heki diba bunu bwatinu ti: «mpisi wusa kimweese, lo kasiila kyo mu Mfumu.»
1CO.2.1	Bampaangi, ha nyayisiri me kuri beenu, nyasii kwiisa mu kuluyaabisa mpaanu dza Nzaambi, mu lunaaku lwa nzoonsulu bunu pe lwa madyeele ko. 
1CO.2.2	Bukuri me nyasii tsima kuyaaba kitotolo ti kimosi ha kakati dya beenu ko, mbuti ka Yesu Kiristo, wu bakomini ha yulu kuruwa. 
1CO.2.3	Na ha busu bwa beenu, me nyaba na buyonsi, na boomo, na mantekete. 
1CO.2.4	Mu maampu na mu nyaabusulu dzaami, mwaba mwahele nzoonsulu dza madyeele dziri lo baatu bataambula, ngo kasi nsoongulu ya mpinu dza Mpeeve, 
1CO.2.5	mpisi heki kanyi dya beenu di hele kuba kunsa madyeele ma baatu, ngo diba kunsa mpinu dza Nzaambi.
1CO.2.6	Madyeele ma turi mu kweyikisa beetu ha kakati dya baatu babuuka, mari madyeele ma ntaangu yimayi ko, mari se ma bamfumu ba ntaangu yimayi, bari mu kweende kumfukusulu ko; 
1CO.2.7	ngo kasi, beetu turi mu kweyikisa madyeele ma Nzaambi masweeku kunsa mpaanu, mari Nzaambi watekisiri kutaasila mo mu nkeembu yeetu tekesele mu bibvu. 
1CO.2.8	Kuri ti mosi mu bamfumu ba ntaangu yimayi wayaaba mo ko; bukuri, mbuti baba bayaaba, nkani basii komono Mfumu ya nkeembu ha yulu kuruwa ko. 
1CO.2.9	Kasi, bunu bu diri dyatinu ti:
1CO.2.9	«Mimyo miri miisu mya hele kumono, makutu ma hele kuyuka
1CO.2.9	na miri muutu wahele kutsima mu mutima,
1CO.2.9	Nzaambi wayirikisa myo mu ntoono babo bamutiiri.»
1CO.2.10	Ngo kuri beetu, Nzaambi kari kayaabisa myo mu Mpeeve; bukuri Mpeeve wufyongokinaa myominso, ti hayuku myamusundu mya Nzaambi. 
1CO.2.11	Mukwongo, nani mu baatu yaari mya muutu, mbuti ka mpeeve ya muutu yiri mu nde-meene ko? Bunubwo se, mya Nzaambi kuri muutu wu mi yaari ko, mbuti ka Mpeeve ya Nzaambi ko. 
1CO.2.12	Ngo beetu twahele kutaambula mpeeve ya nsi; kasi Mpeeve yafumuna kuri Nzaambi, mpisi heki tuyaaba bikabu bya bweese bwa Nzaambi. 
1CO.2.13	Ngo mamo ma turi mu kweleele beetu, kari mu bitoolo biyikisa madyeele ma kimuutu ko, ngo mu bitoolo biyikisa Mpeeve. Beetu tukwebaangula mya Mpeeve mu kimpeeve.
1CO.2.14	Muutu wuri na bitsimi bya kimuutu, lo kataambula mya Mpeeve ya Nzaambi ko; bukuri kuri nde bubwo bulawuku, nde lo katsiitsa kuyaaba ko, bukuri mimyo mu kimpeeve bayelemini kumifyongokono. 
1CO.2.15	Muutu wa kimpeeve wutsuundisa myominso, ngo nde-meene kuri muutu wumutsuundisa ko. 
1CO.2.16	Mukwongo,
1CO.2.16	«na wayaaba kitsimi kya Mfumu?
1CO.2.16	Na wutsiitsa kumuyikisa?»
1CO.2.16	Beetu ngo bari, turi na kitsimi kya Kiristo.
1CO.3.1	Me ngo wuri, bampaangi, me nyasii bangusina kuludzoonsolo bunu ti kuri baatu bakimpeeve ko, ngo bunu ti kuri baatu ba muswinyi, bunu ti kuri mwaa-baala bansoombo mu Kiristo. 
1CO.3.2	Me nyalunwiisiri beene, nkani ka byandya bya kuba me nyaluheeri ko, bukuri beenu lwaketi kubibangusina ko. Ti mu lumalu beenu lo lwahele kubibangusina, 
1CO.3.3	bukuri beenu lwakiri baatu ba muswinyi. Mukwongo, habaanaa kuri bukwa, na mayumu ha kakati dya beenu, buri lo kari baatu ba muswinyi luri ko? Na kari mu kimuutu luri mu kwedyaatila ko? 
1CO.3.4	Mukwongo, muutu habaana wuleele ti: «Me nyiri wa Pawulo» na wakaka ti: «Me nyiri wa Apolo», buri beenu kari kimuutu luri na kyo ko? 
1CO.3.5	Heki Apolo nki? Pawulo nki? Bisari biri beenu mu byo luri lwataambula kanyi, bunu bwaheeriri Mfumu kuri muutu-muutu. 
1CO.3.6	Me nyakunini, Apolo wanyaka maampa, ngo Nzaambi wabuukisa. 
1CO.3.7	Mu didyo, mukuni kari kitotolo ko, na munyaki-maampa se kari kitotolo ko, ngo wuri mufunu Nzaambi wukoobuukisaa. 
1CO.3.8	Mukuni na munyaki-maampa boboolo muutu mosi, mpisi muutu sa kataambula mufutu waandi, bunu buri kisalu kyaandi. 
1CO.3.9	Bukuri beetu turi bakwesala kintwaari na Nzaambi. Beenu luri nseke Nzaambi, na luri nzo ya Nzaambi. 
1CO.3.10	Bunu buri bweese bwa Nzaambi bu kari kampa, me nyatuunga lufulu bunu mutuungi-manzo wamadyeele, ngo muutu mukimi wuri mu kutuunga ha yulu. Ngo mpisi muutu kasa madyeele, mu ntuungulu yi kari mu kutuungula ha yulu. 
1CO.3.11	Mukwongo, kuri muutu wutsiitsa kutunga lufulu lukimi ko, ha teke lufulu lweki haho, ngo Yesu Kiristo. 
1CO.3.12	Ngo mbuti muutu wutuunga ha yulu lufulu lulwo, mu woolo, mu palata, mu matari ma ntalu, mu miti, mu nsyeri, 
1CO.3.13	lo kisalu kya mpisi muutu sa kyaba kyamonokono. Mukwongo, kiluumbu sa kyasoongo, bukuri kisalu sa kyayabakana mu mbaawu, mbaawu sa yatsiitsa kumono bunu buri kisalu kya mpisi muutu. 
1CO.3.14	Mbuti kisalu kyatuunga muutu ha yulu lufulu, kiri bunu bu kiri, lo nde sa kataambula mufutu. 
1CO.3.15	Mbuti kisalu kya muutu kinyeengini, lo nde sa kabwilikila yitila, nde-meene ngo wuri sa kabvuuka kuri bunu nde pariri kunsa mbaawu.
1CO.3.16	Buri beenu lwahele kuyaaba ti beenu luri nzo-Nzaambi, na ti Mpeeve Nzaambi yadzakala mu beenu? 
1CO.3.17	Mbuti muutu tsyaamini nzo-Nzaambi, lo Nzaambi se sa kamutsyaamuna; bukuri Nzo-Nzaambi yiri yangisi, na beenu yo luri.
1CO.3.18	Muutu yaa kawunukina nde-meene ko: mbuti ha kakati dya beenu, muutu wutsima ti nde ngaa-madyeele mu ntaangu yimayi, lo kaba kilawuku mpisi heki kaba ngaa-madyeele. 
1CO.3.19	Mukwongo, madyeele ma nsi yimayi ngo bulawuku ha busu bwa Nzaambi. Bukuri diri dyatinu ti: «Nzaambi wubakaa bangaa-madyeele mu mweete wabo-meene.» 
1CO.3.20	Dya bweese kutina ti: «Mfumu yaari bitsimi bya bangaa-madyeele, nde yaari ti byabuunu.» 
1CO.3.21	Hango, yaa kuba muutu wusiila kimweese mu baatu ko, bukuri byobinso bya beenu: 
1CO.3.22	Kaba Pawulo, Apolo, Kefa, nsi, bumwooyo, lufwa, bitotolo bya ntaangu yimayi, bunu pe bya ku mankula, byobinso bya beenu; 
1CO.3.23	beenu luri baatu ba Kiristo, na Kiristo wa Nzaambi.
1CO.4.1	Mu didyo, baatu bayelemini kutuhololo bunu bisari bya Kiristo, na bakebi ba mpaanu dza Nzaambi. 
1CO.4.2	Hango, misiiri mi bari mu kuloombo kuri bakebi, miri ti baba bakwiikama. 
1CO.4.3	Me ngo wuri, kuri mufunu walaka ko mu kuri ti me mba watsuundusu kuri beenu, bunu pe mu nsundusulu ya baatu. Me nyahele kutsuundisa nyutu me-meene. 
1CO.4.4	Mukwongo, me ngo wuri nyahele kuyaaba ntoono, ngo kasi kari mu bubwo me nyiri nyalulukusu ko; wutsuundisa me ngo wuri Mfumu. 
1CO.4.5	Hango, yaa lutsuundisa muutu ko, tekesele ntaangu yitubuka, natee Mfumu wiisiri. Nde mbasi-tsuku wuyaabisa mansweeki mari ku mampimbisi, na kusoongo bitsimi bya mitima. Haho, mpisi muutu kataambula masiiku kuri Nzaambi.
1CO.4.6	Bampaangi, mu ntoono beenu me mporiri kifwaani mu Apolo na mu me-meene, mpisi heki mu beetu, beenu luyika ntoono yiri ti: «Kupala pe ku mbasi mamo matinu», mpisi heki luhele kusa masiiku mu mosi kuri wakaka. 
1CO.4.7	Mukwongo, na wumono kuri ti ye bvuriri? Nki ye wuri na byo, biri kari kutaambula wuri wataambula ko? Na mbuti kutaambula wuri wabitaambula, buri wuri mu kusa kimweese bunu ti wahele kutaambula? 
1CO.4.8	Beenu lweki lwayukuta, beenu lweki bisina, beenu luri mu kubyaala kwahele beetu, ngo mbuti heki ti luri mu kubyaala, lo mu kuri ti beetu se tubyaala kintwaari na beenu. 
1CO.4.9	Mukwongo, me bu nyimono, lo bunu ti Nzaambi wamonokoso beetuneenu bantumu bunu ti baatu bampotulu, bunu babari bakesele mukanu wa lufwa, bukuri twayeki bunu baatu babari mu kuseyesele ha busu bwa nsi, ha busu bwa bambasi, na ha busu bwa baatu. 
1CO.4.10	Beetu turi bilawuku mu ntoono Kiristo, kasi beenu luri bangaa-madyeele mu Kiristo; beetu turi na buyonsi, kasi beenu luri na makwa; beenu luri bakeembusu kasi beetu turi banyaafunu. 
1CO.4.11	Natee mu kilookolo kimaki, beetu tukwefwa nzala na mpwiisu, turi mpene, bakwetulata, tukweyiima, 
1CO.4.12	na turi mu kwemono mpasi mu kwesala mu myooko mya beetu-meene. Bakwetutuka, ngo beetu tukwesakumuna; turi bakwaamusu, ngo beetu tukwekuunda; 
1CO.4.13	bakwetufutukila, ngo beetu tukwesyaamisa. Beetu twayeki mutsyeeku nsi, bitiiti biri baatu bobanso babilooso, natee mu lumalu.
1CO.4.14	Me nyiri mu kulutinina misamu mimami, kari mu kuludzusa nsoni ko, kasi mu kululubula bunu baala baami ba mutima. 
1CO.4.15	Mukwongo, lu ti hayuku lwiisiri kubaka mafuunda ma bayikisi mu Kiristo, lo luri na bataayi balaka ko, bukuri mu Kiristo Yesu, me nyalubutiri mu nyabusulu Musamu Wamubwete. 
1CO.4.16	Ngo me nyilusyaamisa mu kuba basoombisiri ba me. 
1CO.4.17	Hango-nkuumbu, me nyaluheekiri Timoteho, mwaana waami wa mutima na wakwiikama mu Mfumu. Nde sa kalubaambula mwooyo mu manzila maami mu Kiristo [Yesu], bunu bu nkooyikisilaa me kwokunso, mu mpisi dibuundu. 
1CO.4.18	Babamosi basii masiiku, kutsima ti kampe me nyikwiisa kuri beenu ko. 
1CO.4.19	Ngo mbuti Mfumu tiiri, me sa mwasila na kwiisa kuri beenu, na sa nyaaba nki bangaa-masiiku babo bari bakuka mu kuyirika, nkani ka mi bakwedzoonso bo mimyo ko. 
1CO.4.20	Bukuri Kimfumu kya Nzaambi kiri mu mya kudzoonso ko, ngo mu mya kuyirika. 
1CO.4.21	Ngo beenu nki lutiiri? Kuri ti me nyiisa kuri beenu na lukwaasulu, hoti na ntiilu, na mpeeve ya bumpoombo.
1CO.5.1	Bari mu kweleele ti, ha kakati dya beenu kuri buyala; buyala buri, ti ha kakati dya bangooyi kwahele mya bubwo; kuri lo muutu wakitula mukasi taayi weki mukasi nde. 
1CO.5.2	Ngo beenu, ha kibeendu kya kuba mu ngebe mpisi heki, wukweyirika ma bubwo, kaba wayisulu ha kakati dya beenu, beenu kusa masiiku? 
1CO.5.3	Me ngo wuri, mu muswinyi nyahele na beenu, kasi mu kimpeeve nyiri na beenu; me mwaatsuundisa wukweyirika mya bubwo, bunu ti me nyiri ha kakati dya beenu. 
1CO.5.4	Mu nkuumbu ya Mfumu yeetu Yesu, bu luri lwakutukuna na kiluunsi kya me, mu mpinu dza mfumu yeetu Yesu, 
1CO.5.5	yekeleenu muutu wa bubwo kuri Satana, mpisi muswinyi kaba wafuukusu, na kiluunsi kiba kyabvuukusu mu kiluumbu kya Mfumu.
1CO.5.6	Kimweese kya beenu kiri kyakibwe ko. Buri beenu lwahele kuyaaba, ti mwaa-ndaambu lufunusu yikootoombolaa mbanda yoyinso? 
1CO.5.7	Ngo yisileenu lufunusu lwalukulu, mpisi beenu luba mbanda yamoono, bukuri mu beenu lufunusu lwo pe. Mukwongo, Kiristo Paaka dyeetu, wayeki wadzusu mu kumuha bunu kikabu. 
1CO.5.8	Mu didyo, tuseeneenu munkeembu kwahele kuba na lufunusu lwalukulu, bunu pe lwa mamabi na lwa mutima-bubi, ngo kasi kuri turi na mampa mahele lufunusu, ma nsyemukunu na ma ngwanwa.
1CO.5.9	Me nyalutinini dyo mu mukaanda ti, yaa lwebvuutuna na biyala ko. 
1CO.5.10	Me nyahele kudzoonsolo nkati mu biyala bya nsi yimayi, bunu pe bangaa-nsoki-mboongo, bakwedzika bya baatu, bunu pe mu minsaambiri mya biteki, haho ngo hari lo luyelemini kupala mu nsi. 
1CO.5.11	Ngo mi nyiri nyalutinini me miri ti, yaa lwebvuutuna na muutu wuleele kuri ti nde mpaangi, kasi kiyala kari, bunu pe ngaa-nsoki-mboongo, bunu pe munsaambiri-biteki, bunu pe ngaa-bitari, bunu pe mukori-malu, bunu pe wukwedzika bya baatu, muutu wa bubwo, lo beenu ti kudya pe kintwaari na nde.
1CO.5.12	Mukwongo, buri mitariri me, mu kutsuundisa bari ku mbasi? Buri kari bari kunsa-kati beenu luyelemini kutsuundisa ko? 
1CO.5.13	Bari ku mbasi ngo bari, Nzaambi sa kabatsuundisa. Bingeenu muutu wamubi ha kakati dya beenu.
1CO.6.1	Habaanaa mosi mu beenu, wuri na musamu na muutu mukimi, buri katsiitsa kweende ku muyalu ha busu bangaa-bubayi, nkani ka ha busu bwa bangisi ko? 
1CO.6.2	Buri beenu lwahele kuyaaba ti bangisi sa batsuundisa nsi? Ngo mbuti beenu lutsuundisa nsi, lo buri beenu lwahele kuyelemene mu kulalama misamu mya ntele? 
1CO.6.3	Buri beenu lwahele kuyaaba ti, sa twatsuundisee bambasi? Heki buri tukoono kulalama misamu mya kidziingu kimaki? 
1CO.6.4	Ngo lubaanaa luri na misamu mya kidziingu kimaki mya kulalama, beenu kweende kuri balarimi bari dibuundu wabanyaafuna, 
1CO.6.5	lo me nyileele ti, dzidzo nsoni kuri beenu. Nkati ha kakati dya beenu, kwahele ngaa-madyeele ti mosi, wuri lo lalimini musamu na kusa nyukusunu, ha kakati dya bampaangi baandi? 
1CO.6.6	Ngo mpaangi mosi lo wusa muyalu na mpaangi yakaka, na mimyo ha busu bwa bangooyi? 
1CO.6.7	Mukwongo, lubaanaa lweki na miyalu beenu na beenu, lo yiyo mbwiilulu beenu yoyinso. Buri beenu luri, misamu mya bubayi kwekuunda pe? Buri luri kuhemene pe baluholo na byobinso bi luri na byo? 
1CO.6.8	Ngo kasi beenu lukwesalila bubayi, na kweholo bitotolo bya baatu, na mamo kweyirika kuri bampaangi. 
1CO.6.9	Buri beenu lwahele kuyaaba ti, bangaa-bubayi ka bataambula saala dya Kimfumu kya Nzaambi ko? Yaa luwunukina kweenu ko: biyala, minsaambiri mya biteki, bangaa-kimpala, bari na manzelu ma bukyeetu, babakala kakwesa kimpala na bambaasi bakala, 
1CO.6.10	bangaa-kwiibi, bangaa-nsoki-mboongo, bakori ba malu, bangaa-bitari, na bakwedzika bya baatu, ka bataambula saala dya Kimfumu kya Nzaambi ko. 
1CO.6.11	Babamosi mu beenu bubwo baba, kasi lwayeki lwaswaaku, lwayeki lwataambula bungisi, lwayeki lwalulukusu mu nkuumbu ya Mfumu Yesu Kiristo, na mu Mpeeve ya Nzaambi yeetu.
1CO.6.12	Me nyiri na miswa mu myominso, kasi myominso myahele mufunu; Me nyiri na miswa mu myominso, kasi nyiri ntambukila kuba kunsa lutumu lwa mpisi kiba ko. 
1CO.6.13	Byandya bya mwooyo biri, na mwooyo wa byandya, ngo Nzaambi sa katsyaamuna byobyoolo. Nyutu yiri ya buyala ko, ngo ya Mfumu, na Mfumu wa nyutu. 
1CO.6.14	Ngo Nzaambi, wafulukisi Mfumu, sa katufulukisa mu mpinu dzaandi.
1CO.6.15	Buri beenu lwahele kuyaaba ti, manyutu ma beenu ngo binamu bya Kiristo? Buri me lo mporiri binamu bya Kiristo mu kubikitula binamu bya mukyeetu wa kiyala? Ti bele na dyo pe! 
1CO.6.16	Buri beenu lwahele kuyaaba ti, wunde wubvuutini na mukyeetu wa kiyala, lo beki nyutu mosi? Bukuri diri dyaleelu ti: «Boboolo sa baba muswinyi mosi.» 
1CO.6.17	Ngo wunde wubvuutini na Mfumu, lo beki kiluunsi kimosi.
1CO.6.18	Bateenu buyala. Mpisi masumu, mari muutu wumayirika, lo mari ku mbasi nyutu. Ngo wusa buyala, wuyirikaana masumu mu nyutu ya nde-meene. 
1CO.6.19	Buri beenu lwahele kuyaaba ti, nyutu beenu, ngo Nzo-nzaambi Mpeeve Yangisi, yiri mu beenu, yi luri lwataambula kuri Nzaambi, na lwahele kubweese kuba ba beenu-meene? 
1CO.6.20	Mukwongo, beenu bayeki balukuula mu ntalu yayinene. Ngo keembeseenu Nzaambi mu nyutu yeenu.
1CO.7.1	Mu mitariri misamu mi lwatinina me, buri bwabubwete kuri muutu mu kuhele kubelemene wa mukyeetu. 
1CO.7.2	Ngo kasi, mu kubata buyala, mpisi bakala kaba na mukasi wa nde-meene, na mpisi mukyeetu se kaba na mulumi wa nde-meene. 
1CO.7.3	Mulumi kayirika kuri mukasi waandi mamo ma kayelemini kuyirika, na mukasi se kayirika bwobumosi. 
1CO.7.4	Mukasi kari na lutumu mu nyutu ya nde-meene ko, ngo mulumi; bwobumosi se, mulumi kari na lutumu mu nyutu ya nde-meene ko, ngo mukasi. 
1CO.7.5	Wuni yaa kabisa wakaka ko, mbuti ka kuri luyukusini mu mwaa-ntaangu, mpisi lukoto mu lusaambulu; tumi lubweese kubvutukila kuba ha kimosi, mu kubata ti Satana kakwiisa kulusindukila, bu luheriri kuba na nkebulu-nyutu. 
1CO.7.6	Ma nyileele mamo, mu kuri ti luba na nyukusunu, nkani ka mu kuluha lutumu ko. 
1CO.7.7	Me mbee ntii kwaandi, ti baatu bobanso baba bunu me; kasi mpisi muutu wuri na kikabu kya nde-meene kya muha Nzaambi, wamosi wuri na kimaki, wakaka wuri na kikyo.
1CO.7.8	Kuri bahele kukweele, na kuri bafwiila balumi me nyileele ti, buri bwabubwete mu kuba bunu me. 
1CO.7.9	Ngo mbuti bahele kubangisina kukebe manyutu, lo bakweele; bukuri bubvuriri bubwete mu kukweele ti na kuya mbaawu. 
1CO.7.10	Ngo kasi, kuri bakweele me nyiha lutumu, kari me ko, ngo Mfumu: Mukasi yaa kahambikisa na mulumi waandi ko. 
1CO.7.11	Ngo mbuti weki wahambikisa, lo kaba bunubwo kwahele kukweele, bunu pe kabweese kuyukusuna na mulumi, na mulumi yaa kasuusa mukasi ko. 
1CO.7.12	Me nyileele kuri bakaka, me nkani ka Mfumu ko: mbuti mpaangi mosi wuri na mukasi wa mungooyi wutaamburi kwedzakala na nde, lo yaa kamusuusa ko. 
1CO.7.13	Na mbuti wa mukyeetu wuri na mulimi wa mungooyi, wutaamburi kwedzakala na nde, lo yaa kamusuusa ko. 
1CO.7.14	Bukuri mulumi wa mungooyi wataambula bungisi mu mukasi, na mukasi wa mungooyi wataambula bungisi mu mpaangi; mbuti ka bubwo ko, lo baala beenu basumuka, ngo kasi mu lumalu bo bari bangisi. 
1CO.7.15	Ngo mbuti wa mungooyi tii kuhaambuka, lo kahaambuka kwaandi; haho ngo hari lo, mpaangi bunu pe kibusi wahele kuba wakaangama. Nzaambi waluteele mu kuba kunsa kiyeengi. 
1CO.7.16	Mukwongo, ye wa mukyeetu buri wuyaabila, kampe ye sa bvuukisa mulumi waaku? Bunu pe ye wa mubakala buri wuyaabila, kampe ye sa bvuukisa mukasi waaku?
1CO.7.17	Mu myakaka ngo miri, hemese mpisi muutu kaba mu kiteesu kya muha Mfumu, mpisi muutu kadyaatila bunu buri mbila yamuteele Nzaambi. Mamo me nyiri mu kuloombo munsa mabuundu momanso. 
1CO.7.18	Muutu wataambula mbila kuri wateendu bubakala, lo yaa kasaka kuba na sutu ko; muutu wataambula mbila kuri wahele kuteende bubakala, lo yaa kasaka bamuteende bubakala ko. 
1CO.7.19	Nteendulu bubakala yiri kitotolo ko, na kuhele kuteende bubakala kiri kitotolo ko, ngo biri mufunu kubvumina mangisi ma Nzaambi. 
1CO.7.20	Mpisi muutu kanamitina kuba mu kiteesu ki kaba, ha kataamburi mbila. 
1CO.7.21	Ye nkutu waba ha wataamburi mbila? Lo yaa mono mutima mpasi ko; ngo mbuti wiisiri kubaka bunsaalisi, lo bakila bwo ndaandu. 
1CO.7.22	Mukwongo, nkutu yataambula mbila mu Mfumu, muutu wakuuluka wuri wa Mfumu; bwobumosi se, muutu wuri bunsaalisi wataambula mbila, nkutu Kiristo kari. 
1CO.7.23	Nzaambi walusuumbiri mu ntalu yalaka, ngo yaa lukituka bankutu ba baatu ko. 
1CO.7.24	Bampaangi, mpisi muutu kanamitina kuba ha busu bwa Nzaambi, mu kiteesu ki kaba, ha kataamburi mbila.
1CO.7.25	Mu mitariri babo bahele kukweele, me nyahele na ntumunu dza Mfumu, ngo me kitsimi nyisoongo, bunu bwa mbakila Mfumu ngebe, mu kuba muutu wu bayelemini kusikikila.
1CO.7.26	Ngo me nyitsima ti buri bwabubwete mu kuba bunubwo, mu ntoono mpasi dza ntaangu yimayi: buri bwabubwete kuri muutu mu kuba bunubwo. 
1CO.7.27	Buri ye wakaangama mu wa mukyeetu? Yaa saka kuhambikisa ko. Wahele kukaangama mu wa mukyeetu? Yaa saka kukweele ko. 
1CO.7.28	Ngo mbuti ye kweeriri, lo kari masumu yirikiri ko; na mbuti ntuumba yanswaasa yikweeriri, lo kari masumu kayirika ko; kasi babo bakweele sa bamono mpasi mu muswinyi, ngo me ntiiri kuluwuungula mu mpasi dzidzo.
1CO.7.29	Bampaangi, me bu ntiiri kuleele ti: ntaangu yeki yayikufi; mu lumalu, babo bari na bakasi, baba bunu ti bahele na bakasi, 
1CO.7.30	babo bari mu kudila, baba bunu ti bahele mu kudila, babo bari mu kumono kiminu, baba bunu ti bahele kumono kiminu, babo bari mu kusuumba baba bunu ti bahele na kitotolo, 
1CO.7.31	na babo bari mu kubaka ndaandu mu nsi yimayi, baba bunu ti bahele kubaka ndaandu, bukuri nsi yamonokono yimayi yiri mu kuluta.
1CO.7.32	Me ntiiri ti beenu luhele kuba kunsa minyoongi. Wa mfuubi wusanaa minyoongi mu misamu mya Mfumu, wukwesaka bwa kubweeyile kuri Mfumu; 
1CO.7.33	ngo kasi, wakweele wuri kunsa minyoongi mu misamu mya nsi, wukwesaka bwa kubweeyile kuri mukasi waandi, 
1CO.7.34	na wuri mu kwedunga. Mukyeetu wa mfuubi na ntuumba ya nswaasa basanaa minyoongi mu misamu mya Mfumu, mpisi baba bangisi mu nyutu na mu kiluunsi, ngo kasi wakweele wusanaa minyoongi mu misamu mya nsi, wukwesaka bwa kubweeyile kuri mulumi waandi.
1CO.7.35	Me nyileele mamo mu ndaandu ya beenu-meene, kari kuri ti nyilutubula siinga ko, ngo mu kuri ti luba na mbeelu yayibwete, na kinkununu mu Mfumu kwahele kebu-kebu.
1CO.7.36	Mbuti muutu wumono kuri ti, lo wahele bweese kukuunda kuba wa nswaasa, wuri na nzala kuyukutisa mpwiisu ya muswinyi, na buyelemini kuba bubwo, lo kayirika ma katiiri, nde wahele kuyirika masumu, kakweele kwaandi. 
1CO.7.37	Ngo kasi, wunde wakaanga kitsimi kya makwa kunsa mutima waandi, kuri bahele kumukwiikisa, na wuri na lutumu mu mi katiiri nde-meene, tsimini kunsa mutima waandi, ti yelemini kukiinsa bunswaasa bwaandi, lo bubwe kayirika. 
1CO.7.38	Mu didyo, wunde wukweelisiri bunswaasa bwaandi lo bubwe kayirikiri; ngo wunde wahele kubukweelese, lo bvuriri kuyirika mamabwe.
1CO.7.39	Mukyeetu wakaangama mu mulumi waandi, mu ntaangu yoyinso yiri mulumi wuri wamwooyo; ngo mbuti mulumi fwiiri, lo mukyeetu bakiri bunsaalisi mu kukweele wu katiiri, ngo kakweele wunu wuri mu Mfumu. 
1CO.7.40	Ngo mbuti mu kitsimi kya me, lo nde bvuriri kuba mu lwambwe mbuti nde namitini kuba bunu bu kari; me nsimini ti me se nyiri na Mpeeve ya Nzaambi.
1CO.8.1	Mu musamu wutariri toongo twaha mu kikabu kuri biteki, tuyaari kuri ti beetu-banso turi na nyaabulu, ngo nyaabulu yihaanaa masiiku, kasi ntiilu yihaanaa ntuungulu. 
1CO.8.2	Mbuti muutu wutsima ti nde yaari kitotolo, lo wakiri wahele kuyaaba, bunu bu bayelemini kuyaaba. 
1CO.8.3	Ngo mbuti muutu tiiri Nzaambi, lo nde wayabakana kuri Nzaambi.
1CO.8.4	Mu mitariri ndiilu ya toongo twaha mu kikabu kuri biteki, tuyaari kuri ti kiteki kiri kitotolo ko mu nsi, na ka kuri nzaambi yikimi ko, mbuti ka yomosi kitsu ko. 
1CO.8.5	Mukwongo, ti bukuri kuri bi bakweleele ti banzaambi ku yulu na ha butoto, mu didyo lo banzaambi balaka bari, na bamfumu se balaka bari. 
1CO.8.6	Ngo kasi, mu beetu lo Nzaambi yomosi yiri, Taayi, mu nde byobinso biri byafumuna, na beetu turi ba nde; Mfumu se yomosi yiri, Yesu Kiristo, byobinso byayirimina mu nde, na beetu turi mwooyo mu nde.
1CO.8.7	Kasi nyaabulu yahele mu bobanso, babamosi bakiri bayuku mu kwesaambila biteki natee lumalu, bakwedya toongo mu kitsimi kiri ti, twaha mu kikabu kuri biteki, na nsimunu bo yiri na buyonsi, yasumuka. 
1CO.8.8	Kari byandya bisa kuri ti tukokosolo kuri Nzaambi ko: mbuti twahele kubidya, lo kuri bi tuhelele ko; na mbuti tubidiiri, lo kuri se bi tubvula kubaka ko.
1CO.8.9	Seenee madyeele, kuri heki miswa mi luri na myo, mihele kubumisa makya kuri bari na buyonsi. 
1CO.8.10	Bukuri, mbuti muutu wumono ye wuri na nyaabulu, wuri mu kudya mu nzo yi basaambilaa biteki, buri lo nsimunu nde yiri na buyonsi, yahele kumutwaalisa mu kudya toongo twaha mu kikabu kuri biteki? 
1CO.8.11	Mukwongo, mu ntoono nyaabulu ya ye, muutu wuri na buyonsi lo dziimbiri, mpaangi yiyo yiri Kiristo wamufwiila. 
1CO.8.12	Mu didyo, lubaanaa lukweyirika masumu kuri bampaangi, na kwebumisa makya kuri nsimunu bo yiri na buyonsi, lo luyirika masumu kuri Kiristo. 
1CO.8.13	Hango-nkuumbu, mbuti kyandya kibumisa mpaangi yaami makya, lo ngwanwa me mbweese kudya toongo mu mantaangu momanso ko, mpisi heki me mpelele kubumisa mpaangi yaami makya.
1CO.9.1	Buri me nyiri na bunsaalisi ko? Buri me nyiri ntumu ko? Buri me nyasii mono Mfumu yeetu Yesu ko? Buri beenu luri kisalu kya me mu Mfumu ko? 
1CO.9.2	Mbuti mu bakaka me nyiri ntumu ko, lo mu beenu ngo bari me nyiri ntumu; bukuri beenu luri kinyemu kya kisalu kyaami kya buntumu mu Mfumu.
1CO.9.3	Kukalila kwa nyutu yaami, kuri babo bari mu kwensuundisa kuri bumabu. 
1CO.9.4	Buri beetu twahele na miswa mu kudya na mu kunwa? 
1CO.9.5	Buri beetu twahele na miswa mu kwenata kibusi kiri mukasi, bu kwesa bantumu bakaka, na bampaangi ba Mfumu, na Kefa? 
1CO.9.6	Hoti wuni me, beetu na Barnaba, twahele na miswa mu kuhele kusala? 
1CO.9.7	Na wayeki sala kisalu kya buyongolo mu mboongo dza nde-meene? Na wayeki kuna bviinya kwahele kudya bimbutu? Bunu pe na wayeki buungula bangoombo kwahele kudya toongo bunu pe kunwa beene dya ngoombo?
1CO.9.8	Buri mu kimuutu me nyiri mu kuleele mimyo, hoti mangisi se mahele mu kudzoonsolo mu misamu mimyo? 
1CO.9.9	Mukwongo, mu mangisi ma Moose diri dyatinu ti: «Yaa kaanga munwa ngoombo ko, mbuti yiri mu kudzabata mankono.» Buri Nzaambi lo wutsimina bangoombo? 
1CO.9.10	Buri mimyo ngwanwa kari mu beetu kari mu kuleele ko? Mukwongo, mu ntoono beetu miri myatinu ti: wunde wutsabaa nseke, yelemini kutsaba kuri wuri na nsiitu na wunde wudzabata mankono se yelemini kuba na nsiitu ya kubaka kikuuku kya nde. 
1CO.9.11	Mbuti beetu twakunini bya kimpeeve mu ntoono beenu, buri lo weki musamu wamunene, mbuti beetu tutoriri bya ha butoto kuri beenu? 
1CO.9.12	Mbuti bakaka bari na miswa mu beenu, buri beetu lo twahele kubvula miswa?
1CO.9.12	Kasi beetu twasii salila miswa mimyo ko, ngo beetu twakuundiri momanso, mpisi tuhele kutelemese bikaku mu Musamu Wamubwete wa Kiristo. 
1CO.9.13	Buri beenu lwahele kuyaaba ti babo bakoosalaa mu Nzo-nzaambi, kudyaanaa bifumuna mu Nzo-nzaambi, na babo bakooyokaa bikabu ha yulu dziku bakooholaa kikuuku kya bo? 
1CO.9.14	Bunubwo se, Mfumu kari katuma kuri ti, babo bakweyaabisa Musamu Wamubwete, kidziingu kwebakila mu Musamu Wamubwete.
1CO.9.15	Me ngo wuri nyahele kusalila ntoono ti mosi, mu mi nyiri na miswa. Me nyahele kutina mamama mu kuri ti miba mya me. Mukwongo, bubwete bu mfwiiri ti na kuri ti. Kuri muutu ti mosi wukitula kimweese kya me, bunu kitotolo kyabuunu ko. 
1CO.9.16	Mukwongo, mbuti me nyikweyaabisa Musamu Wamubwete, lo yiri ntoono ya kimweese kuri me ko, bukuri me nyabiinduma mu mamo; ngo kyaari kuri me, mbuti nyahele kuyaabisa Musamu Wamubwete. 
1CO.9.17	Mukwongo, mbuti me nyikwesala mu kutya kwa me-meene, lo me mbakiri mufutu; ngo mbuti kari mu kutya me-meene ko, lo kini kisalu kibari bampa nyikwesala. 
1CO.9.18	Hango museendu me nki nde? Mu kuha kwa mungengi, Musamu Wamubwete wu nyikweyaabisa, mu kuhele kusalila miswa mi nyiri na myo mu Musamu Wamubwete.
1CO.9.19	Bukuri me nyiri mu bunsaalisi kuri bobanso, ngo kasi, me-meene nyataambula kuba nkutu ya bobanso, mpisi heki me mbaka baatu balaka. 
1CO.9.20	Kuri Bayudayo, me nyayeki bunu Muyudayo, mpisi heki me mbaka Bayudayo; kuri baatu bari kunsa mangisi, bunu me nyiri kunsa mangisi, ti hayuku me-meene nyahele kunsa mangisi, mpisi heki me mbaka babo bari kunsa mangisi; 
1CO.9.21	kuri bahele na mangisi bunu me nyahele na mangisi, mpisi heki me mbaka babo bahele na mangisi; ti hayuku me nyahele kuba, muutu wahele na mangisi ma Nzaambi, ngo wuri kunsa mangisi ma Kiristo. 
1CO.9.22	Me nyayeki kuri bari na buyonsi bunu me nyiri na buyonsi, mpisi heki me mbaka babo bari na buyonsi; me nyayeki myominso kuri bobanso, mpisi heki mu nzelu ngo nzelu, me mvuukisa babamosi. 
1CO.9.23	Me nyikweyirika momanso mamo, mu ntoono Musamu Wamubwete, mpisi heki me mbaka kikuuku.
1CO.9.24	Buri beenu lwahele kuyaaba ti badzumuni ba ntiinu, bobanso bakoodzumunaa ntiinu kunsa mbasi, ngo kasi muutu mosi kitsu wubaka kimbwanga? Beenu se dzumukineenu bubwo, mpisi lubaka kimbwanga. 
1CO.9.25	Mpisi wukotaana mu kimpa kya ntiinu, lo wukebaanaa mangisi mu myominso. Bo bayirikaa mimyo, mpisi bataambula lukoongolo lukoobiiyaa, ngo kasi beetu luri lwabiiya ko. 
1CO.9.26	Ngo mu bubwo, me nyiri mu kudzumuna, kari bunu ti mu muyooyolo ko, mu bubwo me nyiri mu kulatila, kari bunu ti mu kingye-kingye ko; 
1CO.9.27	ngo me nyiri mu kwebamisa nyutu me-meene, na nyayidzitikila misiinga, mpisi heki me-meene mpele kuba ha luteke, ha mambisa ma kuyikisa bakaka.
1CO.10.1	Bampaangi, me ntii ko ti beenu luba kunsa lubu: bakuutu beetu bobanso baba kunsa mposi ya tuti, na balutila ha kakati dya mubu. 
1CO.10.2	Bobanso bataambula mbotokulu mu Moose, kunsa tuti na mu mubu. 
1CO.10.3	Bobanso badiiri byandya byobimosi bya kimpeeve, 
1CO.10.4	na bobanso banwa maampa momamosi ma kimpeeve; bukuri bo baba kwenwaa maampa mu tari dya kimpeeve, dyaba kweyendaa na bo; tari didyo dyaba Kiristo. 
1CO.10.5	Kasi balaka mu bo, bari Nzaambi kasii mono kiminu mu bo ko, bukuri bawii kufwa mu nsi yankatu.
1CO.10.6	Misamu mimyo ngo kifwaani kuri beetu, kuri heki tuhele kuba bakwenyiima mamabi, bunu bwaba kwenyiimaana bo. 
1CO.10.7	Yaa luba bakwesaambila biteki ko, bunu babamosi mu bo, bunu bu diri dyatinu: «Baatu bamanaa kudzakala mu kudya na kunwa, ha batelemini mu kusakana.» 
1CO.10.8	Yaa tuyekelee manyutu mu buyala ko, bunu bwayirikiri babamosi mu bo, kuri mu kiluumbu kimosi, mafuunda makuumi moolo na matatu ma baatu bafwiiri. 
1CO.10.9	Yaa tubwiisa Kiristo mu nsindukulu ko, bunu bwaba sa babamosi mu bo, na bafwiiri mu misya mya banyoko. 
1CO.10.10	Yaa lumunguta ko, bunu babamosi mu bo bamungutini, na mufuukisi wubadzusiri.
1CO.10.11	Misamu mimyo myayirimini mu bo, mpisi miba kifwaani, na miri myatinu mu kuba nyikusulu kuri beetu, bari tweki mu mantaangu ma manunu. 
1CO.10.12	Mu didyo, wunde wutsima ti wateleme, kasa madyeele kahele kubwa. 
1CO.10.13	Nsindukulu dzi lubwanikina na dzo, dzahele kuba dzaluta kiteesu, ngo dzayelemene mu baatu. Nzaambi wakwiikama, nde kaha miswa ko ti beenu luba lwasindukulu mu kiteesu kibvuriri makwa na beenu, ngo kunsa nsindukulu, nde sa kuluha mpwaani ya kupalila, kuri lubangisina kukuunda.
1CO.10.14	Hango-nkuumbu, banduku baami ba mutima, ya lwekokosolo ku bakwesaambila biteki ko. 
1CO.10.15	Me nyiri mu kuludzoonsolo bunu ti kuri baatu bari na nyukulu, fyongokineenu beenu-meene mi nyileele me. 
1CO.10.16	Mbasa ya lusakumunu yi tusakumunaana, yiri kintwaari na makila ma Kiristo. Mpa yi tubukunaana yiri kintwaari na nyutu Kiristo. 
1CO.10.17	Bukuri, mpa mosi kitsu yiri, ngo beetu turi balaka mu nyutu mosi kitsu, bukuri tukabulaana mpa yo yimosi.
1CO.10.18	Monee meti Isaheli mu muswinyi: babo badyanaa byaha mu bikabu, bari kintwaari na dziku. 
1CO.10.19	Ngo me ndeele ti kwe? Buri toongo twaha mu kikabu turi mufunu, hoti biteki biri mufunu? 
1CO.10.20	Bu ntii kuleele ti, bi bakoohaanaa bibyo, kuri mampeeve mamabi babihaanaa, nkani ka kuri Nzaambi ko. Ngo me ntii ko ti beenu luba kintwaari na mampeeve mamabi. 
1CO.10.21	Beenu kalutsiitsa kunwa mbasa ya Mfumu, na mbasa ya mampeeve mamabi ko; beenu kalutsiitsa kudya kintwaari ha taabala na Mfumu, na kudya se kintwaari ha taabala na mampeeve mamabi ko. 
1CO.10.22	Hoti bukwa bwa Mfumu tutii kubvulumina? Buri beetuneenu tubvuriri makwa na nde?
1CO.10.23	Myominso miri miswa, ngo myominso myahele mufunu; myominso miri miswa, ngo myominso myahele kutuunga. 
1CO.10.24	Muutu yaa kesaka ndaandu yini ya nde-meene ko, ngo kesaka se ya mukimi.
1CO.10.25	Dyeenee mpisi bi bayarikaa ha dzaandu, kwahele kweha bifuuri, ngo kuri mutima waholo; 
1CO.10.26	bukuri butoto, na byobinso biri ha butoto, biri bya Mfumu.
1CO.10.27	Mbuti mosi mu bangooyi, wuluteeriri mbila na lutaamburi kweende, lo dyeenee mpisi bi baluheeri, kwahele kuha bifuuri, ngo beenee na mu mutima waholo. 
1CO.10.28	Kasi mbuti muutu wululeeriri ti: «Tu toongo tuha mu kikabu kuri biteki», lo yaa ludya ko, mu ntoono nde wuluyaabisiri, na mu ntoono nsimunu. 
1CO.10.29	Nsimunu yi nyiri mu kudzoonsolo me, kari ya nde-meene ko, ngo ya muutu mukimi.
1CO.10.29	«Bukuri nki, bunsaalisi bwa me buri bwatsuundusu mu nsimunu ya muutu mukimi? 
1CO.10.30	Mbuti me nyibvutulaa matoondo mu bi nyidya, lo buri bateesele me mamabi, mu mi nyiri mu kubvutula matoondo?»
1CO.10.31	Ngo ti hayuku luri mu kudya, ti hayuku luri mu kunwa, ti hayuku ntoono yikimi luri mu kuyirika, lo yirikeenu momanso mu nkeembu ya Nzaambi. 
1CO.10.32	Yaa lwebumisa baatu makya ko, ti Bayudayo, ti Bahelene, ti dibuundu dya Nzaambi, 
1CO.10.33	ngo beenee bunu me, wuri mu myominso, nyisakaa kubweeye kuri bobanso. Me nyahele kusaka ndaandu ya wunu me-meene kitsu, ngo ndaandu ya balaka, mpisi baba babvuukusu.
1CO.11.1	Beenee minsombisiri mya me, bunu bu nyikwesombosolo me se Kiristo.
1CO.11.2	Me nyilusiika bu lukootsiminaa me mu myominso, na bu luri lwakebe kikulu bunu bu nyalutubukiri kyo. 
1CO.11.3	Ngo me ntiiri ti beenu luyaaba, ti Kiristo ngo mfumu mpisi wa mubakala; mfumu wa mukyeetu ngo wa mubakala; mfumu Kiristo ngo Nzaambi. 
1CO.11.4	Mpisi mubakala wusaambila, bunu pe wubikula kuri mutu wafuka, lo wahele kukiinsa mfumu yaandi. 
1CO.11.5	Mpisi mukyeetu wusaambila, bunu pe wubikula kuri mutu wahele kufuka, lo wahele kukiinsa mfumu yaandi, bukuri lo nde wuri bwobumosi na kuri watebe kungulu. 
1CO.11.6	Mbuti mukyeetu wahele kufuka mutu, lo hemese katebe mfu. Ngo mbuti diri dyansoni, kuri wa mukyeetu mu kuba kuri watebe mfu bunu pe wuri na kungulu, lo hemese kafuka mutu. 
1CO.11.7	Wa mubakala ngo wuri, wahele kuyelemene mu kufuka mutu, bukuri nde ngo kifwaani na nkeembu ya Nzaambi; kasi wa mukyeetu, ngo wuri nkeembu wa mubakala. 
1CO.11.8	Bukuri, kari wa mubakala wapalila mu wa mukyeetu ko, ngo wa mukyeetu wapalila mu wa mubakala; 
1CO.11.9	na kari wa mubakala bari bayirika mu ntoono wa mukyeetu ko, ngo wa mukyeetu bari bayirika mu ntoono wa mubakala. 
1CO.11.10	Hango-nkuumbu, wa mukyeetu yelemini kuba na kidiimbu kya lutumu ha yulu mutu, mu ntoono bambasi. 
1CO.11.11	Ngo kasi, mu Mfumu, kuri wa mukyeetu ko kwahele wa mubakala, na kuri wa mubakala ko kwahele wa mukyeetu. 
1CO.11.12	Mukwongo, bunu buri wa mukyeetu wapalila mu wa mubakala, bunubwo se wa mubakala wabutuka mu wa mukyeetu, na byobinso byafumuna kuri Nzaambi.
1CO.11.13	Beenu-meene yirikee kutala: buri lo bwabubwete ti wa mukyeetu kasaambila Nzaambi, kuri mutu wahele kufuka? 
1CO.11.14	Buri nsi yo-meene yahele kuluyikisa, ti diri dyansoni kuri wa mubakala mu kuba na mfu dzadzila, 
1CO.11.15	kasi wa mukyeetu, mbuti wuri na mfu dzadzila, lo yiyo nkeembu kuri nde? Bukuri nde bamuheeri mfu dzadzila bunu kitambala. 
1CO.11.16	Ngo mbuti kuri muutu wutii kusa nkalikisi mu mimyo, lo beetu twahele na kifu kikyo, na mabuundu ma Nzaambi se mahele na kifu kikyo.
1CO.11.17	Mu myeki kwiisa mi, me nyahele kulusiika, ngo nyiri na misamu mya kululeele, bukuri beenu bu lukookutukunaa, kari mu kuyirika mibvuriri bubwete ko, ngo kasi mu kuyirika mibvuriri bubi. 
1CO.11.18	Dyatete diri, me nyiri mu kuyukaa ti, beenu bu lukookutukunaa mu dibuundu, lo ha kakati dya beenu hari nkabunu; me nyitsima ti musamu wunde kampe wangwanwa. 
1CO.11.19	Mukwongo, nkabunu se yiyelemini kuba ha kakati dya beenu, mpisi heki bakuma mu nsindukulu, bamonoko ha kakati dya beenu. 
1CO.11.20	Ngo beenu, bu lukookutukunaa ha kimosi, kari byandya bya Mfumu lukoodya ko; 
1CO.11.21	bukuri mu ntaangu ya kudya, muutu-muutu wutekisilaana kudya byandya bya nde-meene, na wamosi bu kari na nzala, wakaka wakolo malu. 
1CO.11.22	Buri beenu lwahele na manzo ma kudiila na ma kunwiina? Hoti beenu dibuundu dya Nzaambi luri mu kwesaana, na nsoni luri mu kudzusaa bahele na kitotolo? Me nyiluleele ti kwe? Nyi lusiika? Me nyahele kulusiika mu mimyo.
1CO.11.23	Mukwongo, me nyataamburi kuri Mfumu, mimyo mi nyiri nyatubula kuri beenu ti: Mfumu Yesu, mu butsuku bu baba muyekele, nde waholo mpa 
1CO.11.24	na bu kabvutula matoondo, wabukuna yo na waleele: «Yimayi ngo nyutu yaami, me mpeeri mu ntoono beenu; seenee bumabu mu kubambukila me mwooyo.» 
1CO.11.25	Nde wasa bunubwo se mu mbasa, kamana kudya, waleele: «Yimayi ngo mbasa ya lulelusunu lwamoono, mu makila maami; seenee bumabu mpisi ntaangu yi lutsiitsa kunwa yo, mu kubambukila me mwooyo.» 
1CO.11.26	Mukwongo, mpisi ntaangu yilutsiitsa kudya mpa yimayi, na kunwa mbasa, lo beenu luyaabisaana lufwa lwa Mfumu natee ku kakwiisa.
1CO.11.27	Hango-nkuumbu, mpisi wunde wudya mpa, bunu pe wunwa mbasa ya Mfumu kwahele kuyelemene, lo bakiri kibila mu nyutu na mu makila ma Mfumu. 
1CO.11.28	Ngo mpisi muutu, kafyongokono mu mutima waandi, tumi kadya mpa yi, na kanwa mbasa yi, 
1CO.11.29	bukuri wunde wudya na kunwa kwahele kufyongokono nyutu Mfumu, lo wuri mu kudya na kunwa mutsuundu mu nde-meene. 
1CO.11.30	Mu didyo, ha kakati dya beenu, hari bangaa-bipfuumi na babeeru, na balaka na balaka, bamwaafwa. 
1CO.11.31	Mbuti tufyongokini mitima myeetu, lo tuba batsuundusu ko. 
1CO.11.32	Ngo tubaanaana twatsuundusu kuri Mfumu, lo turi basuunguku, mpisi bahele kutukesele mukanu kintwaari na nsi.
1CO.11.33	Mu didyo, bampaangi baami, lubaanaana lukutukini mu kudya, lo kingisineenu beenu na beenu. 
1CO.11.34	Mbuti muutu wuri na nzala, lo kadya ku nzo, mpisi luhele kukutukunaa mu kubwa mu mutsuundu. Mu misiiri ngo miri, me sa nyirika ha nyikwiisa.
1CO.12.1	Bampaangi, mu ntoono ya bikabu bya kimpeeve, me ntii ko ti beenu luba kunsa lubu. 
1CO.12.2	Ha lwaba lwakiri bangooyi, beenu luyaari dyaburi lwaba luri lwatwaalusu, mu kweyende kuri biteki, byahele na mbeembu. 
1CO.12.3	Hango-nkuumbu, me ntii kuluyaabisa ti, kuri muutu ko mu Mpeeve ya Nzaambi wuleele ti: «Yesu kabwilikila mpopi!», na kuri muutu ko wutsiitsa kuleele ti: «Yesu Mfumu!», mbuti Mpeeve Yangisi yahele kumutwaalisa.
1CO.12.4	Bikabu bya bweese biri mu bitsuumbu-bitsuumbu, ngo Mpeeve yiniyo; 
1CO.12.5	Bisalu biri mu bitsuumbu-bitsuumbu, ngo Mfumu yiniyo; 
1CO.12.6	Biyiriki biri mu bitsuumbu-bitsuumbu, ngo Nzaambi yiniyo, yiyirikaa momanso mu bobanso. 
1CO.12.7	Kuri muutu-muutu Mpeeve yamonokono mu kikabu, mu ntoono ya mamo mari mufunu. 
1CO.12.8	Mukwongo, kuri wamosi Mpeeve waha maampu ma madyeele, kuri wakaka maampu ma nyaabulu bu tiiri Mpeeve yiniyo, 
1CO.12.9	kuri mukimi kanyi mu Mpeeve yiniyo, kuri wakaka se bikabu bya kubelekise babeeru, mu Mpeeve yo yimosi, 
1CO.12.10	kuri wakaka nyirikulu bimaangu, kuri wakaka mbikululu, kuri wakaka mfyongokunu mampeeve, kuri wakaka mandiinga ma bitsuumbu-bitsuumbu, kuri wakaka kubaangula mandiinga. 
1CO.12.11	Myominso mimyo, yini Mpeeve yo yimosi na yiniyo yikwemiyirika, na yikwekabula bunu bu katiiriri kuri muutu-muutu.
1CO.12.12	Mukwongo, bunu buri nyutu yiri mosi ngo binamu byalaka, na bunu buri binamu bya nyutu biri byalaka ngo mu nyutu mosi, bunubwo se buri mu Kiristo. 
1CO.12.13	Bukuri beetu-banso batubotoko mu Mpeeve yomosi, mu nyutu yomosi, ti Bayudayo, ti Bahelene, ti bankutu, ti baatu bari na bunsaalisi, na beetu-banso batunwiisa mu Mpeeve yomosi.
1CO.12.14	Mukwongo, nyutu yahele kuba kinamu kimosi, ngo binamu byalaka. 
1CO.12.15	Ngo mbuti kuulu kuleeriri ti: «Me bukuri nyiri kooko ko, lo me nyahele mu nyutu», buri mu bubwo lo nde hotiri kuba mu nyutu? 
1CO.12.16	Na mbuti kutu dileeriri ti: «Me bukuri nyiri diisu ko, lo me nyahele mu nyutu», buri mu bubwo lo nde hotiri kuba mu nyutu? 
1CO.12.17	Heki mbuti nyutu yoyinso kuba diisu, lo kuyukula buri? Na mbuti kuba kutu, lo mfuku kuyukila buri? 
1CO.12.18	Ngo mu lumalu, Nzaambi wasuusa mpisi kinamu mu nyutu bunu bu katiiriri. 
1CO.12.19	Mbuti byobinso byaba kinamu kimosi, lo nyutu hari yaketi kuba? 
1CO.12.20	Kasi mu lumalu, binamu byalaka biri, ngo nyutu yomosi.
1CO.12.21	Diisu lo dibangusina kuleele kuri kooko ko ti: «Me nyiri na nzala ye ko!», Bunu pe mutu se, lo kabangusina kuleele kuri miilu ko ti: «Me nyiri na nzala beenu ko!» 
1CO.12.22	Ngo kasi binamu bya nyutu, byamonokono kuri ti bibvuriri buyonsi, biri mufunu. 
1CO.12.23	Bibyo bi tumono kuri ti, bya lukiinsu lwantele mu nyutu, bibyo ngo bi turi mu kuha lukiinsu lwalunene; na bibyo bya kibvumi kyantele, ngo bi tubvuminaa kwalaka, 
1CO.12.24	ngo bya kibvumi kyalaka byahele na nzala kibvumi kyeetu. Kasi Nzaambi wayirika nyutu mu kiteesu kya kuha lukiinsu lubvuriri bunene, kuri binamu byahele na lwo, 
1CO.12.25	mpisi kuhele kuba nkabunu mu nyutu, ngo kasi binamu biba na kintwaari, na kwetsimina bambasi byo na byo. 
1CO.12.26	Mu didyo, kinamu kimosi kibaanaa kimono mpasi, lo binamu byobinso bimono mpasi; na kinamu kimosi kibaanaa kyakeembusu, lo binamu byobinso bimono kiminu.
1CO.12.27	Beenu luri nyutu Kiristo, na mpisi muutu kinamu kya nyutu. 
1CO.12.28	Mu dibuundu, Nzaambi bakasuusiri, dyatete bantumu, dyamoolo babikiri, dyamatatu bayikisi, tumi bangaa-bimaangu, bari na bikabu bya kutsinikisa babeeru, bya kubakisa baatu, bya kutwaalisa, bya mandiinga ma bitsuumbu-bitsuumbu. 
1CO.12.29	Buri bobanso bantumu? Buri bobanso babikiri? Buri bobanso bayikisi? Buri bobanso bangaa-bimaangu? 
1CO.12.30	Buri bobanso bari na bikabu bya kutsinikisa babeeru? Buri bobanso bakwedzoonso mandiinga? Buri bobanso bakwebaangula mandiinga? 
1CO.12.31	Beeneenu na kuheme mu bikabu bibvuriri bunene.
1CO.12.31	Tumi me mbweese kulusoongo nzila yibvuriri bubwete.
1CO.13.1	Mbuti me nyidzoonsaa mandiinga ma baatu, na ma bambasi, ngo nyahele na ntiilu, lo me nyeki nguunga bunu pe ngomo yi bari mu kusika. 
1CO.13.2	Mbuti me nyiri na kikabu kya kubikula, nyikwebakula mpaanu dzodzinso, nyiri na nyaabulu yoyinso, na nyiri na kanyi dyodinso kuri lo, nyinaanguna na milaandu, ngo nyahele na ntiilu, lo me nyiri wabuunu. 
1CO.13.3	Mbuti me nkabiri byobinso bi nyiri na byo, kuri bari na nzala, na mbuti me nyekiri nyutu yaami mpisi nsa kimweese, ngo nyahele na ntiilu, lo myominso mimyo, myahele kubakisa me mu ntoono ti mosi.
1CO.13.4	Ntiilu yiri na nkindusulu-mutima, yayibwete, yahele na musoki, ntiilu yahele na nzala-kubila, yahele na masiiku, 
1CO.13.5	yayirikaa dya nsoni ko, yasakaa ndaandu ya nde-meene ko, yabakaa nkesi ko, yakebaa makooti ko, 
1CO.13.6	yamonaa kiminu mu bubayi ko, ngo yimonaa kiminu mu ntoono ngwanwa, 
1CO.13.7	yifuka myominso, yisiila kanyi mu myominso, yiri na nsiitu mu myominso, yikuunda myominso.
1CO.13.8	Ntiilu yawaa ko, mbikululu sa dzawa, mandiinga sa mawa, nyaabulu sa yawa. 
1CO.13.9	Bukuri, mwaa ndaambu kitsu tuyaari, na mwaa ndaambu kitsu tukoobikulaa. 
1CO.13.10	Ngo mbasi-tsuku, nyirimunu yakuka yiisaana, lo bibyo bya ndaambu sa byawa.
1CO.13.11	Ha nyaba mwaa-kilesi, me nyaba kwedzoonsaa bunu mwaa-kilesi, nyaba kwetsimaa bunu mwaa-kilesi, nyaba madyeele ma mwaa-kilesi; ngo bu nyeki wa mukuutu, me mwaasiisa myominso mya bulesi. 
1CO.13.12	Mukwongo, mu lumalu turi mu kwemono mu lumweenye, ngo twahele kuyirika kumono, ngo mbasi-tsuku sa twamono mu miisu na miisu. Mu lumalu me nyaari mwaa-ndaambu, ngo mbasi-tsuku sa Nyirika kuyaaba, bunu bu bari bayirika kuyaaba me se.
1CO.13.13	Mu lumalu, byo bitatu bibyo biri: kanyi, nsiitu na ntiilu; ngo mu byo, kibvuriri bunene ntiilu.
1CO.14.1	Namitinee kusalila ntiilu, beenee na kuheme mu bikabu bya kimpeeve, mbiki ti mu mbikululu. 
1CO.14.2	Mukwongo, wudzoonso mu mandiinga, wahele kudzoonso kuri baatu, ngo kuri Nzaambi; bukuri kuri muutu ko wubakula ma kaleele, koomosoko mu Mpeeve, nde wuri mu kuleele misamu mya mpaanu. 
1CO.14.3	Ngo wunde wubikula, wudzoonsaa kuri baatu misamu mya ntuungulu, mya nsyamusunu, na mya nkumusunu. 
1CO.14.4	Wudzoonsaa mu mandiinga, wubakaa ntuungulu ya nde-meene, kasi wunde wubikulaa wuhaanaa ntuungulu kuri dibuundu.
1CO.14.5	Me ntii ti beenu-banso lwedzoonso mu mandiinga, ngo mvuriri kutya kuri ti beenu lwebikula. Wubikulaa bvuriri na wudzoonsaa mu mandiinga, sati kuri ti nde-meene wubaangula, mpisi heki dibuundu dibaka ntuungulu. 
1CO.14.6	Ngo mu lumalu bampaangi, mbuti me nyiisaa kuri beenu, kuludzoonsolo mu mandiinga, lo nkya mufunu me nyiba na nde kuri beenu, mbuti nyahele kudzoonso mu kutubula nyaabusulu, bunu pe nyaabulu, bunu pe mbikululu, bunu pe nyikusulu?
1CO.14.7	Bunubwo se, buri mu bisikulu bipalisaa mbeembu, bu siiri nseembe, bunu pe ngoomfi, mbuti byahele na minyiingu myasoboko, lo buri bayaabila munyiingu wa nseembe na ya ngoomfi? 
1CO.14.8	Mukwongo, mbuti mukoonsi wahele kupalisa mbeembu yayibwete, lo na wuyirima mu kweende ku mudziingu? 
1CO.14.9	Beenu se bwobumosi, mbuti ludzoonso mu ndiinga misamu miri baatu bahele kubakula, lo buri bayaabila mi baleele? Lo buni beenu ludzoonso kwa buunu. 
1CO.14.10	Mandiinga ma bitsuumbu-bitsuumbu ha nsi, ngo buri, kuri ti yimosi yahele na mambangukulu? 
1CO.14.11	Ngo mbuti me nyahele kuyaaba ndiinga yidzoonso muutu, lo me nyiri munzeense kuri nde, na nde wuri munzeense kuri me. 
1CO.14.12	Hango beenu se, bukuri luri na kuheme mu bikabu bya kimpeeve, sakee kuba babuukula mu bya ntuungulu ya dibuundu.
1CO.14.13	Hango-nkuumbu, wunde wudzoonsaa mu mandiinga, kasaambila, mpisi kabaangula. 
1CO.14.14	[Mukwongo], mbuti me nyisaambila mu mandiinga, lo kiluunsi kya me se kiri mu lusaambulu, kasi madyeele ma me mahele mu kusala. 
1CO.14.15	Hango nsiila buri? Me nyelemini kusaambila mu Mpeeve, ngo nyelemini kusaambila se mu madyeele; me nyelemini kuyimbila mu Mpeeve, ngo nyelemini kuyimbila se mu madyeele. 
1CO.14.16	Bukuri mbuti ye wuri mu kuha lusakumunu [mu] Mpeeve, lo muutu wabuunu wadzakala, buri kutambukila ti «Amene», mu mvutukulu matoondo ya ye, bukuri nde wahele kuyaaba, ma wuri mu kuleele? 
1CO.14.17	Mukwongo, ye wuri mu kubvutula matoondo kwakubwe, kasi mbaasi wahele kubaka ntuungulu.
1CO.14.18	Me nyibvutula matoondo kuri Nzaambi, bukuri me mvuriri kudzoonso mu mandiinga ti na beenu-banso. 
1CO.14.19	Ngo ha lukutukunu, me mvuriri kutya kuleele mantoono mataanu mu madyeele, mpisi me nyikisa se bambaasi, ti na kuleele fuunda dya mantoono mu ndiinga.
1CO.14.20	Bampaangi, yaa luba mwaa-baala mu nsimunu ko; mu mitariri mamabi, beenee mwaa-baala, ngo mu nsimunu, beenee bakuutu. 
1CO.14.21	Mu Mangisi mwatina ti:
1CO.14.21	«Me sa nzoonso kuri kaanda dimadi mu baatu ba ndiinga yikimi,
1CO.14.21	na mu minwa mya banzeense,
1CO.14.21	ngo kasi ti mu bubwo, bo baywiila me ko, bu leeriri Mfumu.»
1CO.14.22	Mu didyo, kikabu kya mandiinga ngo kidiimbu kuri bangooyi nkani ka kuri bangaa-kanyi ko; na mbikululu ngo kidiimbu kuri bangaa-kanyi, nkani ka kuri bangooyi ko.
1CO.14.23	Ngo mbuti heki, dibuundu dyodinso dyakutukuna ha kibeendu kimosi, na bobanso bari mu kudzoonso mu mandiinga, ngo baatu babuunu, bunu pe bangooyi bakotiri, buri lo bahele kuleele kuri beenu ti bilawuku? 
1CO.14.24	Ngo mbuti, bobanso bari mu kubikula, na mungooyi bunu pe muutu wabuunu kotiri, lo nde bakiri maseembu, na nsundusulu kuri bobanso; 
1CO.14.25	mansweeki ma mutima waandi lo mamonikini, na katsukaa busu ha nsi, saambiri Nzaambi na yaabisiri ti: "Ngwanwa Nzaambi wuri ha kakati dya beenu!"
1CO.14.26	Bampaangi, nki kwaandi? Mu ntaangu yi lukutukunaa beenu, mosi wuri na mukuunga, wakaka wuri na nyikusulu, mukimi wuri na nyabusulu, wuni wuri na ma kuleele mu ndiinga, wakaka wuri na mambangukulu: myominso miyirimina mu ntuungulu. 
1CO.14.27	Mbuti muutu wudzoonso mu ndiinga, baba boolo bunu pe batatu, lo muutu-muutu kaba na kilookolo kyaandi, na kuba muutu wubaangula. 
1CO.14.28	Ngo mbuti, kwahele wubaangula, lo bawura ha lukutukunu, muutu-muutu kadzoonso kuri nde-meene na kuri Nzaambi. 
1CO.14.29	Babikiri ngo bari, boolo bunu pe batatu badzoonso, na baatu bakaka bafyongokono. 
1CO.14.30	Mbuti kuri muutu mukimi wadzakala, ngo kabakiri nyabusulu, lo watete wuri mu kudzoonso kawura. 
1CO.14.31	Mukwongo, beenu-banso lo lubikuri mosi-mosi, mpisi heki bobanso bataambula nyikusulu na nsyamusunu. 
1CO.14.32	Mampeeve ma babikiri mari matumuma kuri babikiri, 
1CO.14.33	bukuri Nzaambi, kari Nzaambi ya kisaangila ko, ngo ya kiyeengi.
1CO.14.33	Bunu buri mu mabuundu momanso ma bangisi, 
1CO.14.34	bakyeetu bawura mu nkutukunu; mukwongo, bo bahele na miswa mya kudzoonso, kasi bayelemini kuba batumuma, bunu bu leele se Mangisi. 
1CO.14.35	Mbuti bari na ma batii kuyika, lo bafuula balumi ba bo-meene mu manzo, bukuri bwahele kuyelemene ti, mukyeetu kadzoonso ha lukutukunu.
1CO.14.36	Buri maampu ma Nzaambi kuri beenu mari manangukina? Hoti kuni kuri beenu mari matubuka? 
1CO.14.37	Mbuti muutu wutsima ti nde mubikiri, bunu pe wa kimpeeve, lo kayaaba ti, ma nyiri mu kutinini beenu mamama, lutumu lwa Mfumu luri. 
1CO.14.38	Ngo mbuti muutu wahele kuyaaba, lo nde se wahele kuyabakana.
1CO.14.39	Mu didyo, bampaangi baami, beeneenu na kuheme mu kubikula, na yaa lwekabukisa nzoonsulu mu mandiinga ko, 
1CO.14.40	ngo myominso milutila bunu bwayelemene, na kunsa bunkete.
1CO.15.1	Bampaangi, me nyilubaambula mwooyo mu Musamu Wamubwete wu nyiri nyaluyaabisa, wu luri lwataambula, wu luri lwasikikila. 
1CO.15.2	Mu nde beenu lutaambula mvuukulu, mbuti lumukebiri mu kiteesu ki nyiri nyaluyaabisila nde; mbuti kari bubwo ko, lo kwa buunu luri lwasiila kanyi.
1CO.15.3	Mukwongo, me nyalutubukiri hani tete, ma nyataamburi me se ti: Kiristo wafwa mu ntoono masumu ma beetu, bunu buri Matinu; 
1CO.15.4	wadziiku na wafulukusu mu kiluumbu kyabitatu, bunu buri Matinu. 
1CO.15.5	Nde wamonokono kuri Kefa, tumi kuri kuumi na boolo; 
1CO.15.6	tumi, nde wamonokono ha kimosi kuri bampaangi, baluta lutaangu lwa nkama taanu, mu bo kwakiri bari mwooyo natee lumalu, ngo babamosi bayeki bafwa. 
1CO.15.7	Tumi, nde wamonokono kuri Yakobo, tumi kuri bantumu bobanso.
1CO.15.8	Ha mambisa ma bobanso, nde wayisa kumonokono kuri me se, nyiri bunu mwaa-mwaana wabutuka kwahele kukukisa mangoondo. 
1CO.15.9	Bukuri me nyiri wubvuriri buntele mu bantumu, me nyahele kukuka ti banteele ntumu, bukuri me nyakwaamisini dibuundu dya Nzaambi. 
1CO.15.10	Mu bweese bwa Nzaambi, me nyiri bu nyiri, na bweese bwaandi ku nyiri me, bwasii ba bwabuunu ko, kasi me nyabvula kusala na bobanso, ngo kari me ko, kasi bweese bwa Nzaambi buri mu me. 
1CO.15.11	Ngo ti diba me, ti diba bo, bu turi twayabisila beetu, bunubwo se beenu luri lwasiila kanyi.
1CO.15.12	Mbuti bakweyaabisa Kiristo, lo bukuri wafuluka mu bafwa, ngo dyaburi babamosi mu beenu bakweleele ti, mfulukulu ya bafwa yiri ko? 
1CO.15.13	Mbuti mfulukulu ya bafwa yo pe, lo Kiristo se wahele kufuluka. 
1CO.15.14	Na mbuti Kiristo wahele kufuluka, lo nyabusulu yeetu yabuunu, na kanyi dyeenu se dyabuunu. 
1CO.15.15	Beetu lo tweki bambaangi ba Nzaambi bampya, bukuri tutaanaa kimbaangi kyampya ti Nzaambi wafulukisa Kiristo, kuri nde wahele kumufulukisa; mbuti ngwanwa ti bafwa bakoofuluka ko. 
1CO.15.16	Mukwongo, mbuti bafwa bakoofuluka ko, lo Kiristo se wahele kufuluka. 
1CO.15.17	Mbuti Kiristo wahele kufuluka, lo kanyi dyeenu dyabuunu, na beenu lwakiri kunsa masumu meenu, 
1CO.15.18	na babo bafwa kuri bari na kanyi mu Kiristo, lo badziimbila. 
1CO.15.19	Ngo mbuti nsiitu dzi turi na dzo mu Kiristo, munu mu ntoono kidziingu kimaki, lo beetu tubvuriri manyoongi mu baatu bobanso.
1CO.15.20	Ngo mu lumalu Kiristo wafuluka mu bafwa, nde ngo watete mu bafwa. 
1CO.15.21	Hango, bukuri lufwa lwafumuna mu muutu mosi, mu muutu mosi se mfulukulu ya bafwa yiri yafumuna. 
1CO.15.22	Mukwongo, bunu bu fwiilaa baatu bobanso mu Adami, bunubwo se, bobanso sa baba bamwooyo mu Kiristo; 
1CO.15.23	ngo muutu-muutu ha kibeendu kyaandi, Kiristo ngo watete, tumi bari mu Kiristo, mu ntaangu ya nyisulu yaandi. 
1CO.15.24	Tumi manunu yiba, mu ntaangu yi kabvutula kimfumu kuri wunde wuri Nzaambi na Taata, kamanaa kutsyaamuna kikuutu kyokinso, lutumu lwolunso, na mpinu dzodzinso. 
1CO.15.25	Bukuri nde yelemini kutuma, natee ku kasuusiri bataatu baandi bobanso, kunsa bitaambi byaandi. 
1CO.15.26	Mutaatu wampotulu wa kutsyaamuna ngo lufwa. 
1CO.15.27	Mukwongo, «Nzaambi wasuusa byobinso kunsa bitaambi byaandi.» Ngo habaanaa baleele ti: «Byobinso biri kunsa lutumu lwaandi.», lo diri na pwelelee ti, wungu-wungu wunde, wasuusiri byobinso kunsa lutumu lwa Kiristo. 
1CO.15.28	Ngo byobinso bibaanaa byeki byasuusa kunsa lutumu lwaandi, haho nde-meene Mwaana se, kaba kunsa lutumu lwa wunde, wasuusiri byobinso kunsa lutumu lwa Mwaana, mpisi heki Nzaambi kaba byobinso, mu bitotolo byobinso na mu baatu bobanso.
1CO.15.29	Mbuti kari bubwo ko, lo babo bakootaambulaa mbotokulu ha kibeendu kya baatu bafwa, lo nki basa? Mbuti ngwanwa ti bafwa bahele kufuluka, lo mu nkya ntoono bari mu kutaambulaana mbotokulu ha kibeendu kya bo? 
1CO.15.30	Na beetu-meene se, mu nkya ntoono tukookotaa mu nsisi mpisi ntaangu? 
1CO.15.31	Mpisi kiluumbu me nyiri muutu wafwa; mu didyo, bampaangi, me nyisiingisa kimweese kyaami mu beenu, kikyo ki nyiri na kyo mu Kiristo Yesu Mfumu Yeetu. 
1CO.15.32	Mbuti mu kimuutu, me nyanweeni na baatu bari makwa bunu bibulu ku Efeso, lo nkya ndaandu me nyiri nyabaka? Ngo mbuti heki ti bafwa bahele kufuluka, lo «tudyeenee na tunweenee kweetu, bukuri bweepari sa twafwa.»
1CO.15.33	Yaa luwunukina kweenu ko: «Kimbaasi kyakibi kikoobiyisa bifu byabibwete.» 
1CO.15.34	Nkati bvutukee ha lwaba, na yaa lubwa mu masumu ko, bukuri babamosi bahele na nyaabulu Nzaambi, me nyiludzusa nsoni.
1CO.15.35	Ngo muutu lo wufuula ti: "Bafwa dyaburi bafulukila? Nkya nyutu bakwiisa na yo? 
1CO.15.36	Ye dzeeke dya muutu! Bibyo bi wukuna ye lo biri menene ko, mbuti byahele kufwa; 
1CO.15.37	na bibyo bi wukuna ye, kari muti wu wuri mu kukiinga ko, ngo nkono saangu, bunu pe ya muti mukimi. 
1CO.15.38	Tumi Nzaambi kaha nkono yiyo nyutu bu katiiri, na kuri mpisi nkono, nyutu ya nde-meene.
1CO.15.39	Manyutu momanso mahele kuba momamosi, ngo nyutu ya baatu yikimi, ya bibulu yikimi, ya banoni yikimi, na ya bansu se yikimi.
1CO.15.40	Manyutu ma ku yulu mari, manyutu ma ha butoto se mari, ngo kuseme kwa manyutu ma ku yulu, kwasoboko na kuseme kwa manyutu ma ha butoto. 
1CO.15.41	Kuseme kwa ntaangu kukimi, kuseme kwa ngoondo kukimi, na kuseme kwa bambwetete se kukimi; bukuri mpisi mbwetete se yasobokono na yakaka mu kuseme.
1CO.15.42	Bunubwo se buri mu mfulukulu ya bafwa. Nyutu bayidziikaa kunsa mbolulu, ngo yifulukaana kuri yahele kubweese kubolo; 
1CO.15.43	bayidziikaa kwahele lukiinsu, ngo yifulukaana kunsa nkeembu; bayidziikaa mu buyonsi, ngo yifulukaa kunsa mpinu; 
1CO.15.44	bayidziikaa ya muswinyi, ngo yifulukaana ya kimpeeve. Mbuti nyutu ya muswinyi yiri, lo nyutu ya kimpeeve se yiri. 
1CO.15.45	Hango-nkuumbu, diri dyatinu: «Muutu watete, Adami, waba muutu wamwooyo»; ngo Adami dyansukulu, mpeeve yihaanaa bumwooyo. 
1CO.15.46	Ngo kari wa kimpeeve watekesele ko, ngo kasi wa muswinyi; tumi wa kimpeeve keki kwiisa. 
1CO.15.47	Muutu watete wafumuna mu butoto, wa tubuumbu, waboolo wafumuna ku yulu. 
1CO.15.48	Bunu buri muutu wa tubuumbu, bunubwo se buri baatu ba tubuumbu; bunu buri muutu wa ku yulu, bunubwo se buri, baatu ba ku yulu. 
1CO.15.49	Bunu bu turi mu kifwaani kya muutu wa tubuumbu, bunubwo se tuba mu kifwaani kya muutu wa ku yulu.
1CO.15.50	Ngo bampaangi, me bu nyiri mu kuleele ti: muswiini na makila ka bitsiitsa kukondolo saala dya kimfumu kya Nzaambi ko, na mbolulu ka yiri nkondolo kiteesu kyahele mbolulu ko.
1CO.15.51	Me nyiluyaabisa musamu wa mpaanu: beetu-banso tuwa kufwa ko, ngo kasi beetu-banso sa twakituka. 
1CO.15.52	Mu kilookolo kimosi, mu mbwatukulu diisu, mu mvumvuri yampotulu. Bukuri mvumvuri bu yibwa, bafwa sa bafuluka na nyutu yahele mbolulu, na beetuneenu sa twakituka. 
1CO.15.53	Mukwongo, nyutu ya mbolulu yimayi, yiyelemini kulwaata kiteesu kyahele mbolulu, na nyutu yifwaanaa yimayi, yiyelemini kulwaata kiteesu kyahele mfwiilu. 
1CO.15.54	Mbasi-tsuku nyutu yibolaa yimayi, yilwaataana kiteesu kyahele mbolulu, na nyutu yifwanaana yimayi, yilwaataana kiteesu kyahele mfwiilu, haho ngo hayirima maampu matina ti: «Lufwa balumingutini kunsa ndulukulu!»
1CO.15.55	«Lufwa, ndulukulu ye yiri hari?
1CO.15.55	Lufwa, kiba kya ye kiri hari?»
1CO.15.56	Kiba kya lufwa ngo masumu, na mpinu dza masumu ngo mangisi. 
1CO.15.57	Matoondo kuri Nzaambi, nde kootuhaanaa ndulukulu mu Mfumu yeetu Yesu Kiristo. 
1CO.15.58	Hango, bampaangi baami ba mutima, beeneenu na keketee, na ngwii, salee kisalu kya Mfumu, mu kiteesu kyalutila mu mantaangu momanso, bu luyaari kuri ti kisalu kyeenu mu Mfumu, ka kiri kyabuunu ko.
1CO.16.1	Mu mitariri ntolulu mboongo mu ntoono bangisi, beenu se yirikeenu bunu bu nyatumini me, kuri mabuundu mari ku Ngalatya. 
1CO.16.2	Mpisi kya lumiingu, muutu-muutu mu beenu kawuunguka ku nzo yaandi, bibyo bi kabangusini kukebe, mpisi bahele kukiinga ku nyikwiisa me mu kutolo mboongo. 
1CO.16.3	Mu ntaangu yi nyitubuka me, me sa nyaheeke baatu ba luri lwasoolo, na mikaanda mpisi banata bikabu bya beenu ku Yerusalemi. 
1CO.16.4	Mbuti bwayelemene ti me se nyeende, lo sa beende kintwaari na me.
1CO.16.5	Me sa nyiisa kuri beenu ha nyilutila ku Makedonya; bukuri me ku Makedonya nyilutila. 
1CO.16.6	Mbuti buri bwadzuka, lo me sa nyadzakala kuri beenu, kampe sa nyalutisa se ntaangu ya kyoosi, mpisi lumbakisa mu kunamitina budyeengi bwaami, kwo ngo kwo ku nyibangisina kwe. 
1CO.16.7	Bukuri me nyahele kutya kulumono hani ha nyiluta mu nzila, nyiri na kitsimi kya kudzakala mwaa-mantaangu kuri beenu, mbuti Mfumu heeri miswa.
1CO.16.8	Me sa nzakala ku Efeso, natee haba munkeembu wa Pantekote, 
1CO.16.9	bukuri mweelu weki wadzibula kuri me na waangalaa, mu kusala kwakubwe, ti bukuri bataatu balaka.
1CO.16.10	Mbuti Timoteho wiisiri kuri beenu, lo talee, yaa kaba na boomo ko kuri beenu; bukuri nde wuri mu kwesala kisalu kya Mfumu bunu me. 
1CO.16.11	Muutu yaa kamunyaafuna ko, ngo mubakisee mu kunamitina budyeengi bwaandi mu kiyeengi, mpisi nde kiisa kuri me, bukuri me nyiri mu kumukiinga, me na bampaangi.
1CO.16.12	Nkani mu mitariri mpaangi yeetu Apolo, me nyamusyaamisini kwalaka, mpisi kiisa na bampaangi kuri beenu, ngo nde wahele kutya kwiisa mu lumalu, kabakaa ntaangu tumi mbasi-tsuku kiisa.
1CO.16.13	Beenee naana, teleme na keketee mu kanyi, lwatee kibakala, beenee na makwa. 
1CO.16.14	Hemese myominso mya beenu myeyirimina kunsa ntiilu.
1CO.16.15	Me nyilusyaamisa bampaangi: beenu luyaa kuri ti baatu ba mu nzo Estefana, ngo batete bayiingiri madyeele mu Akaya; na bo bayekele manyutu mu kisalu kya bangisi. 
1CO.16.16	Beenu se beeneenu batumuma kuri baatu ba bubwo, na kuri mpisi wunde wukwesala na kwemono mpasi kintwaari na bo.
1CO.16.17	Me nyimono kiminu mu nyisulu Estefana, na Fortunato, na Akayako, bukuri bo bayisiri mu kuyiingisa beenu luri bo pe. 
1CO.16.18	Mukwongo, bo badzuunisini bitsimi bya me na bya beenu se. Yabukilee baatu ba bubwo.
1CO.16.19	Mabuundu ma ku Asya maluheekiri mamboto. Akila bo na Piriska, na dibuundu dikutukunaana mu nzo bo, baluheekiri mamboto malaka mu Mfumu. 
1CO.16.20	Bampaangi bobanso baluheekiri mamboto.
1CO.16.20	Helesenee mamboto beenu na beenu mu nyumutunu yangisi.
1CO.16.21	Taambuleenu mboto ya mu kooko kwa me-meene Pawulo.
1CO.16.22	Mbuti kuri wuri katii Mfumu ko, lo kabwilikila mpopi!
1CO.16.22	Marana ta!
1CO.16.23	Bweese bwa Mfumu Yesu buba na beenu.
1CO.16.24	Me nyilutiiri beenu-banso mu Kiristo Yesu.
2CO.1.1	Pawulo, ntumu Kiristo Yesu mu kutya kwa Nzaambi, na Timoteho mpaangi, kuri dibuundu dya Nzaambi diri ku Korinto, na kuri bangisi bobanso bari mu Akaya dyodinso. 
2CO.1.2	Bweese na kiyeengi bifumunaa kuri Nzaambi, Taayi dyeetu, na kuri Mfumu Yesu Kiristo, biba na beenu.
2CO.1.3	Kaba wasakumunu, Nzaambi, Taayi dya Mfumu yeetu Yesu Kiristo, Taayi diri na ngebe na diri na mboondulu yoyinso, 
2CO.1.4	nde kookutuboondaa mu mpasi dzeetu dzodzinso, mpisi heki mu mboondulu yi tutaambula beetu-meene kuri Nzaambi, tubangisina kuboondo babo bari kunsa mpasi dza bitsuumbu-bitsuumbu. 
2CO.1.5	Mukwongo, bunu bufununa mpasi dza Kiristo mu beetu, bunubwo se bufununa mboondulu yeetu mu Kiristo. 
2CO.1.6	Ngo mbuti beetu turi mu mpasi, lo mu kuri ti beenu lubaka mboondulu na mvuukulu; mbuti turi na mboondulu, lo mu kuri ti beenu lubaka mboondulu, yiluha makwa ma kukuunda mpasi dzodzimosi, dzi turi mu kumono beetu se. 
2CO.1.7	Na beetu turi na nsiitu ya makwa mu ntoono beenu, bu tuyaari kuri ti, bunu bu luri kintwaari na beetu mu mpasi, bunubwo se luri kintwaari mu mboondulu.
2CO.1.8	Mukwongo, bampaangi, beetu tutii ko ti beenu luba kunsa lubu, mu mpasi dzi twamono beetu ku Asya: beetu twabamini mu kiteesu kibvuriri makwa, na twaba na kitsimi ko ti, lo tubweesiri kuba bamwooyo. 
2CO.1.9	Kasi beetu mu beetu-meene, twataamburi mukanu wa lufwa, mpisi heki tuhele kusiila nsiitu mu beetu-meene, ngo mu Nzaambi wufulukisaa bafwa. 
2CO.1.10	Nde watukuuriri mu lufwa lwa bubwo, na mbasi-tsuku wutukuula, mu nde turi twasa nsiitu ti sa kabweese kutukuula. 
2CO.1.11	Beenu se luri kintwaari, bu luri mu kusaambilaa mu beetu, mpisi heki bweese bu tutaambula beetu, mu ntoono lusaambulu lwa baatu balaka, buba dyaambu dya mvutukulu matoondo kuri beetu.
2CO.1.12	Mukwongo, kimweese kyeetu ngo kimbaangi kya nsimunu yeetu, beetu twadyaatiri ha nsi, na ha busu bwa beenu, mu nkulukulu na mu nsyemukunu ya Nzaambi, kari mu madyeele ma kimuutu ko, ngo mu bweese bwa Nzaambi. 
2CO.1.13	Beetu turi na misamu mikimi mi tulutinina ko, ha yulu mi luri mu kutaanga na kubakula; ngo me nsimini ti beenu sa lwayirika kubakula kwakubwe, 
2CO.1.14	bunu bu lumwaabakula kwa ndaambu, ti beetu turi kimweese kya beenu, bunu bu luba beenu se kuri beetu, mu kiluumbu kya Mfumu yeetu Yesu. 
2CO.1.15	Mu nsiitu dzidzo, me nyabee nyatya kutekesele kwiisa kuri beenu, mpisi heki lutaambula bweese mu lwadzoolo. 
2CO.1.16	Tumi nyisikaa kuri beenu, nyeende ku Makedonya, na nyisikaa ku Makedonya mbweese kwiisa kuri beenu, na beenu lumbakisa mu kunamitina budyeengi bwaami, ku Yudaya. 
2CO.1.17	Buri me ntyaanaa bubwo kuyirika, lo budzeeke nyiri mu kusoongo? Hoti ma ntii me mamo, mu kimuutu me nyimatiiriri, mpisi heki mu me muba: «heehe lo heehe» na «pele lo pele»? 
2CO.1.18	Nzaambi wakwiikama, ma turi mu kuleele kuri beenu, mahele kuba «heehe» na «pele». 
2CO.1.19	Bukuri, Mwaana Nzaambi, Yesu Kiristo wu turi twayaabisa kuri beenu, me na Silvano na Timoteho, nde kasii kuba: «heehe» na «pele» ko. 
2CO.1.20	Mukwongo, nsiilulu dza Nzaambi dzodzinso mu nde dini «heehe» diri, Mu didyo se beetu tukooleelaa ti «Amene» kuri Nzaambi, mu kumuha nkeembu. 
2CO.1.21	Wunde wukookumisaa beetu na beenu mu Kiristo, na watukila maasi, ngo Nzaambi; 
2CO.1.22	nde se watusa kinyemu kyaandi, na wasuusa bidiimbu bya Mpeeve munsa mitima myeetu.
2CO.1.23	Nzaambi mbaangi yaami, me nyilaba maalu mu kidziingu kya me-meene ti: me nyasii bweese kwiisa ku Korinto ko, mu kulubatisa misamu. 
2CO.1.24	Kari kuri ti beetu, turi na lutumu mu kanyi dya beenu ko, ngo beetu tukwesala kintwaari na beenu, mu kuri ti beenu lumono kiminu, bukuri beenu lwateleme na keketee mu kanyi.
2CO.2.1	Mukwongo, me nyamwiini dyo ti bwabubwete, mu kuhele kubweese kwiisa kuri beenu, mpisi luhele kukoto mu ngebe. 
2CO.2.2	Bukuri, mbuti me nyilukotisiri mu ngebe, lo na wubweese kuha me kiminu, mbuti kari wunde wumwaakotoso mu ngebe ko? 
2CO.2.3	Me nyatinini mimyo, mu kubata kuri ti babo baketi kuha me kiminu, bankotoso mu ngebe mu ntaangu yi nyikwiisa. Me nyirikiri kuyaaba ti, kiminu kya me, kya beenu-banso se. 
2CO.2.4	Mukwongo, mu mpasi dzalaka na mutima kinkuukulu, na mu mansangasa malaka me nyalutinini; kari mu kulukotoso mu ngebe ko, ngo mu kuri ti luyaaba ntiilu ya bunsaalisi yi nyiri na yo mu beenu.
2CO.2.5	Mbuti kuri muutu wasakisiri ngebe, lo kari me kakotisiri mu ngebe ko, ngo babamosi mu beenu, bunu pe beenu-banso mbuti nyahele kusa mansaalisi. 
2CO.2.6	Muutu wa bubwo wayelemene kutaambula biŋaŋunu kuri baatu balaka. 
2CO.2.7	Beenu ngo bari, siilee wa bubwo mpemisi, na muboondeenu mpisi kahele kudyaama kunsa ngebe dzibvuriri bunene. 
2CO.2.8	Hango-nkuumbu, me nyilusyaamisa mu kusoongo kimbaangi kya ntiilu yeenu mu nde. 
2CO.2.9	Bukuri mu bubwo me nyalutinini, mpisi me nyilutsiitsa, mu kuyaaba, kari beenu luri na bintambukulu mu myominso. 
2CO.2.10	Beenu lusiilaa muutu mpemisi, lo me se nyimusiriri mpemisi; mukwongo, mpemisi ngo yiri me nyasa, na mbuti nyasiila muutu mpemisi mu musamu, lo mu ntoono beenu, ha busu bwa Kiristo, 
2CO.2.11	mpisi heki tuhele kubwa mu mawunu ma Satana, bukuri bitsimi bya nde tubiyaari.
2CO.2.12	Me nyatubuka ku Torowasi, mu kweyaabisa Musamu Wamubwete wa Kiristo, na Mfumu wanzibukila mweelu, 
2CO.2.13	ngo mpeeve me yaba yahele na kidzuunu, bukuri nyasii mono Tito mpaangi yaami ko, hango, me nsiisaana bari ku Torowasi, ha nyeki kweendaana ku Makedonya.
2CO.2.14	Matoondo kuri Nzaambi! Nde wuri mu mpisi ntaangu wutululukisaa mu Kiristo, na wukwepukulaa mu mpisi kibeendu, mfuku ya nyaabulu yaandi mu beetu. 
2CO.2.15	Bukuri beetuneenu ngo mfuku yayibwete ya Kiristo, kuri Nzaambi, ha kakati dya babvuuka na badziimbila; 
2CO.2.16	mu bamosi mfuku ya lufwa yihaanaa lufwa, mu bakaka mfuku ya bumwooyo yihaanaa bumwooyo. Ngo na wakuka mu mimyo? 
2CO.2.17	Mukwongo, beetu turi bunu bakaka bakweyarika maampu ma Nzaambi ko; ngo kasi mu ngwanwa, mu nkuumbu ya Nzaambi na ha busu bwaandi, beetu turi mu kwedzoonsolo mu Kiristo.
2CO.3.1	Buri tubweese kubaandika kusaka lutumu mu beetu-meene? Hoti bunu babamosi, turi na nzala mukaanda wa ntumunu wa kulusoongo, bunu pe kululoombo? 
2CO.3.2	Mukaanda beetu ngo beenu, watinu mu mitima myeetu, wayabakana na wataangu kuri baatu bobanso. 
2CO.3.3	Nkati diri dyayabakana ti, beenu ngo mukaanda Kiristo wu turi twatubula beetu, wahele kuba watinu mu ntiinta yapiinda, ngo mu Mpeeve Nzaambi yamwooyo; wahele kuba watinu mu bibari bya malweende, ngo mu mabaya ma mitima mya muswinyi. 
2CO.3.4	Yiyo ngo nsiitu yi turi na yo, mu Yesu Kiristo kuri Nzaambi. 
2CO.3.5	Ka kuri ti lo tuyirikiri kitotolo mu makwa ma beetu-meene ko, ngo makwa meetu mafumunaa kuri Nzaambi, 
2CO.3.6	nde watuha makwa mu kuba bisari bya lulelusunu lwamoono, kari mu kisoni ko, ngo Mpeeve, bukuri kisoni kidzusaa, kasi Mpeeve yihaanaa bumwooyo. 
2CO.3.7	Ngo mbuti kisalu kya lufwa, kyatinu mu bisoni ha yulu malweende kyabakiri nkeembu, yiri baala ba Isaheli baba bahele kubangisina kusungumina kisoosi ku busu bwa Moose bwaba semaana, mu mwaa-ntaangu yantele, 
2CO.3.8	lo kisalu kya Mpeeve sa kyabvula nkeembu. 
2CO.3.9	Mukwongo, mbuti kisalu kya kukesele baatu mukanu kyabakiri nkeembu, lo kisalu kya kululukisa baatu sa kyabvula nkeembu. 
2CO.3.10	Mukwongo, bibyo bi bakeembisiri, byasii baka nkeembu yayelemene na nkeembu yibvuriri bunene yimayi ko. 
2CO.3.11	Bukuri, mbuti bibyo byahele kudziingila byabakiri nkeembu, lo bibyo bidziingulaana sa byabvula nkeembu. 
2CO.3.12	Bu turi na nsiitu dza bubwo, ngo turi mu kwesalila mu nsiitu dzodzinso. 
2CO.3.13	Beetu twahele kusa bunu Moose, waba fukaana nsaanda ku busu bwaandi, mpisi heki baala ba Isaheli bahele kumono nsukulu ya bibyo byahele kudziingula. 
2CO.3.14	Ngo kasi bo bari kunsa lubu. Natee mu kiluumbu ki, bo bu bataangaa lulelusunu lwalukulu, lo nsaanda yiyo yahele kuyisika, bukuri yo kuyisikila mu Kiristo. 
2CO.3.15	Ngo kasi natee mu kiluumbu ki, bo bu bataangaa mikaanda mya Moose, lo nsaanda yafuka mitima mya bo. 
2CO.3.16	Ngo, «babaanaa basyeetukiri kuri Mfumu, lo nsaanda yiyisikiri.» 
2CO.3.17	Mfumu ngo Mpeeve, haho hari Mpeeve ya Mfumu, haho se hari bunsaalisi. 
2CO.3.18	Beetu-banso bari busu bwahele kufuka nsaanda, nkeembu ya Mfumu yiri mu kuseme mu beetu, bunu ti mu lumweenye, mu kifwaani kikyo turi twakituka mu nkeembu na nkeembu, mu Mfumu wuri Mpeeve.
2CO.4.1	Hango-nkuumbu, bu turi na kisalu kimaki, beetu twahele kuholo-bito, bukuri mu ngebe dza Nzaambi turi twakitaambula. 
2CO.4.2	Ngo kasi beetu twabisa mansweeki mansoni, tukwedyaatila kwahele mawunu, na twahele kwekitula maampu ma Nzaambi, ngo mu nsoongulu ngwanwa, beetu turi mu kwesaka kuri ti baatu batufyongokono, ha busu bwa Nzaambi. 
2CO.4.3	Ngo mbuti Musamu Wamubwete wa beetu wasweeku, lo mu bakweyende ku nzimbukulu kari kasweeku, 
2CO.4.4	mu baatu bahele na kanyi, bari nzaambi ya nsi yi wayeki wabiiyisa madyeele ma bo, mpisi bahele kutalila buungi bwa Musamu Wamubwete, wa nkeembu ya Kiristo, nde wuri kifwaani kya Nzaambi. 
2CO.4.5	Mukwongo, beetu twahele kweyaabisa mi tariri beetu-meene, ngo Yesu Kiristo Mfumu turi mu kweyaabisa; beetu-meene ngo turi bisari bya beenu mu ntoono Yesu. 
2CO.4.6	Bukuri Nzaambi waleeriri ti: «Mu mampimbisi, buungi sa bwaseme!» Nde wasemini mu mitima myeetu, mu kusoongo nteendele ya nyaabulu nkeembu Nzaambi, ku busu bwa Yesu Kiristo.
2CO.4.7	Beetu tukwenata busina bumabu, mu bisa bya tubuumbu, mpisi heki mpinu dza kiteesu kyalutila, dziba dza Nzaambi nkani ka dza beetu ko. 
2CO.4.8	Beetu batuswetekese mu mpele ngo mpele, ngo twahele kunyifuka, turi mu kwedunga, ngo twahele kukoono, 
2CO.4.9	bakwetulaanda, ngo bahele kutubakila, batubwiisa ha nsi, ngo bahele kututsuumbula. 
2CO.4.10	Mantaangu momanso, tukwenata mwomunso, lufwa lwa Yesu mu nyutu yeetu, mpisi heki bumwooyo bwa Yesu se, buba bwamonokono mu nyutu yeetu. 
2CO.4.11	Mukwongo, mantaangu momanso beetuneenu bamwooyo, turi bayekulu mu lufwa mu ntoono Yesu, mpisi heki bumwooyo bwa Yesu, buba bwamonokono mu nyutu yeetu ya lufwa. 
2CO.4.12	Mu didyo lufwa luri mu kusala mu beetu, ngo bumwooyo buri mu kusala mu beenu.
2CO.4.13	Bunu bu diri dyatinu: «Me nyasii kanyi, hango-nkuumbu nyadzoonsiri.» Beetu se, mu mpeeve yo yimosi ya kanyi, twasa kanyi, hango-nkuumbu turi mu kudzoonso, 
2CO.4.14	bu tuyaari kuri ti, wunde wafulukisi Mfumu Yesu, sa kafulukisa beetu se kintwaari na Yesu, na sa katusuusa ha kimosi na beenu bebele na nde. 
2CO.4.15	Mukwongo, myominso mimyo miri mu ntoono beenu, mpisi heki bweese buhamisaana mu baatu balaka, mvutukulu matoondo se yiba yabuukula mu nkeembu ya Nzaambi.
2CO.4.16	Hango-nkuumbu, beetu twahele kuholo-bito. Ngo ti hayuku nyutu yeetu ya ku mbasi yiri mu kwekuuka, lo nyutu ya kunsa-kati yiri mu kwekitukaa yamoono mu kiluumbu ngo kiluumbu. 
2CO.4.17	Mukwongo, mpasi dzeetu dzaleenge mu ntaangu yi, dziri mu kubuta kilemu kya nkeembu ha yulu nkeembu, yahele manunu kuri beetu. 
2CO.4.18	Beetu twahele kutala bitotolo bibyo byamonoko, ngo bibyo byahele kumonoko; bukuri bibyo byamonoko byahele kudziingula, ngo kasi bibyo byahele kumonoko, bidziingulaa kwakinkulu.
2CO.5.1	Mukwongo, beetu tuyaari ti, mbuti nzo yeetu ya musaampu ya ha butoto ha yitsyaamukini, lo turi na nzo ya mantaangu momanso kuri Nzaambi mu mayulu, yahele kuba yatuungu mu myooko mya baatu. 
2CO.5.2	Mu didyo beetu tukwekuuma, na turi na musoongo walaka mu kulwaata nzo yeetu ya ku yulu, 
2CO.5.3	kuri heki, ti hayuku twahele kulwaata kinkuta, bahele kutumono kimpene. 
2CO.5.4	Mukwongo, bu turi munsa musaampu wumawu, tukwekuuma kunsa kilemu, bukuri twahele kutya kusyonono kinkuta, ngo tutiiri kulwaata kikimi ha yulu, mpisi heki bikoofwa biba byadyaama kunsa bumwooyo. 
2CO.5.5	Wunde watuyirika mu kutaambula mamo ngo Nzaambi, nde watuha bidiimbu bya Mpeeve.
2CO.5.6	Ngo beetu twaluula mu nsiitu mu mantaangu momanso, na tuyaari ti, bu turi mu nyutu yimayi, turi ku bunzeense la na Mfumu; 
2CO.5.7	bukuri beetu mu kanyi turi mu kwedyaatila, nkani ka mu mwiinunu ko. 
2CO.5.8	Beetu twaluula mu nsiitu, na tumono kuri ti, bubvuriri bubwete mu kupala mu nyutu yimayi, na kweende mu kudzakala kuri Mfumu. 
2CO.5.9	Hango-nkuumbu, beetu di tutiiri mu kubweeye kuri nde, ti tuba mu nyutu yi, bunu pe tupala mu yo. 
2CO.5.10	Bukuri beetu-banso tuyelemini kuteleme ha busu bwa mutsuundu wa Kiristo, mpisi heki muutu-muutu kataambula, museendu wa ma kari kayirika, mu nyutu yaandi, mamabwe bunu pe mamabi.
2CO.5.11	Ngo bu tuyaari buri kibvumi kya mfumu, beetu tusakaana kuri ti baatu babakula dyo. Nzaambi wutuyaari nkati kwafwaana; na me nsimini ti mu mitima myeenu beenu se luyaari kwafwaana. 
2CO.5.12	Beetu twahele na nzala kubweese kuba, na ntumunu mu beetu-meene kuri beenu, ngo tutiiri kuluha mpwaani, ya kuba na kimweese mu ntoono beetu, mpisi heki luba na mvutu ya kuha kuri babo bakwesa kimweese kya ku mbasi, nkani ka kya mitima ko. 
2CO.5.13	Mukwongo, mbuti beetu twabeeri madzeeke, lo mu ntoono Nzaambi; ngo mbuti turi na madyeele, lo mu ntoono beenu. 
2CO.5.14	Bukuri ntiilu ya Kiristo yatusweeteke, na tuyaari dyo mu ngwanwa ti, muutu mosi kitsu wafwiila mu bobanso, ngo bobanso se bafwa. 
2CO.5.15	Nde wafwiila mu bobanso, mpisi heki bamwooyo bahele kubweese kuba bamwooyo mu bo-meene, ngo mu wunde wafwiiri na wafulukiri mu ntoono bo.
2CO.5.16	Hango-nkuumbu, kubandika lumalu beetu twahele kuyaaba muutu mu muswinyi; na mbuti twayaaba Kiristo mu muswinyi, lo mu lumalu twahele bweese kumuyaabila bubwo. 
2CO.5.17	Hango-nkuumbu, mbuti muutu wuri mu Kiristo, lo nde kiyiriki kyamoono; byabikulu byayeki byaluta, byamoono byayiingina. 
2CO.5.18	Byobinso byafumuna kuri Nzaambi, nde wabweese kusa nyukusunu ha kakati dya beetu, na nde-meene mu Kiristo, na watuha kisalu kya kubweese kwesuusa nyukusunu. 
2CO.5.19	Mukwongo, Nzaambi waba mu Kiristo, mu kubweese kusa nyukusunu ha kakati dya nsi na nde-meene, kwahele kutaangula baatu lumvuki lwa bo, na kusuusa mu beetu maampu ma kubweese kusa nyukusunu.
2CO.5.20	Beetuneenu ngo turi bamonikisi ba Kiristo, buni ti Nzaambi wuri mu kulusyaamisa mu beetu; beetu tuluyiingikila mu nkuumbu ya Kiristo, taambulee kubweese kuyukusuna na Nzaambi. 
2CO.5.21	Wunde waba wahele na masumu, nde wamusa ngaa-masumu mu ntoono beetu, mpisi heki mu nde, tubeenee nsungumunu ya Nzaambi.
2CO.6.1	Ngo bukuri tukwesala kintwaari na nde, beetu tulusyaamisa mu kuhele kuhololo kwa buunu, bweese bwa Nzaambi buluri lwataambula. 
2CO.6.2	Bukuri nde wuleele ti:
2CO.6.2	«Mu ntaangu yayelemene, me nyikuhaanaa mvutu,
2CO.6.2	mu kiluumbu kya mvuukulu, me nyikubakisaana.»
2CO.6.2	Mono mu lumalu, yi ngo ntaangu nkati yayelemene; mono mu lumalu, ki ngo kiluumbu kya mvuukulu.
2CO.6.3	Beetu twahele kubumisa muutu makya mu ntoono ti mosi, mpisi heki kisalu kihele kuba kyasaanu. 
2CO.6.4	Ngo kasi mu myominso, beetu tutiiri kumonokono beetu-meene bunu bisari bya Nzaambi, kunsa kifiki kyalaka, mu mpasi, mu manyoongi, mu kinkuukulu, 
2CO.6.5	mu biwa, mu maboroko, mu nwanusunu, mu bisalu byamakwa, mu kwekyeelele bwiisi, mu maloomi, 
2CO.6.6	mu nsyemukunu, mu nyaabulu, mu nkindusulu-mutima, mu mbweeyulu-mutima, mu Mpeeve Yangisi, mu ntiilu yahele bumpitu-bumpyoongo, 
2CO.6.7	mu maampu ma ngwanwa, mu mpinu dza Nzaambi; mu kuba na binwaanunu bya nsungumunu, bya kooko kwalubakala na bya kooko kwalumoso, 
2CO.6.8	mu nkeembu na mu nsaanunu, mu mvuumfu yayibi na yayibwe, bunu bangaa-mpya koomosoko turi bangaa-ngwanwa, 
2CO.6.9	bunu ba bahele kuyaaba koomosoko twayaabakana kwalaka; bunu beki mu kufwa koomosoko turi mwooyo, bunu ba bari mu kulata ngo bahele kubadzusa; 
2CO.6.10	bunu bari mu ngebe, koomosoko bari mu kiminu; bunu bari kunsa buwelu bwa makwa, koomosoko bakwekabula busina; bunu bahele na kitotolo, koomosoko bari na byobinso.
2CO.6.11	Beetu twadzoonsiri kuri beenu, bari Korinto, mitima myeetu myabeeri myadzibulu na pwelelee. 
2CO.6.12	Beetu twahele kaanga mitima mu beenu, ngo beenu-meene lwakaanga mitima myeenu. 
2CO.6.13	Me nyiludzoonsolo bunu baala baami, beenu se mu kuha mvutu, dzibulee mitima.
2CO.6.14	Yaa luba mu kihaangu kimosi na bangooyi ko; mukwongo, nki byantwaari ha kakati dya nsungumunu na bubayi, bunu pe nki byantwaari ha kakati dya buungi na mampimbisi? 
2CO.6.15	Nkya nyukusunu yiri ha kakati dya Kiristo na Belyari, bunu pe nki byantwaari ha kakati dya ngaa-kanyi na mungooyi? 
2CO.6.16	Nkya nyukusunu yiri ha kakati dya Nzo ya Nzaambi na biteki? Bukuri beetuneenu turi Nzo ya Nzaambi yamwooyo, bunu bwaleele Nzaambi ti:
2CO.6.16	«Me sa nzakala ha kakati dya bo, na me sa nyeyende na bo,
2CO.6.16	Me sa mba Nzaambi bo, na bo sa baba baatu baami.»
2CO.6.17	Hango nkuumbu, Mfumu ti:
2CO.6.17	«Paleenu ha kakati dya bo, na haambikiseenu na bo.
2CO.6.17	Yaa lubelemene kitotolo ti kimosi kya sumuka ko,
2CO.6.17	na me sa nyalutaambula.
2CO.6.18	Me sa mba Taayi kuri beenu,
2CO.6.18	na beenu sa lwaba baala ba babakala, na ba bakyeetu kuri me,
2CO.6.18	Mfumu Ngaa-mpinu wuleele.»
2CO.7.1	Ngo banduku ba mutima, bukuri turi na nsiilulu dza bubwo, tutsyeemekeenu mu mamviindu momanso ma muswinyi na ma kiluunsi, na tukukiseenu bungisi kunsa kibvumi kya Nzaambi.
2CO.7.2	Taambulee beetu mu mitima myeenu; beetu twasii yirikila muutu mamabi ko, twasii maana kuholo bya muutu ko, na twasii diila muutu manene ko. 
2CO.7.3	Me nyahele kuleele bubwo mu kulukesele mukanu; bukuri me nyatekisiri kuleele ti, beenu luri mu mitima myeetu, ti mu lufwa ti mu bumwooyo. 
2CO.7.4	Me nyiri na nsiitu yalaka mu beenu, nyiri na kimweese kyalaka mu beenu, me nyaluula mu mboondulu, me kiminu kyabuukula kunsa mpasi dzeetu dzodzinso.
2CO.7.5	Mukwongo, beetu tutubukaana ku Makedonya, twasii baka ntaangu ya kuwuumisa manyutu meetu ko, ngo kasi, kwokunso mpasi na mpasi; nwaanunu ku mbasi, boomo kunsa mitima. 
2CO.7.6	Ngo Nzaambi wuboondaana bakuluka, watuboondiri mu nyisulu Tito, 
2CO.7.7	kari munu mu nyisulu nde ko, ngo se na mu mboondulu yi kabakiri nde kuri beenu; nde watuyaabisiri musoongo wu luri na nde, bidilu byeenu, na kuheme ku luri na kwo mu me, na mu didyo me nyabweesiri kumono kiminu kibvuriri bunene.
2CO.7.8	Ngo mbuti me nyalumonisini ngebe mu mukaanda waami, lo me nyahele kunyoongo mu didyo; lu ti hayuku nyanyoongini ha nyamwii kuri ti, mukaanda wunde waluhee ngebe mu mwaa-ntaangu. 
2CO.7.9	Mu lumalu, me nyimono kiminu; kari bukuri beenu lwamwii ngebe ko, ngo bukuri lwamwii ngebe mu kuyiinga madyeele; mukwongo, beenu lwamwii ngebe bunu buri kutya kwa Nzaambi, mpisi heki mu kibari kya beetu, beenu luhele kutaambula mamabi. 
2CO.7.10	Bukuri ngebe dza ntiilu ya Nzaambi, dzibutaa nyiingulu madyeele, mu kubaka mvuukulu kwahele kunyoongo; ngo kasi ngebe dza nsi dzibutaa lufwa. 
2CO.7.11	Sa monee mu lumalu, nkya kifiki ngebe dza ntiilu ya Nzaambi dzibutiri mu beenu: nkya mampemisi, nkya minyoongi, nkya boomo, nkya musoongo, nkya kuheme, nkya maseembu! Mu myominso beenu lwasoongiri ti, lwahele na kibila mu musamu wunde. 
2CO.7.12	Ngo mbuti me nyalutinini, lo kari mu ntoono muyiriki-mamabi, bunu pe mu ntoono wunde wu bari bayirikila mamabi ko, ngo mu kusoongo ha busu bwa Nzaambi, kuheme ku luri na kyo mu beetu. 
2CO.7.13	Mu didyo, beetu twabakiri mboondulu. Ha yulu mboondulu yiyo, beetu twabweesiri kumono kiminu kyalaka, mu kiminu kyabeeri na Tito, bukuri beenu-banso lwadzuunisini bitsimi byaandi. 
2CO.7.14	Ngo mbuti ha busu bwa nde, me nyasoongiri kimweese mu ntoono beenu, lo me nyasii mono nsoni mu mimyo ko, ngo kasi bunu buri ngwanwa yoyinso yi turi twaleele kuri beenu, bunubwo se kimweese ki twasoongiri kuri Tito mu ntoono beenu, kiri kyangwanwa. 
2CO.7.15	Nde wuri na musoongo walaka mu beenu, mbiki ti ha kabaambuka nde mwooyo mu kutumuma kwa beenu-banso, na bu lwasiiri mu kumutaambula mu kibvumi na mu ntekutulu. 
2CO.7.16	Me nyimono kiminu, bu nyiri na nsiitu mu beenu mu myominso.
2CO.8.1	Beetu tuyaabisa kuri beenu, bampaangi, bweese bwa Nzaambi bwataamburi mabuundu mari ku Makedonya. 
2CO.8.2	Kunsa mpasi dzi bari babwanikina na dzo, kiminu kya bo kya mansaalisi, na buwelu bwa bo bwa musundu, byabwookoso busina mu mpeelu bikabu bya bo, 
2CO.8.3	bunu bwaba lubaku lwa bo, me nyi bateele kimbaangi ti, bo baheeri mu kiteesu kyalutila lubaku lwa bo, mu bunsaalisi. 
2CO.8.4	Bo batuyingukiri kwalaka, kuri ti bo se babaka bweese bwa kuha lubakusu, mu kisalu kitariri bangisi. 
2CO.8.5	Bo bayirika ma lutila kiteesu ti na ma twaba twatsima beetu, bo batekisiri kuha mitima kuri Mfumu, tumi kuri beetu mu kutya kwa Nzaambi. 
2CO.8.6	Hango-nkuumbu, beetu twasyaamisini Tito, mpisi kamana kisalu kya lubakusu kikyo, ki kamwaabaandika kuri beenu. 
2CO.8.7	Ngo bukuri beenu luri na byobinso byabuukula: kanyi, lungweensu, nyaabulu, kuheme mu myominso, na ntiilu yi luri na yo mu beetu; lo beenee se babuukula mu bweese bubwo.
2CO.8.8	Me nyahele kuluha lutumu, kasi me nyiludzoonsolo mu kuheme kya bambaasi, mu kuri ti beenu se lusoongo bungwanwa bwa ntiilu yeenu. 
2CO.8.9	Mukwongo, beenu luyaari bweese bwa Mfumu yeetu Yesu Kiristo: nde waba kisina, kasi mu ntoono beenu, walwaata buwelu, mpisi heki mu buwelu bwaandi, beenu luba bisina. 
2CO.8.10	Me nyiluha kitsimi kya mu mimyo: mukwongo, myayelemene mu beenu mimami, beenu lwaba batete kari munu mu kutolo lubakusu ko, ngo na mu kubaka kitsimi kya bubwo, kuholosono mu mubvu wayooko. 
2CO.8.11	Ngo mu lumalu, kuundulee kisalu kikyo, mpisi heki mamo ma lutiiri kukukisa, bunu buri lubaku lweenu, mayelemene na kifiki kya kutya kweenu. 
2CO.8.12	Bukuri mbuti bitsimi biri byabibwete, lo bataamburi kikabu, bunu buri bi tubakiri nkani ka mu bi tuheriri kubaka ko. 
2CO.8.13	Mukwongo, ka kuri ti beenu ngo bari lukoto mu mpasi, heki bakaka babaka lubakusu ko, ngo kasi mu kusa nsiisa; 
2CO.8.14	mu ntaangu ya lumalu, bibyo bi luri na byo bya mansaalisi, sa byabakisa babo bahele na kitotolo, mpisi heki ha luba beenu se kuri kitotolo pe, bi baba na bo bya mansaalisi bibakisa beenu, mpisi heki kuba nsiisa, 
2CO.8.15	bunu buri matinu:
2CO.8.15	«Wunde waba na byalaka, kasii ba na bya mansaalisi ko;
2CO.8.15	na wunde waba na byantele, kasii ba na bi kaheriri ko.»
2CO.8.16	Matoondo kuri Nzaambi, wasa mu mutima Tito, kuheme kwokumosi na ku turi na beetu mu beenu. 
2CO.8.17	Nde wataamburi mbila yeetu mu kuheme kwokunso, na nde-meene wabakiri kitsimi kya kwiisa kuri beenu. 
2CO.8.18	Beetu twaheekiri mpaangi mosi, yikweyende kintwaari na nde, mpaangi yiyo mabuundu momanso mari mu kumusiikaana, mu dyaambu ditariri Musamu Wamubwete. 
2CO.8.19	Kari minimyo ko, ngo mabuundu mamo mamusooriri se mu kweyende na beetu, mu kisalu kya lubakusu ki turi mu kwesala, mu kusaka nkeembu ya Mfumu nde-meene, na mu kusoongo kifiki kyeetu.
2CO.8.20	Beetu tukwebata maseembu, mu mitariri bwa kusalila mboongo dzalaka dzi bari batuha; 
2CO.8.21	bukuri beetu tutiiri kuyirika mamabwe, kari hani ha busu bwa Mfumu ko, ngo se na ha busu bwa baatu.
2CO.8.22	Beetu twaheekiri mpaangi yeetu mu kweyende na bo, mu mantaangu malaka, beetu twamutsitsiri, mu kumono buri kuheme kyaandi, ngo mu lumalu kuheme kwaandi kweki kwabvulila mu ntoono nsiitu dzalaka dzikari na dzo mu beenu. 
2CO.8.23	Ti hayuku mu ntoono Tito wu turi kintwaari, mbaasi yaami ya kisalu ku luri beenu; ti hayuku bampaangi beetu, bantumu ba mabuundu, bobanso bakwesala mu nkeembu ya Kiristo. 
2CO.8.24	Yirikee kusoongo, ha busu bwa mabuundu, kidiimbu kya ntiilu yeenu, na kimweese kyeetu mu beenu kuri bo.
2CO.9.1	Mu mitariri kisalu kya mbakusulu bangisi, me nyahele kumono mufunu mu kulutinina. 
2CO.9.2	Mukwongo, me nyaari kifiki kya beenu, na mu kyo me nyiri na kimweese mu beenu kuri bari Makedonya. Bari ku Akaya beki bayirima kuholosono mubvu wayooko, na kuheme kwa beenu kwaheeri nsyamusunu kuri balaka mu bo. 
2CO.9.3	Ngo me nyaluheekiri bampaangi babo, mpisi heki kimweese kya beetu mu beenu, kihele kuba kya buunu mu ntoono yiyo, na kuri ti beenu luba bayirima, bunu bu nyabee leele; 
2CO.9.4	mu kubata kuri ti, mu nsiitu dza bubwo beetu tufwa nsoni, mu kuhele kuleele ti beenu lufwa nsoni, mbuti heki bari Makedonya biisaana kintwaari na me, bamwii kuri ti beenu lwahele kuyirima. 
2CO.9.5	Ngo me nyamwii mufunu, mu kuloombo kuri bampaangi babo, mpisi batekesele kwiisa kuri beenu na batekesele kuyirikisa bikabu bya lubakusu bi luri lwasa nsiilulu, mpisi heki lubakusu lulwo luba bunu kikabu kya bunsaalisi nkani ka kya lukakutu ko.
2CO.9.6	Yaabee ti: Wunde wukuna mwaa-kwantele sa katolo se mwaa-kwantele, na wunde wukuna kwalaka sa katolo se kwalaka. 
2CO.9.7	Mpisi muutu kaha bunu bu kari katsima kunsa mutima waandi, kwahele nyoongunu bunu pe mu kukwiikisa; bukuri Nzaambi tiiri wunde wuhaanaa mu kiminu. 
2CO.9.8	Nzaambi wakuka mu kululuulusa mu mabweese ma bitsuumbu-bitsuumbu, mpisi heki mu mantaangu momanso beenu luba na byakuka, na luba se na bya mansaalisi mu kweyirika momanso mamabwe, 
2CO.9.9	bunu bu diri dyatinu:
2CO.9.9	«Nde kookabulaa, nde koohaanaa kuri bawelu,
2CO.9.9	nsungumunu yaandi yinamitina kwakinkulu.»
2CO.9.10	Wunde wuhaanaa nsaangi kuri mukuni, na byandya bya kudya, sa kaluha nsaangi, sa kafunisa dzo, na sa kamenise bimbutu bya nsungumunu yeenu. 
2CO.9.11	Beenu sa lwaba bisina mu myominso, mpisi lweha bikabu bya bitsuumbu-bitsuumbu, bisa kuri ti mu kisalu kya beetu, baatu babvutula matoondo kuri Nzaambi; 
2CO.9.12	bukuri kisalu kikyo kya ntolulu bikabu, kari lunu lubakusu kiha kuri bangisi ko, ngo se kisa kuri ti, baatu babvutula matoondo malaka kuri Nzaambi. 
2CO.9.13	Bamonaa bubwe bwa kisalu kikyo, bo sa bakeembese Nzaambi, mu ntoono kutumuma ku luri mu kusoongo beenu, mu Musamu Wamubwete wa Kiristo, na mu kukabula lubakusu lweenu kintwaari na bo, na baatu bobanso. 
2CO.9.14	Mu nsaambulu dza bo mu beenu, bo sa basoongo musoongo walaka wu bari na nde, mu ntoono bweese bwa mansaalisi bwaluha Nzaambi. 
2CO.9.15	Matoondo kuri Nzaambi mu ntoono kikabu kyaandi kyankimukunu!
2CO.10.1	Me Pawulo, nyilusyaamisa me-meene mu bundeembu, na mu mutima-bubwete wa Kiristo. Bakweleele ti, me nyiri na nsoni habaanaa nyiri ha kakati dya beenu, ngo kasi nyakasuka habaanaa nyiri la na beenu; 
2CO.10.2	me nyisaambila mu kuri ti, mpele kuba nyakasuka ha nyikwiisa kuri beenu, mu kitsimi kya kusoongo ti nyakasuka, ha busu bwa bakweleele ti, beetu tukwedyaatila mu kimuutu. 
2CO.10.3	Mukwongo, mu kimuutu turi mu kwedyaatila, ngo kari mu kimuutu turi mu kwenwaanina ko. 
2CO.10.4	Bukuri binwaanunu bituri mu kwenwaanina kikiindu, biri bya kimuutu ko; ngo kasi bya mpinu dza Nzaambi, byakuka mu kutsyaamuna bisweemunu bya makwa. Beetu tukwetsyaamuna nzoonsulu dzadzibi, 
2CO.10.5	na mpinu dzodzinso dza masiiku dzikwetungukula nyaabulu ya Nzaambi, mpisi tukitula bitsimi bya baatu kuri heki batumuma kuri Kiristo, 
2CO.10.6	na tuba twayirima mu kuseembe babo bahele kutumuma, mu ntaangu yiri beenu-banso lumwaamana kutumuma. 
2CO.10.7	Yirikee kutala bitotolo bunu bu biri. Mbuti muutu wumono dyo ti nde wuri wa Kiristo, lo kayirika kuyaaba ti nde bukari wa Kiristo beetu se turi ba Kiristo. 
2CO.10.8	Mukwongo, ti bukuri me nyasii mwaa-kimweese mu bumfumu bwa tuha Mfumu, mu kulutuunga nkani ka mu kulutsyaamuna ko, lo me nyiri na nsoni mu mimyo ko. 
2CO.10.9	Me ntii kumonokono, buni ti me nyilusa boomo mu mikaanda myaami ko; 
2CO.10.10	bukuri bakweleele ti, mikaanda mimyo miri na musundu na mya makwa, koomosoko nde-meene mu kumumono wahele na makwa, na nzoonsulu dzaandi dzahele kitotolo. 
2CO.10.11	Ngo mpisi wunde wuleele bubwo lo kayaaba ti: bu nyiri me mu maampu ma nyitina mikaanda kuri nyiri la, bunu bubwo se nyiri mu biyiriki ha busu bwa beenu. 
2CO.10.12	Beetu ka tutsiitsa kuba nsiisa, bunu pe kusaka nsobokoso, dzi turi na dzo na baatu bamosi, bakweha ntumunu mu bo-meene ko. Baatu babo bahele kubakula, bukuri bo bakweteese bambaasi mu kiteesulu kya bo-meene, na bakwesaka nsobokoso ha kakati dya bo-meene. 
2CO.10.13	Beetu ngo bari twahele kusa kimweese kwa mansaalisi, ngo beetu kusiila bunu buri kiteesu kya kisalu kya tuha Nzaambi, mu kutubuka natee kuri beenu. 
2CO.10.14	Mukwongo, beetu twahele kuluta mandilu, ngo beetu twatubuka na Musamu Wamubwete wa Kiristo natee kuri beenu. 
2CO.10.15	Beetu twahele kusa kimweese kya mansaalisi mu bisalu bya ŋani, ngo beetu turi na nsiitu ti kanyi dya beenu dihamisaana, lo kisalu kya beetu se sa kyahamisa kubuuka bunu buri kiteesu ki turi twatsima, 
2CO.10.16	mu kweyaabisa Musamu Wamubwete mu mankoonsi mabvuriri la na beenu, kwahele kusa kimweese mu biteesu bya ŋani mu bisalu byeki byayirima. 
2CO.10.17	Ngo kasi, «wunde wutiiri kusa masiiku, lo kasa masiiku mu Mfumu.» 
2CO.10.18	Mukwongo, kari wunde wusalaa mu ntumunu ya nde-meene bateela kimbaangi ko, ngo wunde wasala mu ntumunu ya Mfumu.
2CO.11.1	Mbuti beenu lo lukuundiri mwaa-bulawuku bwa me, lo katee kukuunda me. 
2CO.11.2	Mukwongo, me nyilusiila bukwa mu kiteesu kya bukwa bwa Nzaambi, bukuri me nyaluyakisa mu lulelusunu lwa makweele kuri bakala dimosi, bunu mwaa-ntuumba ya nswaasa yatsyeemeke ya kusoongo kuri Kiristo. 
2CO.11.3	Ngo bunu bwaba wuna nyoko Eva mu lupyelu lwaandi, me nyibata ti bitsimi bibiya na biba la na nkulukulu na nsyemukunu ha busu bwa Kiristo. 
2CO.11.4	Mukwongo, mbuti muutu wiisiri kuri beenu, wuluyaabisiri Yesu dikimi diri beetu twasii yaabisa ko, bunu pe lutaamburi mpeeve yasoboko na yiyo yi lwataamburi, bunu pe Musamu Wamubwe wasoboko na wunde wu lwataamburi, lo beenu mya bubwo ngo miri lukuundaa.
2CO.11.5	Mukwongo, me nsimini ti nyahele kubvula buntele, na bantumu ba beenu babanene babo, mu ntoono ti mosi. 
2CO.11.6	Mbuti mu mya kudzoonso me nyahele na lungweensu, ngo kari mu mya nyaabulu ko; mimyo beetu twasoongo mu mpisi mpwaani, na mu biteesu byobinso kuri beenu.
2CO.11.7	Hoti masumu me nyiri nyayirika mu kuba wakuluka me-meene, mpisi beenu luba lwadzaangusu, bukuri twaluyaabisa Musamu Wamubwete kwa mungengi? 
2CO.11.8	Me nyakuukusa mabuundu makaka, mu kutaambula mufutu kuri bo mu kusalila beenu. 
2CO.11.9	Ha nyaba kuri beenu, bu nyaba na nzala lubakusu, me nyasii diila muutu manene ko; ngo me nyataambula lubakusu kuri bampaangi bafumini ku Makedonya; mu myominso me nyabisiri kuri ti beenu lumbuungula, na sa nyanamitina kubisa ntoono yiyo. 
2CO.11.10	Yiyo ngwanwa ya Kiristo yiri mu me, kuri muutu wudika me ko mu kuba na kimweese kikyo mu mankoonsi ma Akaya. 
2CO.11.11	Bukuri nki? Mu kuri ti me nyahele ku lutya? Nzaambi yaari.
2CO.11.12	Ma nyiri mu kuyirika, me sa mbweese kumayirika, mpisi me nyisila mpwaani, kuri babo batiiri kubaka mpwaani ya kusa kimweese bunu beetu. 
2CO.11.13	Bukuri baatu babo ngo bantumu bampya, bisari byamawunu, bikweswemekene mu kifwaani kya bantumu ba Kiristo. 
2CO.11.14	Diri dya nkimukunu ko, bukuri Satana nde-meene wuswemekinaa mu kifwaani kya mbasi ya buungi. 
2CO.11.15	Ngo diri dyansisi ko, mbuti bisari bya nde se bikweswemekene mu kifwaani kya bisari bya nsungumunu. Nsukulu bo sa yaba bunu buri biyiriki byaaku.
2CO.11.16	Me nyibweese kuleele ti, ya kuba muutu wuhololo me bunu kilawuku ko, ngo mbuti ka bubwo ko, lo taambulee me bunu kilawuku, mpisi me se mba na mwaa-kimweese. 
2CO.11.17	Ma nyiri mu kuleele, me nyahele kuleele mo bunu bu tiriri Mfumu, ngo bunu ti kunsa bulawuku, mu nsiitu yiyo ya kuba na kimweese. 
2CO.11.18	Ngo bukuri baatu balaka bakwesa kimweese mu muswinyi, me se sa nsa kimweese. 
2CO.11.19	Mukwongo, beenu luri na madyeele, lukwekuunda mu ntiilu ya beenu-meene, babo bahele na madyeele! 
2CO.11.20	Mukwongo, mbuti muutu wulusiiri bunkutu, mbuti muutu wuludiila manene, mbuti muutu horiri bi luri na byo, mbuti muutu wubilika mu beenu, na mbuti muutu wululeti ku busu, lo beenu lukuunda momanso mamo. 
2CO.11.21	Me nyiri na nsoni mu kuleele mimyo, beetuneenu twasoongiri buyonsi. Ngo me nyiri mu kudzoonsolo bunu ti kunsa bulawuku. Mbuti muutu wakuka mu mpisi diba, lo me se nyakuka. 
2CO.11.22	Bo Bahebeleho bari? Me se. Bahisaheli bari? Me se. Basundukila mu Abalaami bari? Me se. 
2CO.11.23	Bisari bya Kiristo bari? Me nzoonsulu bunu kilawuku, mu kuleele ti me mvuriri na bo; mu bisalu bya makwa, me mvuriri na bo; mu maboroko, me mvuriri na bo; mu nkuba kubwilikila, me mvuriri na bo; na me mvuriri kuba mu nsisi dza lufwa mu ntaangu ngo ntaangu. 
2CO.11.24	Mbala taanu, me nyiri nyabwilikila nkwaasulu makuumi matatu na wa kuri Bayudayo; 
2CO.11.25	mbala tatu me bari bandata nkwaasulu, mbala mosi me bari bandatila mu matari, mbala tatu me nyiri nyadyaama mu bwaatu, butsuku na mwiini me nyiri nyalutisa kunsa maampa. 
2CO.11.26	Me nyasa budyeengi bwa mu miilu mu ntaangu ngo ntaangu, nyakoto mu nsisi dza manyari, mu nsisi dza bangaa-bumfuna, mu nsisi dza ba turi kitsuumbu kimosi, mu nsisi dza makaanda, mu nsisi dza kunsa bvula, mu nsisi dza ku nsi yankatu, mu nsisi dza mu mubu, mu nsisi dza bampaangi bampya. 
2CO.11.27	Me nyasala na nyamono mpasi, me nyakyeelele bitulu bya bwiisi ntaangu ngo ntaangu, nyakolo nzala na mpwiisu, nyakoto maloomi ntaangu ngo ntaangu, nyakuukila kyoosi na nyaba mpene. 
2CO.11.28	Nyahele kutaanga kwaandi ti mi siiri, ngo musamu wu mbinikini me mpisi kiluumbu, musoongo wu nyiri na nde mu mabuundu momanso. 
2CO.11.29	Na wuri na buyonsi, kuri lo me se nyahele kuba na buyonsi? Na wubwa kuri lo me mutima wahele kusa mambaawu?
2CO.11.30	Ngo mbuti mu kusa kimweese, lo me nsiiri kimweese mu misamu mitariri buyonsi bwaami. 
2CO.11.31	Nzaambi, Taayi dya Mfumu Yesu, nde wasakumunu mu mibvu ngo mibvu, yaari kuri ti me nyahele kusa mpya. 
2CO.11.32	Ku Damasiko mfumu yaba mumonikisi mbyaasi Areta, watelemisi bari Damasiko mu kukebe bvula mpisi bansiimba. 
2CO.11.33	Ngo me bansudukila munsa mpiri, mu mwaa-mweelu wantele, waba mu kibaka kya lupaangu, na me nyapatika mu myooko mya nde.
2CO.12.1	Buri me nsa kimweese? Kwahele mufunu! Ngo me nzoonsulu mu mitariri mamono-miisu, na manyabusulu ma Mfumu. 
2CO.12.2	Me nyaari muutu mosi mu Kiristo wuri, mibvu kuumi na mina mimwaaluta, kari mu nyutu yaandi, kari kwahele nyutu yaandi me nyaari ko, ngo Nzaambi yaari, muutu wunde bamunaakisa natee ku yulu dya matatu. 
2CO.12.3	Ngo me nyaari ti muutu wunde, ti diba mu nyutu yaandi, ti diba kwahele nyutu yaandi, me nyahele kuyaaba, ngo Nzaambi yaari 
2CO.12.4	kuri ti bamunaakisa ku paradiso, na nde wayuka mantoono mahele ndelulu, mari muutu ti mosi wakiri kubaka pe miswa mya kuleele. 
2CO.12.5	Mu muutu wa bubwo, lo me nsiiri kimweese, ngo mu me-meene me nyahele kusa kimweese mbuti ka mu buyonsi bwaami ko. 
2CO.12.6	Mukwongo, mbuti me ngo mbeeri nyatya kusa kimweese, nkani me nketi kuba kilawuku ko, bukuri ngwanwa me nyileele. Me nyibisa kwaami mu kubata kuri ti, baatu bahele kumono me, mu kiteesu kibvuriri na mimyo mi bamono mu me, bunu pe mi bayuka kuri me.
2CO.12.7	Mu ntoono manyabusulu mankimukunu. Hango-nkuumbu, mu kuri ti me mpele kuba na masiiku, me bankotoso lunseende mu nyutu, mbasi ya Satana yikwendata, mpisi heki me mpele kuba na masiiku. 
2CO.12.8	Me nyayingukiri Mfumu mbala tatu, mpisi kayisila mpasi dzidzo mu me. 
2CO.12.9	Ngo nde wandeele ti: «Bweese bwa me bwakuka mu ye, bukuri mpinu dzaami dzimonokinaa kunsa buyonsi.» Ngo me mvuriri kutya kusa kimweese mu buyonsi bwaami, mpisi heki mpinu dza Kiristo dzidzakala mu me. 
2CO.12.10	Hango-nkuumbu, me nyimono kiminu mu buyonsi, mu bitari, mu mbamusunu, mu nkwamusunu na kinkuukulu mu ntoono Kiristo; bukuri me mbaanaa nyiri na buyonsi, lo haho ngo ha nyiri na makwa.
2CO.12.11	Me nyeki kilawuku bukuri beenu lwankwikisiri. Mukwongo me nyaketi kubaka ntumunu kuri beenu, bukuri me nyahele kubvula buntele, na bantumu ba beenu babanene babo, mu ntoono ti mosi, ti hayuku nyiri wabuunu. 
2CO.12.12	Bidiimbu bisoongo kuri ti me ntumu, byayirimini ha kakati dya beenu mu ntaangu ngo ntaangu: bidiimbu, biyiriki byankimukunu, na bimaangu. 
2CO.12.13	Mukwongo, nki beenu luri lwabaka biri mwaa-byantele, ti na biri na mabuundu makaka, buti ka kuri ti, me nyahele kuludiila manene ko? Hemesenee me mu bubayi bubwo.
2CO.12.14	Yimayi ngo mbala yatatu, me mwaayirima mu kwiisa kuri beenu, ngo nyahele kwiisa kuludiila manene; bukuri me bi nyiri na nzala byo kari bitotolo bya beenu ko, ngo beenu-meene. Mukwongo, kari baala bayelemini kuwungukila babuti bitotolo ko, ngo babuti bayelemini kuwungukila baala bitotolo. 
2CO.12.15	Me ngo wuri, nyiri na kutya mu kuha bi nyiri na byo, na sa nyaha kidziingu kyaami mu ntoono miheebulu mya beenu. Habaanaa me nyiri na ntiilu yalaka mu beenu, buri lo beenu ntiilu yantele luba na yo mu me?
2CO.12.16	Ngo leelee kwaandi ti, beenu lwahele kubuungula me, ngo me bu nyiri ngaa-lupyelu, nyiri nyalubaka mu mawunu. 
2CO.12.17	Buri me manene nyiri nyaludiila, ha lumbisa lwa mosi mu baatu ba nyiri nyaluheekele? 
2CO.12.18	Me nyayingukiri Tito, na nyamuheekiri kuri beenu kintwaari na mpaangi mosi; buri Tito waludiiriri manene? Buri beetu na nde twasii dyaatila mu kitsimi kimosi ko? Bunu pe mu bitaambi bimosi ko?
2CO.12.19	Kuholosono na kidzika, beenu kutsima ti beetu manyutu turi mu kukalila ha busu bweenu. Ngo ha busu bwa Nzaambi, mu Kiristo, beetu turi mu kudzoonso; na myominso mimyo, banduku ba mutima mu ntoono ya kulutuunga. 
2CO.12.20	Mukwongo, me nyibata kuri ti, ha nyikwiisa me mpele kulumono mu kiteesu ki ntiiriri me; na beenu se luhele kumono me mu kiteesu ki lutiiriri beenu. Me nyibata ti ha kakati dya beenu, haba mayumu, musoki, mankesi, nkalikisi, makele, kintori, kinwa, na kisaangila. 
2CO.12.21	Me nyibata kuri ti, ha nyibweese kwiisa, Nzaambi kankulula ha busu bwa beenu, na me nkoto bufwiiri, mu ntoono balaka bayirikiri masumu mu ntaangu yayikulu, na bahele kuyiinga madyeele mu kuhoto kuyirika, mya nsumukunu, mya kimpala na mya buyala.
2CO.13.1	Yimayi ngo mbala yatatu me nyeki kwiisa kuri beenu; «Mu munwa wa bambaangi boolo bunu pe batatu musamu ndemunso sa kawa.» 
2CO.13.2	Me nyaleeriri ha busu bwa beenu, mu luyisu lwadzoolo, na lumalu se nyibweese kuleele kuri nyahele ha busu bwa beenu, kuri bayirikiri masumu mu ntaangu yaluta, na kuri bobanso bakaka ti, mbuti me bweesiri kwiisa lukimi lo nyiluhemese ko, 
2CO.13.3	bukuri beenu luri mu kusaka kimbaangi ti Kiristo wudzoonsaa mu me. Nde wahele na buyonsi kuri beenu, ngo kasi wusoongaa mpinu dzaandi mu beenu. 
2CO.13.4	Mukwongo, nde bamukomini ha kuruwa mu ntoono buyonsi, ngo kasi wuri mwooyo mu mpinu dza Nzaambi. Na beetu se turi na buyonsi mu nde, ngo kasi sa twaba mwooyo mu mpinu dza Nzaambi kuri beenu. 
2CO.13.5	Fyongokinee mitima myeenu beenu-meene, mu kumono kari luri mu kanyi, tswiikiseenu mitima myeenu; hoti lwahele kubakula beenu-meene, ti Yesu Kiristo wuri mu beenu? Mbuti pele, lo beenu lwahele kuba batswiikama. 
2CO.13.6	Me nsimini ti, sa lwabakula ti beetu ngo bari, turi batswiikama. 
2CO.13.7	Ngo beetu tusaambila Nzaambi, mpisi beenu luhele kuyirika ntoono ti mosi yayibi; kari mu kuri ti beetu twaswiikama tumonokono ko, ngo mu kuri beenu luyirika mamabwe, ti hayuku beetu turi bunu twahele kuswiikama. 
2CO.13.8	Bukuri beetu turi na di tubangisina kuyirika ko, mu kunwaanisa ngwanwa, ngo kasi beetu kubangisina kusalila ngwanwa. 
2CO.13.9	Mukwongo, beetu tumonaa kiminu mpisi ntaangu yiri, beetu turi na buyonsi kasi beenu luri na makwa; mi turi mu kusambikilaa beetu miri ti beenu lubaanguka. 
2CO.13.10	Hango-nkuumbu, bu nyiri la na beenu me nyilutinina misamu mimyo, mpisi heki ha nyiba ha busu bwa beenu, me mpele kusalila kibakala, bunu buri lutumu lwa mpa Mfumu, mu kutuunga nkani ka mu kutsyaamuna ko. 
2CO.13.11	Mu misiiri ngo miri, bampaangi, monee kiminu, sakeenu kuba babaanguka, syamisinee beenu na beenu, beenee kitsimi kimosi, beenee na kiyeengi, na Nzaambi ya ntiilu na ya kiyeengi sa kaba na beenu. 
2CO.13.12	Helesenee mamboto beenu na beenu, mu nyumutunu yangisi. Bangisi bobanso baluheekiri mamboto. 
2CO.13.13	Bweese bwa Mfumu Yesu Kiristo, ntiilu ya Nzaambi, na kintwaari kya Mpeeve Yangisi biba na beenu-banso.
GAL.1.1	Me Pawulo ntumu, kari bu tiiri baatu bunu pe muutu ko, ngo bu tiiriri Yesu Kiristo na taayi Nzaambi wamufulukisa mu bafwa. 
GAL.1.2	Mu kintwaari na bampaangi bobanso bari na me, turi mu kutina kuri mabuundu ma mu nkoonsi ya Ngalatya. 
GAL.1.3	Bweese na kiyeengi, bifumunaa kuri Taayi dyeetu Nzaambi, na kuri Mfumu Yesu Kiristo, biba na beenu. 
GAL.1.4	Yesu Kiristo wayekiri nyutu yaandi mu ntoono masumu ma beetu, mpisi heki katukuula mu ntaangu yayibi yimayi, bunu buri kutya kwa Nzaambi wuri Taayi dyeetu. 
GAL.1.5	Kuri nde kuba nkeembu mu mibvu ngo mibvu! Amene.
GAL.1.6	Me nyimono dyo dya nkimukunu, ti mu mawasu-mawasu, beenu lutekele mbisa, kuri wunde waluteele mbila mu bweese [bwa Kiristo], mu ntoono Musamu mukimi Wamubwete. 
GAL.1.7	Mukwongo, kuri Musamu mukimi ko, mbuti ka bangaa-kisaangila ko, batiiri kukitula Musamu Wamubwete wa Kiristo. 
GAL.1.8	Ngo ti hayuku beetu, bunu pe mbasi ya ku mayulu wuluyaabisiri Musamu Wamubwete wasoboko na wunde wu turi twaluyikisa, lo kabwilikila mpopi! 
GAL.1.9	Bunu bu twaleele, na mu lumalu nyibweese kuleele ti: mbuti muutu wuluyaabisa Musamu Wamubwete wasoboko na wunde wu luri lwataambula, lo kabwiilikila mpopi!
GAL.1.10	Mukwongo, mu lumalu, me nsalila makwa mu kuyirika ma tiiri baatu hoti ma tiiri Nzaambi? Buri haho mbweeyulu kuri baatu nyisaka? Mbuti mbee nyakiri kwesaka mbweeyulu kuri baatu, lo nketyee kuba nkutu Kiristo ko.
GAL.1.11	Kuri beenu bampaangi nyiyaabisa ti: Musamu Wamubwete wu nyiri nyayaabisa kari bu tiiriri baatu ko. 
GAL.1.12	Nyahele se kutaambula nde kuri muutu; kuri muutu ti mosi se ko wanyikisa nde, ngo me nyataambula nde mu nyabusulu ya nde-meene Yesu Kiristo.
GAL.1.13	Beenu lwayukiri bwaba ndyaatulu yaami, mu ntaangu yi nyaba mu Nzaambi Bayudayo. Me nyakwaamisa dibuundu dya Nzaambi mu kiteesu kyabvulila, na nyadibamisa. 
GAL.1.14	Mu kinzaambi kya Bayudayo, me nyaba mvuriri kiteesu na ba turi kiseendu kimosi, ba kitsuumbu kya me. Me nyaba nyakaangama kwalaka mu kikulu kya bakuutu baami.
GAL.1.15	Ngo [Nzaambi], wansoolo kuholosono mu mwooyo nguri yaami, wanteele mbila mu bweese bwaandi, bu kamono dyo ti dyadibwete, 
GAL.1.16	mu kumonokoso Mwaana waandi kuri me, mpisi heki me nyimuyaabisa ha kakati dya makaanda; ha nsi na nsi, me nyasii loombo ndoongi kuri muutu ko. 
GAL.1.17	Me nyasii kweende se ku Yerusalemi kuri bantumu batekisiri mu kisalu na me ko, ngo me nyateleme na nyayende ku nsi ya Arabya, na nyabweese kubvutuka ku Damasiko. 
GAL.1.18	Tumi, mibvu mitatu bu myaluta, me nyatoomboko ku Yerusalemi mu kuyaabisina na Kefa, na nyadzakala kuri nde biluumbu kuumi na bitaanu. 
GAL.1.19	Me nyasii mono bantumu bakaka ko, ngo wuni Yakobo, mpaangi Mfumu. 
GAL.1.20	Ma nyiri mu kutinina beenu, nkati ha busu bwa Nzaambi, me nyahele kusa mpya.
GAL.1.21	Tumi, ha nyeki kweendana, mu nkoonsi ya Sirya na ya Kilikya. 
GAL.1.22	Mabuundu ma Kiristo ma ku Yudaya, maba mahele kunyaaba mu kidziri. 
GAL.1.23	Ngo bo bunu bu bayukiri ti: «Wunde waba kwetukwamisaana mu ntaangu yayikulu, mu lumalu weki kweyikisa kanyi di kaba kwebamisaana haba tete.» 
GAL.1.24	Mabuundu mamo masiika Nzaambi mu ntoono me.
GAL.2.1	Ha mambisa ma kuumi na mina mya mibvu, me nyabweese kutoomboko ku Yerusalemi beetu na Barnaba, nyaholo se Tito. 
GAL.2.2	Me nyatoomboko kukwo, bunu bwaba nyaabusulu, me nyabaangula kuri bo Musamu Wamubwete, wu nyiri mu kweyikisa ha kakati dya makaanda; nyabaangula se mu buwungu-buwungu kuri bakuutu ba kibvumi, mu kubata kuri ti kisalu ki nyiri mu kusala, bunu pe ki mwaamana kusala kikwiisa kuba kyamungengi. 
GAL.2.3	Tito, Muhelene waba na me, basii kumukwiikisa kuteende bubakala ko. 
GAL.2.4	Kwaba kwaandi na bampaangi bampya, ba mumpitu, bayolimiki ha kakati dya beetu mu kwetukete kunsa bunsaalisi bweetu, bu turi na bwo mu Kiristo Yesu, mpisi heki batusa bankutu, 
GAL.2.5	ngo kasi kuri bo, ti mu kilookolo kimosi, beetu twasii kubaheele nyutu ko, mpisi heki ngwanwa ya Musamu Wamubwete yisa kikuundi kuri beenu.
GAL.2.6	Kwaba se baatu ba lukiinsu, ngo me nyasii mono byasobokono mu bo ko; Nzaambi ka koomonaa buri muutu ko. Kuri me, bakuutu ba kibvumi babo basii nkwiikisa ntoono ti mosi ko. 
GAL.2.7	Ngo kasi, bo bamwiini kuri ti me bampeeri Musamu Wamubwete mu kunata kuri bahele kuteende bubakala, bunu bu baheeri se, Musamu Wamubwete kuri Petelo, mu kunata kuri bateende bubakala. 
GAL.2.8	Bukuri wunde wasariri mu Petelo, kuri ti kaba ntumu kuri bateende bubakala, wasariri se mu me, kuri ti me mba ntumu kuri makaanda. 
GAL.2.9	Yakobo, Kefa na Yowane, bari kubahololo bunu makuunsi, bamanaa kubakula ti me bampeeri bweese, batuha mamboto, beetu na Barnaba mu kusoongo kidiimbu kya nyukusunu, mpisi heki beetu tweende kuri makaanda, na bo beende kuri bateende bubakala. 
GAL.2.10	Ngo kasi, kunu kuloombo batuloombo ti tubambukila bawelu mwooyo. Dyaambu didyo, me se nyaba nyasiila mutima, mu kudiyirika.
GAL.2.11	Ntaangu ya yisiri Kefa ku nsi ya Antyoke, me nyamutungukila ha kidziri, bukuri nde waba wayelemene kutaambula maseembu. 
GAL.2.12	Tekesele baatu bafumini kuri Yakobo batubuka, nde wadya ha kimosi na bahele kuba Bayudayo. Ngo baatu babo bamanaa kutubuka, nde wakoso nyutu na weki kweba luteke-luteke, mu kubata bakwesyaamisa nteendulu bubakala. 
GAL.2.13	Bayudayo bakaka se basalila bubwo kintwaari na nde. Barnaba se wayendekele mu kitukulu kya bo mu bumpitu-bumpyoongo. 
GAL.2.14	Kasi me monaana ti, bahele kwedyaatila kunsa ngwanwa ya Musamu Wamubwete, me nyaleele kuri Kefa ha busu bwa bobanso ti: «Mbuti ye Muyudayo, wahele kwedyaatila bunu Muyudayo kasi bunu muutu wahele kuba Muyudayo, lo dyaburi ye wutsiitsa kukwiikisa bahele kuba Bayudayo mu kuba na mbeelu Bayudayo?»
GAL.2.15	Beetuneenu twabutuka Bayudayo, twahele kufumuna mu kaanda dya bahele kuba Bayudayo, bangaa-masumu. 
GAL.2.16	Tuyaari se ti, muutu wahele kuba walulukusu mu biyiriki bya Mangisi, ngo mu kanyi mu Yesu Kiristo. Na beetu twasa kanyi mu Kiristo Yesu, mpisi heki tuba twalulukusu mu kanyi mu Kiristo, nkani ka mu biyiriki bya Mangisi ko, bukuri mu biyiriki bya Mangisi, lo kuri muutu ti mosi ko wuba walulukusu. 
GAL.2.17	Na mbuti heki mu kusaka kuba balulukusu mu Kiristo, tumonokini beetu-meene se, ti turi bangaa-masumu, buri lo Kiristo beeri kisari kya masumu? Pele, kuri ti bele ko. 
GAL.2.18	Mukwongo, mbuti heki, me nyeki bweese kutuunga bibyo bi nyiri nyatsyaamuna, lo me-meene nkitukiri musinini Mangisi. 
GAL.2.19	Mukwongo, mbuti mu mitariri Mangisi, lo me nyafwa mu Mangisi, mpisi heki me mba mwooyo mu Nzaambi. Me bayeki bankomono ha kuruwa kintwaari na Kiristo. 
GAL.2.20	Me nyiri mwooyo, ngo kari me ko, kasi Kiristo wuri mwooyo mu me. Mi nyikwemono me lumalu, mu kidziingu kya me mu muswinyi, me nyikwenata myo mu kanyi di nyiri na dyo mu Mwaana Nzaambi, wantya na wayekiri nyutu yaandi mu ntoono me. 
GAL.2.21	Me nyahele kulooso bweese bwa Nzaambi. Mukwongo, mbuti ndulukulu yiri mu ntoono Mangisi, lo Kiristo kwa buunu kari kafwiila.
GAL.3.1	Sa beenu bari Ngalatya bimpuumbulu! Na waluloko? Buri kari ha miisu mya beenu, bari bayirika kubaangula bunu bu bakomini Yesu Kiristo ha yulu kuruwa ko? 
GAL.3.2	Yaabiseenu me ntoono mosi: Mpeeve yi luri lwataambula, haho mu biyiriki bya mangisi, hoti mu ma luri lwayuka ma kanyi? 
GAL.3.3	Nkati ngwanwa ti beenu bimpuumbulu luri? Bu lwabaandikiri mu Mpeeve, ngo mu lumalu lweki manisa mu muswinyi? 
GAL.3.4	Buri momanso ma luri lwayika mamo mabuunu? Heki mbuti ngwanwa ti mabuunu! 
GAL.3.5	Wunde wuri mu kuluha Mpeeve, na wuri mu kweyirika bimaangu ha kakati dya beenu, haho mu biyiriki bya mangisi, hoti mu Maampu ma luri lwayuka ma kanyi?
GAL.3.6	Ngo bukuri Abalaami kasaana kanyi mu Nzaambi, mu didyo bari bamutaangula mamo bunu nsungumunu, 
GAL.3.7	lo yaabeenu ti, babo bari na kanyi ngo baala ba Abalaami. 
GAL.3.8	Matinu bu matekisiri kuyaaba, ti Nzaambi wululukisaana bahele kuba Bayudayo mu kanyi, matekisiri se kuyaabisa Musamu Wamubwete wumawu kuri Abalaami ti: «mu ye makaanda momanso sa maba masakumunu.» 
GAL.3.9	Mu kiteesu kikyo, baatu bari mu kanyi, bari basakumunu ha kimosi na Abalaami ngaa-kanyi. 
GAL.3.10	Bobanso bari mwooyo mu biyiriki bya Mangisi, bari kunsa mpopi; bukuri dyatinu ti: «Mpisi wunde wahele kukwiikama, mu kukukisa momanso matinu mu mukaanda Mangisi, lo kaba kunsa mpopi.» 
GAL.3.11	Diri dya ngwanwa, kuri muutu ko wuba walulukusu ha busu bwa Nzaambi, mu Mangisi, bukuri diri dyatinu se ti: «Ngaa-kusuunguma sa kaba mwooyo mu kanyi.» 
GAL.3.12	Ngo Mangisi mahele kufumuna mu kanyi; kasi: «Wunde wumakukisa sa kaba mwooyo mu mo.» 
GAL.3.13	Kiristo watukuula mu mpopi ya Mangisi, bu kabwilikila mpopi mu ntoono beetu, bukuri dyatinu ti: «Mpisi wunde wu bari bamanika ha yulu muti, lo kabwilikila mpopi.» 
GAL.3.14	Mu bubwo, mu Kiristo Yesu, lusakumunu lwa Abalaami luri lwatubuka natee kuri bahele kuba Bayudayo, mpisi heki tutaambuleenu Mpeeve yi bari batusa lusiilulu mu kanyi.
GAL.3.15	Bampaangi, me nyidzoonso bunu budzoonsolaana baatu: mu misiku mya muutu mu masaala, kuri muutu mukimi wutsiitsa kuyisila bunu mpe kuteeteke ntoono ti mosi ko.
GAL.3.16	Nsiilulu basii dzo kuri Abalaami na kuri wapalila mu nde. Bahele kuleele ti: «kuri bapalila mu nde», bunu ti kuri baatu balaka, ngo kuri muutu mosi, «na kuri wapalila mu ye», ngo Kiristo. 
GAL.3.17	Me bu nyiiri mu kuleele ti: lulelusunu lwa Nzaambi lu katekesele kukaanga, ka lutsiitsa kuba lwayaalu kuri Mangisi ko mayisa, ha mambisa ma nkama na makuumi matatu ma mibvu, mu kubwiisa lusiilulu. 
GAL.3.18	Mukwongo, mbuti saala kubakula mu mangisi, lo ka dibweese kufumuna mu lusiilulu ko; ngo mu lusiilulu Nzaambi kari kaha bweese kuri Abalaami.
GAL.3.19	Ngo Mangisi ma nki kwaandi? Mo mari mu kubweeseme mu kuri ti lumvuki lumonokono, natee kukwiisa kiseendu ki basiiriri lusiilulu. Bambasi bayaabisa Mangisi mamo mu kooko kwa munkabu-kati. 
GAL.3.20	Munkabu-kati mbuti kibari kimosi, lo nde pe; ngo Nzaambi nde-kaka wuri.
GAL.3.21	Buri Mangisi mari kitaatu na nsiilulu [dza Nzaambi]? Pele, kuri ti bele ko! Mukwongo, mbuti kuri ngisi yi baheeri yakuka mu kuha kidziingu, lo ngwanwa nsungumunu yikwiisikilaa mu Mangisi. 
GAL.3.22	Ngo kasi, Matinu masoongo ti, bobanso bakaangama kunsa masumu, mpisi heki mu kanyi mu Yesu Kiristo, lusiilulu luba lwaha kuri bangaa-kanyi.
GAL.3.23	Tekesele kanyi dikwiisa, beetu twaba munsa boroko dya mangisi, batuduka ha kimosi, mu ntoono kanyi dyaba dyayelemene kuyabakana. 
GAL.3.24	Mu didyo, Mangisi maba mukebi weetu natee ha yisiri Kiristo, mpisi heki mu kanyi, tuba twalulukusu. 
GAL.3.25	Kanyi bu dyayisa, beetu twasaala kunsa lutumu lwa mukebi ko.
GAL.3.26	Mukwongo, beenu-banso luri baala ba Nzaambi, mu kanyi mu Kiristo Yesu, 
GAL.3.27	bukuri, beenu-banso lwabotoko mu Kiristo, na lwalwaata Kiristo. 
GAL.3.28	Kwa saala Muyudayo ko, Muhelene ko, nkutu ko, muutu wuri na bunsaalisi ko, kwahele bakala, kwahele mukyeetu, bukuri beenu-banso luri mosi mu Kiristo Yesu. 
GAL.3.29	Mbuti beenu luri ba Kiristo, lo lwapalila mu Abalaami, bakondiri ba saala bunu buri lusiilulu.
GAL.4.1	Mu lumalu me nyileele ti: mu ntaangu yonso yiri mukondiri-saala wakiri mwaa-mwaana, lo wahele kusobokono na nkutu mu ntoono ti mosi, lu hayuku nde mfumu mu byobinso. 
GAL.4.2	Ngo kasi, lo wuri kunsa lutumu lwa babuukisi na batwaalisi, natee kukuka kiteesu kya leeriri taayi dyaandi. 
GAL.4.3	Beetu se bwobumosi, bu twaba twakiri mwaa-baala, twaba kunsa bunkutu bwa misamu mya nsi. 
GAL.4.4	Ngo ntaangu bu yakuka, Nzaambi waheeke Mwaana waandi, wabutuka mu wa mukyeetu, na watumuma mu Mangisi, 
GAL.4.5	mpisi heki, kakuula bari kunsa Mangisi, na tutaambuleenu kiteesu kya kuba baala.
GAL.4.6	Ngo bukuri beenu luri baala, Nzaambi waheeke Mpeeve ya Mwaana waandi, munsa mitima myeetu, yiri mu kubikisa ti: «Aba, ho Taata!» 
GAL.4.7	Mu didyo, ye wahele kubweese kuba nkutu ngo wuri mwaana; na mbuti ye wuri mwaana, lo wuri se mukondiri-saala mu Nzaambi.
GAL.4.8	Kasi mu ntaangu yayikulu, bu lwaba lwahele kuyaaba Nzaambi, beenu lwaba bankutu, kuri bibyo biri byahele kuba Nzaambi mu ngwanwa. 
GAL.4.9	Ngo mu lumalu, bu lumwaayaaba Nzaambi, dibvuriri bubwete diri lumwaayabakana kuri Nzaambi, dyaburi beenu lubweese kubvutuka kuri bitotolo byahele makwa na byabuunu, mu nzala kubweese kuba bankutu kuri byo? 
GAL.4.10	Beenu luri mu kwebvumina biluumbu, mangoondo, mantaangu na mamvula. 
GAL.4.11	Ngo me nyiri na boomo mu ntoono beenu, ti mpasi dzi nyiri nyamono mu beenu, dzikwiisa kuba kwaandi dzabuunu.
GAL.4.12	Bampaangi, me nyikuyingukila, beeneenu bunu me, bukuri me se, nyiri bunu beenu. Beenu lwahele kunyirikila ntoono ti mosi yayibi. 
GAL.4.13	Beenu luyaari ti, me nyaluyaabisiri Musamu Wamubwete, mu lwatete, kuri lo nyabeele mu muswinyi. 
GAL.4.14	Mu ntoono nyutu me, beenu lwakoto mu mpasi, ngo lwasii nyaafuna me na kundobokolo mante ko, kasi beenu, lwantaambula bunu Mbasi Nzaambi, bunu Kiristo Yesu. 
GAL.4.15	Hango lwambwe lwa beenu hari luri? Mukwongo, me lo nyiluteeriri kimbaangi ti, mbuti bwakuka, nkani haba beenu lwaketi kuhokolo miisu myeenu na kumpa myo. 
GAL.4.16	Buri me mutaatu beenu nkitukiri, bukuri me nyiri mu kululeele ngwanwa?
GAL.4.17	Bo bari na kuheme mu beenu, ngo kari mu kusaka bubwe bwa beenu ko. Bo batiiri kulutatula na me, mpisi heki beenu luba na kuheme mu bo. 
GAL.4.18	Diri dyadibwete, mu kuba na kuheme mu mamabwete, mantaangu momanso, nkani ka munu mu mantaangu mari, me nyiri ha busu bwa beenu ko. 
GAL.4.19	Baala baami, me nyiri mu kubweese kumono misoongo mya mbutulu, natee kuyirima Kiristo munsa beenu. 
GAL.4.20	Me mbee ntiiri kwaandi kuba na beenu lumalu, na kuyiinga nzoonsulu yaami, bukuri me nyidunga mu ntoono beenu.
GAL.4.21	Leelee meti me, beenu lutiiri kuba kunsa Mangisi, buri beenu lwahele kuyuka mamo maleele Mangisi? 
GAL.4.22	Mukwongo, diri dyatinu ti: Abalaami wabuta baala boolo, mosi mu mukyeetu wa nkutu, wakaka mu mukasi wahele kuba nkutu. 
GAL.4.23	Ngo wunde wu kabakiri mu nkutu wabutuka mu muswinyi, kasi wunde wu kabakiri mu mukasi wahele kuba nkutu, wabutuka bunu bwaba lusiilulu. 
GAL.4.24	Bakyeetu babo bari bunu nkuma: bari mu kusoongo ndelusunu dzoolo. Lulelusunu lwamosi lwafumuna ku mulaandu wa Sinayi, mu mbutukulu ya bunkutu, ngo Angara. 
GAL.4.25	Angara mulaandu wa Sinayi mu nsi ya Arabya; nde wafwanikina na Yerusalemi dya lumalu, bukuri nde na baala baandi, bankutu bari. 
GAL.4.26	Yerusalemi dya ku yulu diri na bunsaalisi, dyo diri nguri beetu. 
GAL.4.27	Mukwongo, diri dyatinu ti:
GAL.4.27	«Keembe kwaaku, ye wa kisita, wuhelaa kubuta!
GAL.4.27	Fula miloolo mu kiminu, ye wuhelaa kumono misoongo mya mbutulu;
GAL.4.27	bukuri mukyeetu wafuukila bvuriri baala na mukyeetu wuri na mulumi.»
GAL.4.28	Ngo bampaangi, beenu se luri baala ba lusiilulu bunu buri Isaki. 
GAL.4.29	Ngo bunu buri mu ntaangu yayikulu, wabutuka mu muswinyi, wakwaamisini wabutuka mu mpeeve, bunubwo se buri mu lumalu. 
GAL.4.30	Ngo Matinu nki mari mu kuleele? «Binga nkutu na mwaana waandi, mpisi heki mwaana nkutu kahele kukondolo saala, bo na mwaana mukyeetu wahele kuba nkutu.» 
GAL.4.31	Hango-nkuumbu, bampaangi, beetuneenu ka turi baala ba mukyeetu wa nkutu ko, ngo baala ba mukyeetu wahele kuba nkutu.
GAL.5.1	Kiristo watukuula mpisi tuba na bunsaalisi. Ngo telemee na ngwii, na yaa lubweese kukoto mu kihaangu kya bunkutu ko. 
GAL.5.2	Yukeenu, me Pawulo, bu nyiri mu kuleele ti: mbuti beenu lutaamburi ti baluteende bubakala, lo Kiristo kasiiri mufunu kuri beenu ko. 
GAL.5.3	Me nyibweese kutswiikisa dyo, kuri mpisi muutu wutaambula kuteende bubakala ti, lo yelemini se kukukisa Mangisi momanso. 
GAL.5.4	Beenu lukwesaka kuba balulukusu mu Mangisi, lwayeki lwatabula kintwaari na Kiristo, lwayeki lwadziimbisa bweese. 
GAL.5.5	Mukwongo, mu Mpeeve, beetu turi mu kwekiingila nsungumunu yi turi twasiila nsiitu mu kanyi. 
GAL.5.6	Bukuri, mu Yesu Kiristo, kuteende bubakala bunu pe kuhele kuteende bubakala ka biri mufunu ko, ngo biri mufunu, kanyi disoongaana biyiriki mu ntiilu.
GAL.5.7	Beenu lwaba kwedzumuna kwakubwe; ngo na walukabukisi mu kuhele kutumuma kuri ngwanwa? 
GAL.5.8	Muyooyolo wunde, wahele kunaangukina kuri wunde waluteele mbila. 
GAL.5.9	«Mwaa-ndaambu lufunusu, lutoombolaana mbanda mampa yoyinso». 
GAL.5.10	Me nyiri na nsiitu mu Mfumu mu ntoono beenu, ti beenu ka luba na bitsimi bikimi ko. Wunde wukotoso kisaangila ha kakati dya beenu, sa kabwilikila maseembu, bwooso kabeele.
GAL.5.11	Me ngo wuri, bampaangi, mbuti me nyakiri mu kweyikisa nteendulu bubakala, lo mu nkya ntoono bari mu kubweese kwenkwaamisa? Haho ngo hari lo, musamu kuruwa wahele kubweese kubumisa baatu makya. 
GAL.5.12	Hemese babo bakwekotoso kisaangila ha kakati dya beenu, bahokolo manyutu bo-meene.
GAL.5.13	Mukwongo, bampaangi, beenu baluteele mbila mu kuba mu bunsaalisi. Ngo kasi, bunsaalisi bubwo yaa buba mpwaani ya kwedyaatila mu kimuutu ko; ngo kunsa ntiilu yendee lwesalisina beenu na beenu. 
GAL.5.14	Bukuri Mangisi momanso mari makuka mu dyaambu dimosi, ngo dimadi: «Tya mbaasi yaaku bunu ye-meene.» 
GAL.5.15	Ngo mbuti beenu lukwetatikaa na lukwekaakila bambaasi beenu na beenu, lo seenee madyeele, mpisi heki luhele kwefwilisina beenu na beenu.
GAL.5.16	Ngo kasi me nyiluleele ti: dyaatileenu mu Mpeeve, na luba ti bele na dyo pe, mu kuyukutisa nyiimunu dza muswinyi. 
GAL.5.17	Bukuri muswinyi wukwenyiima mari kitaatu na Mpeeve; ngo Mpeeve se wukwenyiima mari kitaatu na muswinyi; mukwongo, bo batelemese kitaatu, wamosi mu wakaka, mpisi heki luhele kubangisina kuyirika ma lutiiri. 
GAL.5.18	Ngo mbuti beenu luri lwatwaalusu kuri Mpeeve, lo lwahele bweese kuba kunsa lutumu lwa Mangisi.
GAL.5.19	Biyiriki bya muswinyi byayabakana, ngo bi: kimpala, nsumukunu, buyala, 
GAL.5.20	nsambukulu-biteki, buloki, lubelu, kitaatu, bukwa, kituunsi kya nkesi, kubakana, nkabunu, mpambukusu, 
GAL.5.21	musoki, nkolulu malu, ndiilu ya mawaamba, na myominso myafwanikina na mimyo. Me nyilulubula mu mimyo, bunu bu nyatekesele kululeele ti, bayirikaana mya bubwo, ka bakondolo saala dya Kimfumu kya Nzaambi ko.
GAL.5.22	Kasi kimbutu kya Mpeeve ngo: ntiilu, kiminu, kiyeengi, nkindusulu-mutima, mbweeyulu-mutima, nzala-baatu, kanyi, 
GAL.5.23	bundeembu, nkebulu-nyutu. Mangisi mahele kitaatu na mya bubwo. 
GAL.5.24	Babo bari ba Kiristo [Yesu], bayeki bakomono muswinyi na mantiilu, na nyiimunu dzaandi. 
GAL.5.25	Mbuti turi mwooyo mu Mpeeve, lo tudyaatilee se mu Mpeeve. 
GAL.5.26	Yaa tubeenee bangaa-masiiku ko, beetu na beetu bisoombolo pe, musoki pe.
GAL.6.1	Bampaangi, mbuti muutu bamutangusini wuyirika mamabi, lo beenu bakimpeeve suungukeenu wa bubwo, mu mpeeve ya bundeembu, ngo ye-meene se, sa madyeele mpisi hele kubwa mu nsindukulu. 
GAL.6.2	Yendeenu lwenatisina binati beenu na beenu, mu bubwo, beenu lukukisa Mangisi ma Kiristo. 
GAL.6.3	Mukwongo mbuti muutu wutsima ti wuri mufunu, koomosoko wabuunu, lo nde wuwunukinaana. 
GAL.6.4	Hemese mpisi muutu kayirika kutala kisalu kyaandi, tumi yiyo yiba ntoono ya kimweese mu nde-meene, nkani ka mu mukimi ko. 
GAL.6.5	Mukwongo, mpisi muutu kanaanguna kilemu kya nde-meene.
GAL.6.6	Hemese wunde wu bayikisa Maampu, kaha kikuuku kya byobinso bikari na byo, kuri wunde wumuyikisa.
GAL.6.7	Yaa luwunukina kweenu ko, bakoosiila Nzaambi munsiku ko; bukuri, mamo ma kunaa muutu mani mamo se katolo. 
GAL.6.8	Bukuri wunde wukuna mu kimuutu kya nde-meene, sa katolo mu kimuutu mbiiyulu; na wunde wukuna mu Mpeeve, sa katolo mu Mpeeve, kidziingu kyahele manunu. 
GAL.6.9	Tweyirikeenu mamabwe, yaa tuholo-bito ko, bukuri ntaangu bu yikuka, sa twatolo, mbuti twahele kubwoongolo. 
GAL.6.10	Mu didyo, ha twakiri na ntaangu, tuyirikeenu mamabwe kuri baatu bobanso, ngo bvula-bvula kuri baturi kintwaari mu kanyi.
GAL.6.11	Monee, buri bunene bwa bisoni bi nyiri mu kutina mu kooko kwaami. 
GAL.6.12	Bobanso bari na nzala-kubila mu muswinyi, batiiri kulukwiikisa kuteende bubakala, mpisi heki bahele kuba bakwaamusu mu ntoono ya kuruwa dya Kiristo. 
GAL.6.13	Mukwongo, bateende bubakala bahele kubvumina Mangisi bo-meene, ngo kasi bo batiiri ti beenu luba lwateende bubakala, mpisi babilika mu manyutu ma beenu. 
GAL.6.14	Me ngo wuri, nyahele kusa nzala-kubila mu kitotolo, mbuti kari mu kuruwa dya Mfumu yeetu Yesu Kiristo ko, mu dyo, nsi yayeki yakomono mu ntoono ya me, na me bankomono mu ntoono ya nsi. 
GAL.6.15	Mukwongo, kuba wateende bubakala bunu pe kuhele kuba wateende bubakala kuri mufunu ko; ngo biri mufunu kuba kiyiriki kyamoono. 
GAL.6.16	Na bobanso basalila mu ngisi yiyo, kiyeengi na ngebe biba kuri bo, na kuri Isaheli dya Nzaambi.
GAL.6.17	Mu misiiri ngo miri, muutu yaa kansiila nduungusu ko, mukwongo, me nyiri na bidziminu bya Yesu mu nyutu yaami.
GAL.6.18	Bampaangi, bweese bwa Mfumu yeetu Yesu Kiristo buba na kiluunsi kya beenu! Amene.
EPH.1.1	Me Pawulo, ntumu Yesu Kiristo, mu kutya kwa Nzaambi, kuri bangisi bari ku Efeso, na kuri bakwiikama mu Kiristo Yesu, 
EPH.1.2	bweese na kiyeengi bifumunaa kuri Nzaambi, Taayi dyeetu na kuri Mfumu Yesu Kiristo biba na beenu.
EPH.1.3	Kaba wasakumunu, Nzaambi wuri Taayi dya Mfumu yeetu Yesu Kiristo, nde watusakumuna mu nsakumunu dzodzinso dza kimpeeve, kunu kinsongi-yulu mu Kiristo. 
EPH.1.4	Mu nde, Nzaambi watusoolo, tekesele nyirikulu nsi, mu kuba bangisi na bahele na mi babaseembele, ha busu bwaandi kunsa ntiilu. 
EPH.1.5	Nzaambi watutaasiri mu kuba baala baandi ba kubuukisa mu Yesu Kiristo, bunu buri bweese bwa ntiilu yaandi, 
EPH.1.6	mu kuha ndumusu ya nkeembu ya bweese bwaandi, bu kari katuha kwa mungengi mu mwaana waandi wa mutima.
EPH.1.7	Mu nde, beetu turi na nkuululu mu makila maandi, na mpemusunu ya lumvuki, bunu buri busina bwa bweese bwaandi, 
EPH.1.8	bu kari kabwookoso mu beetu, kunsa nyaabulu yoyinso na madyeele. 
EPH.1.9	Nde watuyaabisa mpaanu dza kutya kwaandi, bunu buri kiminu kyaandi ki kasoongiri mu Kiristo, 
EPH.1.10	mu ntoono kitsimi kya nkukulu mantaangu: kukutukisa byobinso mu Kiristo, biri ku mayulu na biri ha butoto mu nde.
EPH.1.11	Mu nde, beetu twataambula saala mu nteelulu wari, batekesele kutusoolo, bunu buri bitaasi bya wunde wuyirikaana momanso, bunu buri kutya kwaandi, 
EPH.1.12	mu kuri ti tuha ndumusu ya nkeembu yaandi, bu twatekesele kusa nsiitu mu Kiristo.
EPH.1.13	Mu nde, beenu luri lwayuka maampu ma ngwanwa, Musamu Wamubwete wa mvuukulu yeenu. Mu nde se, bu lwasiiriri kanyi, balusiiri kidiimbu mu Mpeeve Yangisi ya lusiilulu. 
EPH.1.14	Mpeeve yiyo, yitukebelaa saala dyeetu, natee mu nkuululu yi tubaka mu ntoono ndumusu ya nkeembu yaandi.
EPH.1.15	Hango-nkuumbu, me se bu nyayukiri badzoonsolo mu ntoono kanyi dyeenu mu Mfumu Yesu, na ntiilu yeenu mu bangisi bonso, 
EPH.1.16	nyahele kuhoto kubvutula matoondo mu ntoono beenu. Me nkoolubaambukilaa mwooyo mu nsaambulu dzaami, 
EPH.1.17	mpisi heki Nzaambi ya Mfumu yeetu Yesu Kiristo, Taayi dya nkeembu, kaluha mpeeve ya madyeele na ya nyabusulu, mu kuyaaba nde. 
EPH.1.18	Hemese Nzaambi katsyeemese mwiinunu yeenu mu mitima, mpisi lubakula nkya nsiitu yiri mu mbila yikari kaluteele, nkya busina bwa nkeembu yiri mu saala dyaandi, ha kakati dya bangisi, 
EPH.1.19	na nkya nzaangumunu, ya bvulula, ya mpinu dzaandi, mu ntoono beetu basiila kanyi, bunu buri mpinu dza makwa ma lutumu lwaandi, 
EPH.1.20	dzi kari kamonokoso mu Kiristo, bu kamufulukisi ha kakati dya bafwa, na bu kamudzakisa ha lubakala lwaandi kunu kinsongi-yulu. 
EPH.1.21	Kiristo wuri ha yulu kikuutu kyokinso, lutumu lwolunso, mpinu dzodzinso, kimfumu kyokinso, na mpisi nkuumbu yibatsiitsa kutaanguna; kari munu mu ntaangu yimayi ko, ngo se na mu ntaangu yikwiisa. 
EPH.1.22	Nzaambi wasuusa byobinso kunsa bitaambi bya Kiristo, na wamusuusa mu kuba mutu ha yulu dibuundu dyodinso, 
EPH.1.23	diri nyutu yaandi, nduululu ya wunde wuluulusaa byobinso mu bobanso.
EPH.2.1	Beenu lwaba lwafwa mu ntoono lumvuki lweenu, na mu masumu meenu, 
EPH.2.2	mu mo, beenu lwaba kwedyaatilaana mu ntaangu yayikulu, bunu buri bifu bya nsi yimayi, bunu buri lutumu lwa mfumu mpinu dza kingye-kingye, mpeeve yiyo yiri mu kwesala mu lumalu, ha kakati dya baala ba tungu. 
EPH.2.3	Beetu-banso se twaba kintwaari na bo, na twaba kwedyaatilaana mu ntaangu yayikulu, bunu buri nyiimunu dza muswinyi weetu, mu kweyirika matiiri muswinyi na bitsimi byeetu byabibi. Mu mbeelu yeetu, twaba baala bayelemene kubwiilikila nkesi dza Nzaambi bunu bakaka.
EPH.2.4	Ngo Nzaambi waluula mu ngebe, mu ntoono ntiilu yaandi yayinene, yikari katutiila, 
EPH.2.5	bu twaba twafwa mu lumvuki, nde watuha mwooyo mu Kiristo. Mu bweese beenu luri lwabvuukila. 
EPH.2.6	Mu Kiristo Yesu, Nzaambi watufulukisa ha kimosi na nde, na watudzakisa ha kimosi na nde kunu kinsongi-yulu, 
EPH.2.7	mu kusoongo mu mantaangu makwiisa, busina bwabuukula bwa bweese bwaandi, mu mbweeyulu-mutima waandi kuri beetu mu Kiristo Yesu. 
EPH.2.8	Mukwongo, mu bweese beenu luri lwabvuukila mu ntoono kanyi, kari mu beenu-meene ko, ngo kikabu kya Nzaambi; 
EPH.2.9	kari mu biyiriki ko, mpisi heki muutu kahele kusiika. 
EPH.2.10	Mukwongo, beetu turi biyiriki bya Nzaambi, nde watuyirika mu Kiristo Yesu, mu kuba na biyiriki byabibwete, bi kari katekesele kuyirika, mpisi tubisalila.
EPH.2.11	Hango-nkuumbu, baambukeenu mwooyo ti, beenu mu ntaangu yayikulu, lwaba bangooyi mu muswinyi, bahele kuteende bubakala, mu mwiinunu ya babo bateende bubakala, mu nteendulu ya myooko mya baatu. 
EPH.2.12	Baambukeenu mwooyo ti lwaba, mu ntaangu yiyo kwahele Kiristo, bahele kuba na miswa mu kudzakala mu nsi ya Isaheli, banzeense mu ndelusunu dza lusiilulu, bahele na nsiitu na bahele na Nzaambi mu nsi. 
EPH.2.13	Kasi mu lumalu, mu Kiristo Yesu, beenu bari mu ntaangu yayikulu lwaba la, lweki bebele mu makila ma Kiristo. 
EPH.2.14	Mukwongo, nde ngo kiyeengi kyeetu: nde wasa kuri ti baba boolo, beki mosi, na mu nyutu yaandi, nde wabwiisa kibaka kya mpambukusu ngo lubelu. 
EPH.2.15	Nde wayisila lutumu lwa Mangisi na misiku, mpisi heki mu nde-meene, nde kayirika mu bo boolo, muutu ndemosi wamoono, mu kusa kiyeengi, 
EPH.2.16	na mu kusa nyukusunu ha kakati dya bamosi na bakaka, mu nyutu yomosi kintwaari na Nzaambi mu kuruwa, mu dyo, nde kari kamana lubelu. 
EPH.2.17	Bu kayisa, nde wayaabisa Musamu wa kiyeengi kuri beenu lwaba la, na kuri baba bebele. 
EPH.2.18	Bukuri mu nde, beetu turi na miswa, bamosi na bakaka, mu Mpeeve yomosi, mu kuba hari Taata.
EPH.2.19	Mu didyo, beenu lusii banzeense, na minzakikiri ko, kasi lweki bangaa-nsi kintwaari na bangisi, baatu bari mu kaanda dya Nzaambi. 
EPH.2.20	Beenu lwatuunguma ha yulu lufulu lwa bantumu na babikiri, Kiristo Yesu nde-meene ngo tari dya ha kuumbu. 
EPH.2.21	Mu nde, ntuungulu yoyinso yasuunguma na deredee, yiri mu kunaaka mu kuba Nzo-nzaambi yangisi mu Mfumu. 
EPH.2.22	Mu nde, beenu se luri lwatuunguma mu kintwaari, mu kuba nzo yi dzakalaa Nzaambi mu Mpeeve.
EPH.3.1	Mu ntoono yiyo, me Pawulo, nyiri boroko dya Yesu Kiristo, mu beenu makaanda. 
EPH.3.2	Kampe beenu lwayukiri, bunu buri kisalu kya bweese bwa Nzaambi kibari baha me, mu ntoono beenu. 
EPH.3.3	Me nyataambula mpaanu mu nyabusulu, bunu bu nyatekisiri kulutinina mu bukufi. 
EPH.3.4	Lumanaa kutaanga, beenu sa lwabakula nkya madyeele me nyiri na mo, mu mitariri mpaanu dza Kiristo, 
EPH.3.5	dziri mu biseendu byalabuka, basii yaabisa dzo kuri baala ba baatu ko, ngo mu lumalu, Mpeeve mwaayaabisa dzo kuri bantumu baandi bangisi, na kuri babikiri. 
EPH.3.6	Mu nzila ya Musamu Wamubwete, makaanda se meki bakondiri ba saala mu kintwaari, bari mu nyutu mosi, na bataambula ha kimosi na Bayudayo, lusiilulu luri mu Yesu Kiristo.
EPH.3.7	Mu ntoono Musamu Wamubwete, me nyayeki kisari, bunu buri kikabu kya bweese bwa Nzaambi bu baheeri kuri me, bunu buri kisalu kya mpinu dzaandi. 
EPH.3.8	Kuri me wu bvuriri buntele mu bangisi bobanso, bari baha bweese bumabu, bwa kuyaabisa kuri makaanda busina bwa Kiristo bwahele mbangukulu, 
EPH.3.9	na mu kuyirika kubaangula kuri bobanso bunu buri kisalu kya mpaanu ki bari basweeke, kuholosono mu mibvu, mu Nzaambi, wuri nde muyiriki bitotolo byobinso. 
EPH.3.10	Mu lumalu, mu nzila ya dibuundu, batumi na bamfumu ba kinsongi-yulu bamwaayaaba madyeele ma Nzaambi ma bitsuumbu-bitsuumbu, 
EPH.3.11	bunu buri bitaasi bya mpisi mibvu, bikari kayirika mu Kiristo Yesu, Mfumu yeetu. 
EPH.3.12	Mu kanyi mu nde, beetu turi na bunsaalisi bwa kudzoonso na kukokosolo kuri Nzaambi mu nsiitu dzodzinso. 
EPH.3.13	Hango, me nyiloombo ti yaa luholo-bito ko, mu ntoono mpasi dzaami, dzi nyiri mu kwemono me mu beenu; mpasi dzidzo ngo nkeembu yeenu.
EPH.3.14	Mu didyo, me nyitsukuma ha busu bwa Taata, 
EPH.3.15	kuri nde, mpisi kaanda ku mayulu na ha butoto, diri dyataambula nkuumbu. 
EPH.3.16	Nde, mu Mpeeve yaandi, kaluha makwa mu muutu wa kunsa-kati, bunu buri busina bwa nkeembu yaandi mu mpinu. 
EPH.3.17	Nde kadzakisa Kiristo kunsa mitima myeenu mu kanyi, na luba lwamene myaansi na lwatuunguma kunsa ntiilu, 
EPH.3.18	mpisi heki luba na makwa, ma kubakula mu kintwaari na bangisi, bunu buri bunene, bula, nzangumunu na musundu, 
EPH.3.19	luyaaba ntiilu ya Kiristo, yalutula nyaabulu. Mu bubwo beenu luba lwaluula natee mu nduululu yoyinso ya Nzaambi.
EPH.3.20	Kuri wunde wakuka mu kuyirika, kwakinkulu, ha yulu momanso ma tuloombaa bunu pe ma tutsimaa, bunu buri mpinu dzikwesala mu beetu, 
EPH.3.21	kuri nde kuba nkeembu, mu dibuundu na mu Kiristo Yesu, mu ntoono biseendu byobinso, mu bibvu ngo bibvu, bunubwo. Amene.
EPH.4.1	Me nyilusyaamisa, me nyiri boroko mu ntoono Mfumu, mu kudyaatila mu kiteesu kyayelemene na mbila yiyo yibari baluteele, 
EPH.4.2	mu nkulukulu yoyinso, mu bundeembu, mu nkindusulu-mutima, mu kwekuunda bambaasi beenu na beenu mu ntiilu. 
EPH.4.3	Salilee makwa, mu kukebe kintwaari kya Mpeeve, mu musiinga wa kiyeengi. 
EPH.4.4	Nyutu mosi yiri, na Mpeeve se mosi, bunubwo se bari baluteele mu nsiitu mosi, ya mbila yeenu. 
EPH.4.5	Mfumu mosi, kanyi dimosi, mbotokulu yimosi, 
EPH.4.6	Nzaambi mosi yiri, Taayi dya bobanso, wutuma bobanso, wukwesala mu bobanso, na wuri mu bobanso.
EPH.4.7	Kuri mpisi muutu mu beetu, bari baha bweese, bunu buri kiteesu kya kikabu kya Kiristo. 
EPH.4.8	Hango-nkuumbu, diri dyaleelu ti:
EPH.4.8	«Bu kamana kunwaata ku yulu,
EPH.4.8	nde wakaanga bunkutu,
EPH.4.8	na waha bikabu kuri baatu.»
EPH.4.9	Ngo, «nde wanwaata», lo mambangukulu ti ki? Ti nde katekisilaana kukulumuka mu mankoonsi ma ku nsuku butoto tumi keki nwaata. 
EPH.4.10	Wunde wakulumuki, wunu nde se wanweeti kunu kinsongi-yulu, mpisi heki nde kaluulusa nsi na yulu. 
EPH.4.11	Na nde-meene wasa kuri ti, babamosi baba bantumu, bakaka babikiri, bakimi madingisi, bakaka se batari, na bakimi se bayikisi. 
EPH.4.12	Mimyo, mu kusa kuri ti, bangisi baba bayirima mu kusa kisalu, kya ntuungulu nyutu ya Kiristo, 
EPH.4.13	natee bu tutubukiri beetu-banso, mu kintwaari kya kanyi na kya nyaabulu Mwaana Nzaambi, mu muutu wabuuka, mu kiteesu kya kuba na mutele wasuka wa Kiristo. 
EPH.4.14	Haho lo tubweese kuba baala, banyingusu na bakweyende mu mpisi kiteembu kya nyikusulu dza kimpa kya baatu, mu lupyelu lwa bo ko, na mu mawunu na lumvuki lwa bo. 
EPH.4.15	Ngo kasi habaanaa tukwedzoonso ngwanwa mu ntiilu, lo tukwebuuka mu nde mu momanso; nde Kiristo, wuri mutu. 
EPH.4.16	Mu nde nyutu yoyinso yiri yayirima, na yasokomo kwakubwete, mu biyikulu byobinso byayikwaata, bunu buri kisalu kyayelemene na mpisi muutu, na yikwebuuka mu ntuungulu ya yo-meene kunsa ntiilu.
EPH.4.17	Mu didyo, me nyileele na nyitswiikisa mu Mfumu ti, yaa lubweese kwedyaatila bunu bangooyi ko bakwedyaatila mu madyeele ma bo-meene mahele mufunu. 
EPH.4.18	Madyeele ma bo mayeki mamabi, bo banzeense mu mwooyo wa kinzaambi, mu ntoono kuhele kwa nyaabulu, na mu ntoono nkubusulu mutima yi bari na yo. 
EPH.4.19	Bo basaala na nsoni mu bo-meene ko, bayeki bayekele manyutu maaku mu buyala, mu kweyirika nsumukunu dza bitsuumbu-bitsuumbu mu kiteesu kya makwa.
EPH.4.20	Ngo beenu kari bubwo ko, luri lwayika mu kuyaaba Kiristo. 
EPH.4.21	Mbuti heki beenu lwayuka mi kari kaleele nde-meene, na mu nde, beenu baluyikisa, bunu buri ngwanwa yiri mu Yesu, 
EPH.4.22	lo luyelemini kuyisila ndyaatulu yatekesele ya mu muutu wamukulu, wukwesumuka mu nyiimunu dza mawunu. 
EPH.4.23	Kitukeenu baatu bamoono, mu mpeeve ya madyeele meenu, 
EPH.4.24	na lwaatee muutu wamoono, wayiriku bunu buri kutya kwa Nzaambi, kunsa nsungumunu na bungisi byangwanwa.
EPH.4.25	Hango-nkuumbu, hotee mpya, dzoonsee ngwanwa mpisi muutu kuri mbaasi yaandi, bukuri turi binamu bamosi na bakaka. 
EPH.4.26	Bu lubakiri nkesi, yaa lubwa mu masumu ko: ntaangu yaa yidyaama, kuri beenu bunu bu luri na nkesi ko, 
EPH.4.27	yaa luha mpwaani kuri dyabulu ko. 
EPH.4.28	Ngaa-kwiibi ya kabweese kuyiba ko, ngo kamono mpasi mu kusala bunu buyelemini, mu myooko mya nde-meene, mpisi heki kabaka kya kuha kuri wunde wuri na nzala kubaka. 
EPH.4.29	Yaa kupala ntoono ti mosi yayibi mu munwa weenu ko, ngo mbuti kuri yipala, lo yiba yayibwete, yiri mufunu mu ntuungulu, mpisi yiha bweese kuri babo bayuka. 
EPH.4.30	Yaa lunyoongoso Mpeeve Yangisi ya Nzaambi ko, mu yo beenu bari balusa kidiimbu mu kiluumbu kya nkuululu. 
EPH.4.31	Mpisi musamu wankari, wa kabala, wa nkesi, kuyaama, bitari, na mpisi mamabi, biba byayusula ha kakati dya beenu. 
EPH.4.32	Beeneenu na mbweeyulu-mutima mu beenu na beenu, bangaa-bundeembu, kwehemesene beenu na beenu, bunu bwa luhemesene Nzaambi mu Kiristo.
EPH.5.1	Beeneenu minsombisiri mya Nzaambi bunu baala ba mutima; 
EPH.5.2	na dyaatileenu kunsa ntiilu, bunubwo se Kiristo kari kalutiila, na kayekele nyutu yaandi kuri Nzaambi mu kikabu na mu kumudzusa, mu ntoono beetu, bunu mananaasi ma mfuku yayibwete.
EPH.5.3	Buyala, na nsumukunu dza bitsuumbu-bitsuumbu, bunu pe ntiki-mboongo, yaa biba ha kakati dya beenu ko, bubwo bwayelemene kuri bangisi. 
EPH.5.4	Mantoono mamabi, nzoonsulu dza budzeeke bunu pe dzansoni, byahele kuyelemene ha kakati dya beenu; ngo kasi byayelemene mvutukulu matoondo. 
EPH.5.5	Mukwongo, yaabeenu dimadi: mpisi kiyala, bunu pe wasumuka, bunu pe ngaa-lukakutu, yiyo nsambukulu-biteki, lo wabubwo wahele na saala mu Kimfumu kya Kiristo bo na Nzaambi.
EPH.5.6	Yaa kuba muutu wuluwuna mu misamu myahele mufunu ko, bukuri mu mimyo nkesi dza Nzaambi dzikwiisaana ha yulu baala ba nko.
EPH.5.7	Yaa luba mfuundu mosi na bo ko. 
EPH.5.8	Mu ntaangu yayikulu beenu lwaba mampimbisi; mu lumalu beenu lweki buungi mu Mfumu. Yendee lwedyaatila bunu baala ba buungi. 
EPH.5.9	Mukwongo, kimbutu kya buungi kiri mu nyirikulu momanso ma mbweeyulu, ma nsungumunu, na ma ngwanwa. 
EPH.5.10	Yaabeenu kuswaasisa mari mamabwe ha busu bwa Mfumu, 
EPH.5.11	na yaa lweba kintwaari mu biyiriki byahele mufunu bya mampimbisi ko, ngo kasi bitungukilee. 
EPH.5.12	Mukwongo, diri dyansoni mu kudzoonsolo ma bari mu kweyirika bo mu nsweeki. 
EPH.5.13	Momanso ma bari batungukila mamo, mari mamonokono ha buungi, 
EPH.5.14	bukuri momanso ma baanaa mamonokono lo meki buungi. Hango-nkuumbu, kaleele ti:
EPH.5.14	«Siimbika, ye wuri tolo,
EPH.5.14	teleme ha kakati dya bafwa,
EPH.5.14	na Kiristo kasemese buungi bwaandi ha yulu ye.»
EPH.5.15	Ngo seenee madyeele na bunkete mu ndyatulu yeenu, yaa luba bunu biwulu ko, ngo beenee bunu bangaa-madyeele, 
EPH.5.16	bayaari kubakila ndaandu mu ntaangu yimayi, bukuri biluumbu biri byabibi. 
EPH.5.17	Hango-nkuumbu, yaa luba madzeeke ko, ngo kasi bakuleenu buri kutya kwa Mfumu.
EPH.5.18	Yaa lwekolo malu ko, mu mo mu kwiisikila nzimbusulu, kasi beenee baluula mu Mpeeve. 
EPH.5.19	Syamisineenu beenu na beenu mu mikuunga mya nkeembu, mu mikuunga mya mbambukulu mwooyo, na mikuunga mya kimpeeve, yimbileenu na siikeenu Mfumu mu mutima weenu ndemunso. 
EPH.5.20	Bvutulee matoondo mpisi ntaangu, mu myominso, kuri Taayi Nzaambi, mu nkuumbu ya Mfumu yeetu Yesu Kiristo.
EPH.5.21	Yende lwetumuma bamosi kuri bakaka, mu kibvumi kya Kiristo. 
EPH.5.22	Bakasi batumuma kuri balumi ba bo-meene bunu ti kuri Mfumu, 
EPH.5.23	bukuri mulumi ngo mutu mukasi, bunu Kiristo se wuri mutu dibuundu, nde Mubvuukisi nyutu; 
EPH.5.24	ngo kasi bunu bu tumumaana dibuundu kuri Kiristo, bunu bwo se, bakasi bayelemini kutumuma kuri balumi baaku mu myominso.
EPH.5.25	Balumi, tyeenee bakasi beenu, bunubwo se Kiristo kari watya dibuundu, na wayekele nyutu yaandi mu ntoono dyo. 
EPH.5.26	Nde wadisa dyangisi mu kuditsyeemese mu nswaakulu ya maampa, kunsa Maampu; 
EPH.5.27	mpisi kamonokoso kuri nde-meene, dibuundu dyakeembusu, dyahele na mpita bunu pe mihonyi, bunu pe kitotolo kyafwanikina na bibyo, ngo kasi diba dyangisi na dyahele maseembu. 
EPH.5.28	Balumi se bunubwo, bayelemini kutya bakasi ba bo-meene, bunu bu batiiriri manyutu ma bo-meene. Wunde wutiiri mukasi wa nde-meene, lo nyutu ya nde-meene katiiri. 
EPH.5.29	Mukwongo, kuri muutu wutsiitsa kubele nyutu ya nde-meene ko, kasi nde wudiisila na wusaana bunkete mu yo; bunubwo se Kiristo kakoosiilaa mu dibuundu. 
EPH.5.30	Bukuri beetuneenu turi binamu bya nyutu yaandi. 
EPH.5.31	Mu didyo, wabakala sa kasiisa taayi na nguri yaandi, na sa kakaangama na mukasi waandi, na boboolo sa baba muutu mosi. 
EPH.5.32	Mpaanu dzimadzi dziri dzadzinene; na me bu nyiri mu kuleele ti, mimyo mitariri Kiristo na dibuundu. 
EPH.5.33	Ngo kasi mitariri se mosi-mosi mu beenu, mpisi muutu mu beenu katya mukasi wa nde-meene, bu katiiriri nyutu ya nde-meene; na mukasi kabvumina mulumi.
EPH.6.1	Baala, tumumeenu mu Mfumu kuri bataayi na banguri beenu, bukuri mamo masuunguma. 
EPH.6.2	«Bvumina taayi dyaaku na nguri yaaku», lulwo ngo lutumu lwatete luri na lusiilulu: 
EPH.6.3	«mpisi heki ye ba mu lwambwe, na ba na kidziingu kyakila ha butoto.» 
EPH.6.4	Bataayi, yaa lwebakisa baala beenu nkesi ko, ngo babuukiseenu kunsa nyikusulu na mandoongi ma Mfumu.
EPH.6.5	Bankutu, tumumeenu kuri bamfumu beenu ba muswinyi, mu kibvumi na mu ntekutulu, kunsa nkulukulu mutima, bunu ti kuri Kiristo. 
EPH.6.6	Kari hana ha miisu mya bo ko, bunu ti mu nzala kubweeye kuri baatu, ngo bunu bankutu ba Kiristo bari mu kuyirika kutya kwa Nzaambi, mu mutima wamutsiina. 
EPH.6.7	Basalileenu mu mutima-bubwete, kuri bunu beenu lusalila Mfumu nkani ka baatu ko, 
EPH.6.8	bu luyaari ti mpisi muutu, mbuti yirikiri mamabwe, lo sa kamataambula kuri Mfumu, ti kaba nkutu bunu pe kahele kuba nkutu.
EPH.6.9	Beenu se bamfumu, yirikeenu bwobumosi kuri bankutu beenu, mu kuhele kwesalila kibakala, bu luyaari ti, na bo na beenu luri na Mfumu yiri mu mayulu, na kuri nde kimpengeki kyo pe.
EPH.6.10	Mu misiiri ngo miri, yendee lwebakila makwa mu Mfumu, mu makwa ma mpinu dzaandi. 
EPH.6.11	Lwateenu binwaanunu bya Nzaambi, mu kubangisina kuteleme na ngwii ha busu bwa biyiriki bya dyabulu. 
EPH.6.12	Bukuri kikiindu ki turi na kyo, kari kya kunwaanisa muswinyi na makila ko, ngo kasi kya kunwaanisa bakuutu, batumi, na bamfumu ba nsi ya mampimbisi yimayi, kya kunwaanisa mampeeve mamabi mari ku kinsongi-yulu. 
EPH.6.13	Hango-nkuumbu, holeenu binwaanunu bya Nzaambi, mpisi heki lubangusina kusa bunkuri mu kiluumbu kyakibi, na kuba bateleme na ngwii, bu lumeeni kuyirika momanso.
EPH.6.14	Telemeenu na ngwii, lwateenu ngwanwa ngo musweele mu luketu lweenu, na lwaateenu nsungumunu ngo kinkuta kya mu ntulu kya mukaanda kibulu. 
EPH.6.15	Lwaateenu se masapaatu mu miilu, ngo malwangukila ma kunata Musamu Wamubwete wa kiyeengi. 
EPH.6.16	Mu mpisi diba, kwaateenu kikakusulu kya kanyi, mu kyo beenu lubangusina kudzimisa misomono mya mbaawu mya Ngaa-bubi. 
EPH.6.17	Na taambuleenu mpu ya kiseengu ya mvuukulu, na mbeesi yayila ya Mpeeve ngo Maampu ma Nzaambi. 
EPH.6.18	Mu nsaambulu dza bitsuumbu-bitsuumbu na ndoombulu, saambileenu mu ntaangu ngo ntaangu mu Mpeeve. Mu didyo, beenee naana, beenee na kifiki, loombee mu bangisi bobanso, 
EPH.6.19	na mu me se, mpisi heki me bampa dyaambu dya kuleele, mu ntaangu yintiiri kudzibula munwa waami, mu kuyaabisa mu bunsaalisi mpaanu dza Musamu Wamubwete. 
EPH.6.20	Mu Musamu wunde, me nyiri mumonikisi wuri mu bikonyi, mpisi heki me nzoonsolo, mu bunsaalisi bunu bu nyelemini kuyikisa.
EPH.6.21	Me ntiiri ti beenu se luyaaba misamu mitariri me, mi nyiri mu kusalila. Tikiko, mpaangi ya mutima, na kisari kyakwiikama mu Mfumu, sa kaluyaabisa myominso mimyo. 
EPH.6.22	Me nyamuheekiri kuri beenu mu ntoono yiyo, mpisi heki beenu luyaaba misamu mitariri beetu, na kasyaamisa mitima myeenu.
EPH.6.23	Kiyeengi, ntiilu na kanyi bifumunaa kuri Nzaambi Taata, na kuri Mfumu Yesu Kiristo biba kuri bampaangi. 
EPH.6.24	Bweese buba kuri bobanso, batyaanaa Mfumu yeetu Yesu Kiristo, mu ntiilu yiri yabiiyaa ko.
PHP.1.1	Pawulo na Timoteho, bankutu ba Yesu Kiristo, kuri bangisi mu Kiristo Yesu bari ku Filipo, bari kintwaari na bakuutu ba dibuundu na bisari: 
PHP.1.2	bweese na kiyeengi bifumunaa kuri Nzaambi, Taayi dyeetu, na kuri Mfumu Yesu Kiristo biba na beenu.
PHP.1.3	Me nyibvutulaa matoondo kuri Nzaambi yaami, mu mpisi ntaangu yi nyibambukilaa beenu mwooyo. 
PHP.1.4	Mantaangu momanso ma nyisaambilaa me mu beenu-banso, nyisambikilaa mu kiminu, 
PHP.1.5	mu ntoono kintwaari, ki luri mu kusoongaa beenu kuri me mu Musamu Wamubwete, kuholosono kiluumbu kyatete natee mu lumalu. 
PHP.1.6	Me nyiri na nsiitu mu dimadi: wunde wabaandika kisalu kyakibwe mu beenu, sa kamana kyo natee mu kiluumbu kya Yesu Kiristo. 
PHP.1.7	Buri bwa yelemene ti, me nyetsima ma bubwo mu beenu-banso, bukuri me nyalusuusa mu mutima waami. Ti hayuku me nyiri mu boroko, nyiri mu kukalala nyutu, na nyiri mu kusyaamisa Musamu Wamubwete, lo beenu-banso luri kintwaari mu bweese bwa me. 
PHP.1.8	Mukwongo, Nzaambi mbaangi yaami, me nyilutiiri beenu-banso kwalaka mu lusaambu lwa Kiristo Yesu.
PHP.1.9	Di nyiri mu kwesaambikila me diri ti: ntiilu yeenu yihamisa kubvuriri mu nyaabulu yangwanwa, na mu mbakululu yoyinso, 
PHP.1.10	mu kuyaaba kusobokoso miri mufunu. Mu bubwo beenu luba batsyeemeke, na kuhele kuba na mi baluseembele mu kiluumbu kya Kiristo, 
PHP.1.11	na luba lwaluula mu biyiriki bya nsungumunu bifumunaana mu Yesu Kiristo, mu nkeembu na ndumusu bya Nzaambi.
PHP.1.12	Bampaangi, me ntiiri ti beenu luyaaba ti: mimyo mitariri me, myadziburi nzila kuri ti Musamu Wamubwete keende ku mankula. 
PHP.1.13	Mu didyo, boroko dya me mu Kiristo, diri dyayabakana kuri bobanso mu nzo yoyinso ya miyalu, na mu bibeendu byakaka byobinso, 
PHP.1.14	na balaka mu bampaangi, ba mwaasiila nsiitu mu Mfumu, mu ntoono boroko dya me, na babweese kubaka kibakala mu kuyikisa maampu kwahele boomo.
PHP.1.15	Bamosi bari mu kweyaabisila Kiristo mu bukwa na mu nkalikisi, ngo bakaka mu mutima-bubwete. 
PHP.1.16	Babamosi mu ntiilu, bu bayaari kuri ti, mu ntoono ya kukalila Musamu Wamubwete me nyiri mu boroko, 
PHP.1.17	ngo bakaka kweyaabisila Kiristo mu nkalikisi, kwahele kuba na mu mutima watsyeemeke; bo batiiri kuhamisa mpasi dza me mu boroko.
PHP.1.18	Mukwongo nki? Kiteesu bwooso kibeele, ti kiba mu kumana mafuumbu, ti kiba mu ngwanwa, lo ngo bukuri Kiristo bari mu kwemuyabikisa, na mu didyo me nyiri na kiminu. Kasi me sa mbweese kuba na kiminu, 
PHP.1.19	bukuri me nyaari ti mimyo sa myatwaala mvuukulu kuri me, mu ntoono lusaambulu lwa beenu na lubakusu lwa Mpeeve ya Yesu Kiristo. 
PHP.1.20	Bunu buri ma nyiri mu kwekiinga, na ma nyiri nyasiila nsiitu, me ka nyiba na nsoni mu ntoono ti mosi ko. Ngo kasi mu nsiitu dzodzinso, bunu mu mpisi ntaangu na mu lumalu, Kiristo sa kaba wakeembese mu nyutu yaami, mu kidziingu kyaami bunu pe mu lufwa lwaami. 
PHP.1.21	Bukuri ku nyiri me, kuba mwooyo ngo Kiristo, na kufwa ngo ndaandu. 
PHP.1.22	Ngo mbuti kuba mwooyo mu muswinyi, diri ndaandu mu kisalu ku nyiri me, lo nki me nyisoolo? Nyahele kuyaaba. 
PHP.1.23	Me nyiri mu kudunga ha kakati dya manzala mo moolo: me nyiri na nzala kweende, na kuba na Kiristo, bukuri bubwo bubvuriri bubwete; 
PHP.1.24	ngo kuba mwooyo mu muswinyi, bubvuriri mufunu mu ntoono beenu. 
PHP.1.25	Didyo ngo diri me mwaabakula, me nyaari ti sa nyaba mwooyo na sa nzakala na beenu-banso, mu ntoono yiri ti beenu lubuuka, na lumono kiminu mu kanyi dyeenu, 
PHP.1.26	mpisi heki, kimweese kya beenu mu me, kihamisa mu Kiristo Yesu, mu ntoono yiri ti me nyibweese kuba ha kakati dya beenu.
PHP.1.27	Beenu ngo bari dyaatileenu mu kiteesu kyayelemene na Musamu Wamubwete wa Kiristo, mpisi heki, ti hayuku me nyiisiri kulumono, bunu pe nyahele kuba na beenu, me nyuka ti beenu luri na keketee mu mpeeve yomosi, na luri mu kwenwaana mu kitsimi kyokimosi, mu ntoono kanyi mu Musamu Wamubwete, 
PHP.1.28	kwahele kubata bataatu mu ntoono ti mosi. Kuri bo kikyo ngo kidiimbu kya nzimbukulu, ngo kuri beenu kya mvuukulu, na mimyo mifuminaa kuri Nzaambi. 
PHP.1.29	Bukuri beenu baluha bweese mu ntoono Kiristo, kari munu mu kusiila kanyi mu nde ko, ngo na mu kumono mpasi se mu ntoono nde, 
PHP.1.30	mu kwenwaana kikiindu kyokimosi ki luri lwamono mu me, na ki luri mu kweyuka natee lumalu ti me nyiri mu kwenwaana.
PHP.2.1	Ngo mbuti kuri nsyamusunu mu Kiristo, mbuti kuri mboondulu mu ntiilu, mbuti kuri kintwaari mu Mpeeve, mbuti kuri lusaambu na ngebe, 
PHP.2.2	lo kukiseenu kiminu kya me, mu kuba ndyaatulu mosi, ntiilu mosi, mutima mosi, kitsimi kimosi, na kuba na kintwaari. 
PHP.2.3	Yaa lwesalila kunsa nwaanusunu ko, bunu pe mu nzala-kubila yabuunu ko, ngo kasi mu nkulukulu, holulee bambaasi bunu ti bo babvuriri na beenu. 
PHP.2.4	Mpisi muutu mu beenu yaa kasaka ndaandu yini ya nde-meene ko, ngo kasaka se ndaandu ya bambaasi. 
PHP.2.5	Dyaatileenu bubwo ha kakati dya beenu, bunu bwayelemene mu Kiristo Yesu.
PHP.2.6	Nde wuri bu kaba mu kinzeri kya Nzaambi,
PHP.2.6	kasii saka kuba nsiisa na Nzaambi ko.
PHP.2.7	Ngo nde-meene wasokomono nyutu yaandi, waholo kinzeri kya nkutu,
PHP.2.7	mu kufwanikina na baatu, na mu nzelu yaandi wamonoko bunu muutu.
PHP.2.8	Nde wakuluka nde-meene,
PHP.2.8	mu kuba watumuma natee mu lufwa,
PHP.2.8	lufwa lwa ha yulu kuruwa.
PHP.2.9	Hango-nkuumbu, Nzaambi kari kamudzaangisa,
PHP.2.9	na kamuha nkuumbu yibvuriri na mankuumbu momanso,
PHP.2.10	mpisi heki mu nkuumbu ya Yesu,
PHP.2.10	maboongo momanso matsukuma,
PHP.2.10	ku yulu, ha butoto, na ku nsuku butoto,
PHP.2.11	na ndima dzodzinso dzileele ti Yesu Kiristo ngo Mfumu,
PHP.2.11	mu nkeembu ya Taayi Nzaambi.
PHP.2.12	Mu didyo, banduku baami ba mutima, bunu bu lukootumumaa mu mpisi ntaangu, kari hani ha busu bwa me ko, ngo mu lumalu, bvulee kutumuma, me bu nyiri nde pe. Salilee mu kibvumi na mu ntekutulu, mu kubaka mvuukulu ya beenu-meene, 
PHP.2.13	bukuri Nzaambi koosalaa mu beenu, na kusa kuri ti, lutya na lusala bunu buri kutya kwaandi kwakubwete.
PHP.2.14	Yirikee momanso kwahele kwemunguta na kwahele nkalikisi, 
PHP.2.15	mpisi luhele kuba na mi baluseembele, luhele kuba na kinsaangi-nsobo, luba baala ba Nzaambi bahele na mi babaseembele, ha kakati dya kiseendu kya baatu bawumuka na bababi. Ha kakati dya baatu babo, beenu luri mu kweseme bunu byuufu bya mbaawu mu nsi, 
PHP.2.16	bu luri lwakaangama mu maampu ma mwooyo. Mu mimyo me nyiba na kimweese mu kiluumbu kya Kiristo, bukuri me nyasii kudzumuna kwa buunu ko, na nyasii mono mpasi kwa buunu ko.
PHP.2.17	Ngo ti hayuku makila ma me bamayitiri ha yulu kikabu kya kuha kuri Nzaambi, mu kisalu kya kanyi dya beenu, lo me nyimono kiminu, nyimono kiminu ha kimosi na beenu-banso. 
PHP.2.18	Bwobumosi beenu se monee kiminu, monee kiminu ha kimosi na me.
PHP.2.19	Me nyiri nsiitu mu Mfumu Yesu, ti sa nyaluheeke Timoteho mu mawasu, mpisi heki me se mba nyasyaamusu, mu mampolo ma nyitaambula mu ntoono beenu. 
PHP.2.20	Mukwongo, me nyahele na muutu mukimi ha yulu nde, wuri bitsimi byobimosi na me, wutsiminaa misamu mitariri beenu mu ngwanwa. 
PHP.2.21	Bobanso kwenama misamu mini mya bo-meene, nkani ka mya Yesu Kiristo ko. 
PHP.2.22	Ngo beenu luyaari ma kari kayirika nde: bunu bu buyirikaa mwaana kuri taayi, nde wasala kintwaari na me mu ntoono Musamu Wamubwete. 
PHP.2.23	Nde me nyitsima kuheeke kuri beenu, me manaa kumono na pwelelee bunu bulutila misamu mitariri me. 
PHP.2.24	Me nyiri na nsiitu mu Mfumu ti, me-meene sa nyiisa mu mawasu.
PHP.2.25	Ngo me nyamwii ti diri mufunu, mu kubvutula Epaforodito kuri beenu, mpaangi na mbaasi yaami ya kisalu na ya binwaanunu, ntumu yi lwampeekiri mu kumbakisa, 
PHP.2.26	bukuri nde wuri na nzala beenu yalaka, na wuri mu kubamaa, bukuri beenu lwayukiri ti nde wabee wabeele. 
PHP.2.27	Mukwongo, nde wabee wabeele, na ha ntele hasiiri nkani wafwiiri, ngo kasi Nzaambi wamubakiri ngebe, kari wunu nde ko, ngo na me se, mpisi heki me mpele kuba na kyaari ha yulu kyaari. 
PHP.2.28	Ngo me nyeki hebele mu kumuheeke kuri beenu, mpisi heki bu lumumwiini, beenu lubweese kumono kiminu, na me mba na kyaari kyantele. 
PHP.2.29	Ngo mutaambulee mu kiminu kyokinso mu Mfumu, na beenee na lukiinsu mu baatu ba bubwo, 
PHP.2.30	bukuri mu kisalu kya Kiristo, nde kakokosirye bebele na lufwa, na kakotisirye kidziingu kyaandi mu mpasi, mpisi kasalila me, ha kibeendu kya beenu.
PHP.3.1	Mu misiiri ngo miri, bampaangi baami, monee kiminu mu Mfumu. Me nyahele kuholo-bito mu kulutinina misamu myomimosi mimyo, miha nsiitu kuri beenu. 
PHP.3.2	Seenee madyeele mu bambwa, seenee madyeele mu bisari byabibi, seenee madyeele mu nteendulu bubakala yampya. 
PHP.3.3	Mukwongo, bateende bubakala ngo beetuneenu, tusaambilaa mu Mpeeve ya Nzaambi, tumonaa kimweese mu Kiristo Yesu, na tuhelaa kusiila nsiitu mu muswinyi, 
PHP.3.4	ti bukuri me-meene nyasiila nsiitu se mu muswiini. Mbuti muutu mukimi wutsima ti wasa nsiitu mu muswinyi, lo me mvuriri na nde. 
PHP.3.5	Me banteendiri bubakala kiluumbu kya mpoomo, nyiri mu kitsuumbu kya Isaheli, mu kaanda dya Benyamini, Muhebeleho wabutuka mu Bahebeleho. Mu mitariri mangisi, me Mufarisi, 
PHP.3.6	mu kifiki, me mukwaamisi dibuundu, mu mitariri nsungumunu mu mangisi, me nyiri na mi banseembele ko. 
PHP.3.7	Kasi bibyo byaba ndaandu kuri me, me nyamono kuri ti byafuukila, mu ntoono Kiristo. 
PHP.3.8	Ngo kasi nyimono se ti byobinso byafuukila, ha busu bwa nyaabulu yibvuriri bunene mu Kiristo Yesu, Mfumu yaami. Mu ntoono nde, byobinso bi nyaba na byo nyamana kubibwoongolo, na me nyibimono bunu bitiiti byaloosu, mpisi heki me mbaka Kiristo, 
PHP.3.9	na bamwiinina me mu nde, kuri nyahele na nsungumunu ya me-meene, yiri kubakila kari mu mangisi ko, ngo yiri kubakila mu kanyi mu Kiristo, yifumunaa kuri Nzaambi, yatuunguma ha yulu kanyi. 
PHP.3.10	Me ntii kuyaaba nde, na kuyaaba mpinu dza mfulukulu yaandi, na kuba kintwaari mu mpasi dzaandi, mu kunama kifwaani kya nde mu lufwa lwaandi, 
PHP.3.11	mbuti bwakuka ti me se ntubuka mu mfulukulu ya bafwa.
PHP.3.12	Pele, me nyahele kuleele ti mwaabakila bunu pe mwaatubuka ha ndilu, ngo nyiri mu kudzumuna mu nsiitu ya kwekwaata, bukuri me se Kiristo Yesu wayeki wankwaata. 
PHP.3.13	Bampaangi, me-meene ngo wuri nyitsima ti nyakiri kukwaata pe; ngo musamu mosi me mbinikini: kudzimikina myominso miri ku mambisa, mu kunama miri ku mankula, 
PHP.3.14	nyiri mu kudzumuna mu kutubuka ha ndilu, mu kubaka kimbwanga kya mbila ya ku yulu, ya Nzaambi mu Kiristo Yesu.
PHP.3.15	Ngo beetu-banso bu turi baatu bayirima, tubeenee na mbeelu ya bubwo; na mbuti luri mu kiteesu kya mbeelu yikimi, lo Nzaambi sa kaluyaabisa dyo. 
PHP.3.16	Ngo mu ha tumwaatubukee hamaha, tudyaatilee ha kimosi.
PHP.3.17	Bampaangi, beenee bakwesombosolo me, talee bakwedyaatila mu kifwaani ki luri mu kumono mu beetu. 
PHP.3.18	Mukwongo, bunu bu nyaba kweluleelaana mu ntaangu ngo ntaangu, na mu lumalu se nyiluleele kunsa kidilu ti, balaka bakwedyaatila mu butaatu bwa kuruwa dya Kiristo. 
PHP.3.19	Nsukulu bo ngo mfuukulu, Nzaambi bo ngo mwooyo waaku, na nkeembu bo kumwiina kunsa mya nsoni myaaku, bo bakwenama mya nsi. 
PHP.3.20	Mukwongo, bula bweetu ngo mayulu, kukwo kuri Mubvuukisi wu turi mu kwekiinga, Mfumu Yesu Kiristo. 
PHP.3.21	Nde mbasi-tsuku wukitula nyutu yeetu ya manyoongi, kuri yiba bunu buri nyutu ya nde ya nkeembu, bunu buri mpinu dzi kari na dzo, mu kusuusa byobinso kunsa lutumu lwaandi.
PHP.4.1	Mu didyo, bampaangi baami ba mutima, ba ntiiri kwalaka, beenu luri kiminu kyaami na lukoongolo lwaami; ngo banduku ba mutima, beenee na keketee mu Mfumu.
PHP.4.2	Me nyisyaamisa Evodya na Sintike mu kuba na nyukusunu mu Mfumu. 
PHP.4.3	Heehe, me nyiloombo kuri ye se, mbaasi yaami ya kisalu ya ngwanwa ti, bakisa bakyeetu babo, bo banweeni kintwaari na me, mu ntoono Musamu Wamubwete, kintwaari se na Kelema na bambaasi ba me bakaka ba kisalu, bari mankuumbu mari mu mukaanda wa mwooyo.
PHP.4.4	Monee kiminu mu Mfumu mu mpisi ntaangu; me nyibweese kuleele, monee kiminu.
PHP.4.5	Hemesee bundeembu bweenu buba bwayabakana kuri baatu bobanso. Mfumu weki bebele. 
PHP.4.6	Yaa luba na boomo mu ntoono ti mosi ko; ngo mu myominso, hemesee ndoombulu dzeenu dziba dzayabakana kuri Nzaambi, mu nsaambulu, mu nyingukulu na mu mvutukulu matoondo. 
PHP.4.7	Tumi kiyeengi kya Nzaambi kibvuriri na madyeele momanso, sa kyakebe mitima myeenu, na bitsimi byeenu mu Kiristo Yesu.
PHP.4.8	Mu misiiri ngo miri bampaangi, myominso miri myangwanwa, myominso myalukiinsu, myominso myasuunguma, myominso myatsyeemeke, myominso mi batiiri, myominso myamibwe mu kuleele, na mbuti kuri manzelu mamabwete, na myayelemene kusiika, lo tsiminee myominso mimyo. 
PHP.4.9	Mamo ma luri lwayika, ma luri lwataambula, ma luri lwayuka, na ma luri lwamono kuri me, salilee mo; tumi Nzaambi ya kiyeengi kaba na beenu.
PHP.4.10	Me nyamwiini kiminu kyalaka mu Mfumu, bu lwabweesiri kutsimina me lolo di. Lwaba kwaandi na kitsimi, ngo mpwaani yaba yo pe. 
PHP.4.11	Kari mu nzala kubaka ko me nyileele bubwo, ngo bukuri me nyayika kuba mu kiminu, kunsa biteesu byobinso bi nyiri. 
PHP.4.12	Me nyaari kuba kunsa buwelu, na nyaari kuba se kunsa byabuukula; mu byobinso na mu myominso, me bansaatsa mu kuba wayukuta na mu kukolo nzala, kuba kunsa byabuukula na kuba na nzala kubaka. 
PHP.4.13	Me lo nyakuka mu myominso, mu wunde wumpaana makwa. 
PHP.4.14	Ngo beenu lwayirikiri mamabwe, mu kukabula mpasi dza me.
PHP.4.15	Beenu bari Filipo luyaari se ti, mu mbandukulu Musamu Wamubwete, me manaa kupala mu nsi ya Makedonya, kwasii ba dibuundu ti dimosi ko, dyatolo mboongo na dyapalisa mboongo mu me, mbuti ka beenu kitsu ko. 
PHP.4.16	Bukuri bu nyaba nyakiri ku Tesalonika, beenu lwampeeke lubakusu, mbala mosi bunu pe dzoolo. 
PHP.4.17	Kari kuri ti me nyisaka bi bankabula ko, ngo me nyisaka kuri ti ndaandu yiba yabuukula kuri beenu. 
PHP.4.18	Me nyataambula byobinso, na nyiri na byabuukula, me nyaluula bu nyataamburi bi lwampeekiri kuri Epaforodito, biri bunu mananaasi ma mfuku yayibwete, kikabu kya kudzusa kyataambulu na kyabweeye kuri Nzaambi. 
PHP.4.19	Nzaambi yaami sa kayukitisa manzala meenu momanso, bunu buri busina bwaandi kunsa nkeembu mu Kiristo Yesu. 
PHP.4.20	Nkeembu kuri Nzaambi, Taayi dyeetu mu bibvu ngo bibvu. Amene.
PHP.4.21	Henee mboto kuri mpisi wangisi mu Kiristo Yesu. Bampaangi bari na me baluheekiri mamboto. 
PHP.4.22	Bangisi bobanso baluheekiri mamboto, bvulu-bvulu ba mu nzo Kayisari.
PHP.4.23	Bweese bwa Mfumu Yesu Kiristo buba na kiluunsi kya beenu.
COL.1.1	Me Pawulo, ntumu Kiristo Yesu mu kutya kwa Nzaambi, na Timoteho mpaangi, 
COL.1.2	kuri bampaangi bangisi na bakwiikama mu Kiristo, bari ku Kolosayi, bweese na kiyeengi kuri beenu bifumunaa kuri Taayi dyeetu Nzaambi biba na beenu.
COL.1.3	Beetu tubvutula matoondo kuri Nzaambi, Taayi dya Mfumu yeetu Yesu Kiristo, bu tusaambilaa mu beenu mantaangu momanso. 
COL.1.4	Beetu twayukiri badzoonsolo mu kanyi di luri na dyo mu Kiristo Yesu, na mu ntiilu yi luri na yo mu bangisi bobanso, 
COL.1.5	mu ntoono nsiitu yibari balusweekele mu mayulu, yi luri lwatekesele kuyuka, mu maampu mangwanwa ma Musamu Wamubwete. 
COL.1.6	Musamu meene watubuka natee kuri beenu, bwobumosi se kari mu nsi yansiina, wuri mu kwebuta bimbutu na wuri mu kwebuuka; bunubwo se kari mu kwesala mu beenu, kuholosono kiluumbu ki luri lwayuka, na ki luri lwabakula bweese bwa Nzaambi kunsa ngwanwa. 
COL.1.7	Epafara, nduku yeetu ya kisalu ya Mutima, bunubwo se kari kaluyikisa, nde wuri kuri beenu kisari kyakwiikama kya Kiristo. 
COL.1.8	Nde wamonikisi kuri beetu, ntiilu yaluha Mpeeve.
COL.1.9	Mu didyo se beetu, kuholosono kiluumbu kitwayukiri mamo, twahele kuhoto kusaambila mu beenu, na kuloombo kuri ti, luba lwaluula mu nyaabulu ya kutya kwaandi, mu madyeele momanso na mbakukulu ya kimpeeve, 
COL.1.10	kuri ti beenu lwedyaatila mu nzelu yayelemene mu Mfumu, mu kubweeye kuri mu myominso, mu kubuta bimbutu mu mpisi kiyiriki kyakibwete, na kubuuka mu nyaabulu ya Nzaambi. 
COL.1.11	Mu bubwo beenu luba na mpinu mu myominso bunu buri makwa ma nkeembu yaandi, mu kuba na kifiki na kukiindisa mutima mu myominso. Mu kiminu, 
COL.1.12	bvutuleenu matoondo kuri Taata, wasa kuri ti luba bakuka mu kutaambula kikuuku kya saala dya bangisi kunsa buungi. 
COL.1.13	Nde watupalisa mu lutumu lwa mampimbisi, na watunata mu Kimfumu kya Mwaana wa ntiilu yaandi. 
COL.1.14	Mu nde, beetu turi na nkuululu na mpemisi ya masumu.
COL.1.15	Kiristo ngo kidzisi kya Nzaambi wuri bamumonaa ko. Nde ngo watete wabutuka mu biyiriki byobinso, 
COL.1.16	bukuri mu nde, bitotolo byobinso bari babiyirikila, mu mayulu na ha butoto, bi bamonaa na biri bamonaa ko, ti mamboloko, ti bumbyaasi, ti bimfumu, ti lutumu. Bitotolo byobinso mu nde, na mu ntoono nde, bari babiyirikila. 
COL.1.17	Tekesele byobinso biba, lo nde wuri, na bitotolo byobinso biri na kidziingu mu nde. 
COL.1.18	Nde ngo mutu nyutu, nyutu ngo dibuundu. Nde wuri mbandukulu, watete wafuluka mu bafwa, mpisi heki mu byobinso nde kaba watete. 
COL.1.19	Bukuri Nzaambi watiiri kudzakisa nduululu yoyinso ya kinzaambi kyaandi mu nde, 
COL.1.20	na mu kasa nyukusunu ya bitotolo byobinso mu nde, na mu ntoono nde. Nde wasa kiyeengi ha kakati dya bitotolo biri ha butoto na biri ku mayulu, mu makila ma mwaana waandi ha lukuruwa.
COL.1.21	Beenu se mu ntaangu yaluta, lwaba banzeense na bataatu mu bitsimi, mu ntoono biyiriki byabibi. 
COL.1.22	Kasi mu lumalu, Nzaambi wasa nyukusunu mu lufwa lwa mwaana waandi mu nyutu ya muswinyi, mpisi kalumonokoso bangisi, bahele mi babaseembele, na bahele na mi babafuundila, ha busu bwaandi. 
COL.1.23	Ngo luyelemini kunamitina kuba batuunguma, na kuba na keketee mu kanyi, kwahele kusasika mu nsiitu ya Musamu Wamubwete wu luri lwayuka, wu bari bayaabisa kuri biyiriki byobinso ha butoto, na wu nyayeki me Pawulo kisari.
COL.1.24	Mu lumalu, me nyimono kiminu, kunsa mpasi mu ntoono beenu, na me nyiri mu kukukisa mpasi dza mbamunu Kiristo, mu muswinyi waami, mu ntoono nyutu yaandi, ngo dibuundu. 
COL.1.25	Mu dyo, me nyayeki kisari, bunu buri bitsimi bya Nzaambi, bikari kaha kuri me, mu ntoono beenu, mu kukukisa maampu ma Nzaambi, 
COL.1.26	mpaanu dza Nzaambi dzaba dzasweeku, kuholosono mu mibvu na mu biseendu, dzeki dzayabakana mu lumalu kuri bangisi baandi. 
COL.1.27	Kuri bo, Nzaambi katiiri kuyaabisa, ha kakati dya makaanda, bunu buri busina bwa nkeembu ya mpaanu yimayi. Mpaanu yiyo ngo Kiristo mu beenu, nsiitu ya nkeembu. 
COL.1.28	Nde beetu turi mu kweyaabisa, mu kulubula mpisi muutu, na kuyikisa mpisi muutu, mu madyeele momanso, mpisi muutu kaba nyirimunu yakuka mu Kiristo. 
COL.1.29	Mu bubwo se, me nyiri mu kubama, mu kwenwaana bunu buri makwa maandi, mari mu kwesala mu me, mu mpinu.
COL.2.1	Mukwongo, me ntiiri ti beenu luyaaba, nkya mudziingu me nyiri mu kwenwaana, mu ntoono beenu, mu ntoono bari ku Lahodikya, na mu ntoono babo bakiri kidziri kya me kumono pe mu muswinyi. 
COL.2.2	Me ntiiri ti mitima mya bo miba myasyaamusu, baba babvuutuna mu kintwaari kunsa ntiilu, na mu kubaka busina bwobunso bwa nduululu ya madyeele, mu nyaabulu mpaanu dza Nzaambi, ngo Kiristo, 
COL.2.3	mu nde mwaswekeme busina bwobunso bwa madyeele, na bwa nyaabulu. 
COL.2.4	Me nyiri mu kuleele mamo, mpisi heki muutu kahele kaluwumuna mu nzoonsulu dza lupyelu. 
COL.2.5	Mukwongo, mbuti heki mu nyutu ya muswinyi me nyahele kuba na beenu, ngo mu kimpeeve nyiri kintwaari na beenu, lo me nyimono kiminu, mu kumono ti beenu luri na bunkete, na luri babukekete mu kanyi dyeenu mu Kiristo.
COL.2.6	Ngo bu lwayeki lwataambula Kiristo Yesu Mfumu, dyaatilee mu nde, 
COL.2.7	bu lwayeki lwamene myaansi, lwatuungu mu nde, na lwasyaamusu mu kanyi, bunu bu bari baluyikisa, bvutuleenu matoondo ha yulu matoondo.
COL.2.8	Seenee madyeele, muutu mu beenu kahele kubwa mu mweete wa madyeele ma nzoonsulu, na mu mawunu mabuunu, bunu buri kikulu kya baatu, na bunu buri bitotolo bya nsi, byahele kuba mu Kiristo. 
COL.2.9	Bukuri mu nyutu ya nde, mwadzakala nduululu yoyinso ya kinzaambi, 
COL.2.10	na mu nde beenu lwayeki lwaluula mu byobinso, nde wuri Mfumu ha yulu bobanso bari na kimfumu na bari na lutumu.
COL.2.11	Mu nde se, beenu bari baluteende bubakala, mu nteendulu yahele kuba ya myooko mya baatu, ya nyubukulu nyutu ya muswinyi, ngo mu nteendulu ya Kiristo. 
COL.2.12	Beenu baludziikiri mu mampeembe kintwaari na nde, mu mbotokulu; mu nde se, beenu bari balufukisa mu kanyi, mu mpinu dza Nzaambi wamufulukisi mu bafwa. 
COL.2.13	Beenu lwaba lwafwa mu ntoono lumvuki lweenu, na bukuri lwaba lwahele bateende bubakala mu muswinyi weenu, ngo Nzaambi walusa bamwooyo kintwaari na Kiristo, mu kuluhemesene lumvuki lweenu lwolunso. 
COL.2.14	Nde wayaala mukaanda wamubi wa mfuundulu bunu buri mangisi, wayisila nde mu kumukomono ha kuruwa. 
COL.2.15	Bu kasyoonono kimfumu kya bakuutu na batumi, wabayanika mu kuba basaana ha busu bwa baatu, wabakoko bunu maboroko kunsa ndulukulu yaandi.
COL.2.16	Ngo yaa kuba na muutu wulutsuundisa mu ntoono byandya na nwiinunu ko, bunu pe mu ntoono munkeembu, bunu pe mu ntoono ngoondo yamoono, bunu pe mu ntoono kiluumbu kya mpuumunu. 
COL.2.17	Byobinso bibyo kini kifwaani kya bitotolo bikwiisa ku mankula; ngo byangwanwa biri mu Kiristo. 
COL.2.18	Yaa lutala ko ti babo bakwemono kiminu mu kiteesu kya nkulukulu, na mu kwesaambila bambasi, baluwuungula. Bo bakwekengese bitotolo kwa buunu, na bakwesiika mu bitsimi bya kimuutu kyaaku. 
COL.2.19	Bo bahele kukaangama na mutu, bwakaangama nyutu yoyinso, mu biyikulu na misiinga mya nyutu, kuri nyutu yikwebuuka mu mbuukulu yifumunaa kuri Nzaambi.
COL.2.20	Mbuti beenu lufwa na Kiristo mu mya nsi, dyaburi beenu luri mu kwetumuma mu mya nsi bunu ti beenu luri mwooyo mu mya nsi? 
COL.2.21	"Yaa holo, yaa biimba, na yaa belemene ko, 
COL.2.22	byobinso bibyo bikoofuuka mu kubisalila, bunu buri mangisi na nyikusulu dza baatu. 
COL.2.23	Byobinso bibyo bisoongo madyeele mu nsambukulu, mu nkulukulu, na nkwamusunu nyutu; koomosoko byahele na ndaandu, ti hayuku biyukitisaa muswinyi.
COL.3.1	Mbuti beenu lwafulukusu na Kiristo, lo sakeenu bya ku yulu, kukwo kwadzakala Kiristo ha lubakala lwa Nzaambi. 
COL.3.2	Bvuleenu kusaka bya ku yulu, nkani ka bya ha butoto ko. 
COL.3.3	Bukuri beenu lwafwa, na kidziingu kyeenu kyasweeku kintwaari na Kiristo mu Nzaambi. 
COL.3.4	Mu ntaangu mbasi-tsuku yi monokono Kiristo, nde wuri kidziingu kyeenu, beenu se kintwaari na nde sa lwamonokono mu nkeembu.
COL.3.5	Ngo hoteenu kusalila bifu bya nsi: buyala, nsumukunu, mantiilu mamabi, nyiimunu dzadzibi, na ntiki-mboongo yiri nsambukulu-biteki. 
COL.3.6	Mu ntoono mimyo, nkesi dza Nzaambi dzibwaanaa ha yulu baala ba tungu. 
COL.3.7	Beenu se mu ntaangu yayikulu, lwaba kwedyatilaana mu bifu bibyo, bu lwaba mwooyo mu byo.
COL.3.8	Ngo mu lumalu, bwoongoleenu byobinso bibyo: nkesi, kituunsi, mutima-bubi, bitari, dzoonsolo dza nsoni mu minwa myeenu. 
COL.3.9	Yaa lwesilisina mpya ko beenu na beenu, bu lwayeki lwapala mu muutu wa mukulu, na mu biyiriki byaandi, 
COL.3.10	na bu lwayeki lwalwaata muutu wamoono, wubweese kukituka wamoono, mu kubaka nyaabulu mu kifwaani kya wamuyirika. 
COL.3.11	Mu didyo, kwasaala Muhelene na Muyudayo ko, wateendu bubakala na wahele kuteende bubakala ko, munzeense, Musikite, nkutu, muutu wuri bunsaalisi ko; ngo Kiristo wuri byobinso na wuri mu bobanso.
COL.3.12	Ngo bu luri lwasoolu kuri Nzaambi, luri bangisi, na lwatya kuri nde, beeneenu na mutima wa ngebe, wa mbweeyulu, wa nkulukulu, wa bundeembu na wa nkindusulu. 
COL.3.13	Yendeenu lwekuunda bambaasi beenu na beenu, na kwehemesene beenu na beenu. Mbuti mosi mu beenu wuri na mwaa munyoongi mu mbaasi, lo bunu bwaluhemesene Mfumu, beenu se seenee bubwo. 
COL.3.14	Ha yulu momanso mamo, salilee ntiilu ngo musiinga wa nyirimunu yakuka. 
COL.3.15	Hemese kiyeengi kya Kiristo, ki bari baluteelele mbila mu nyutu mosi, kituma mitima mya beenu. Beeneenu bayaari kubvutula matoondo. 
COL.3.16	Hemese maampu ma Kiristo madzakala mu beenu mu busina. Mu madyeele momanso, yikisineenu na lubusineenu beenu na beenu, mu mikuunga mya ndoombulu, mya ndumusu na mya kimpeeve. Yimbikilee Nzaambi mikuunga mya matoondo mu mitima myeenu. 
COL.3.17	Na momanso ma lutsiitsa kuyirika mu nzoonsulu, bunu pe mu biyiriki, yirikilee momanso mu nkuumbu ya Mfumu Yesu, mu mvutukulu matoondo mu nde, kuri Taata Nzaambi.
COL.3.18	Bakasi, beenee batumuma kuri balumi beenu, bunu bwayelemene mu Mfumu.
COL.3.19	Balumi, tyeenee bakasi beenu, na yaa lwebanyokono ko.
COL.3.20	Baala, tambukilee mu momanso kuri bataayi na banguri beenu, bukuri buri bwabubwete mu Mfumu.
COL.3.21	Bataayi, yaa lwebakisa baala beenu nkesi ko, mpisi bahele kuholo-bito.
COL.3.22	Bankutu, tambukilee mu momanso, kuri bamfumu beenu ba muswinyi, kari hani ha busu bwa bo ko, mu nzala kubweeye kuri baatu, ngo mu nkulukulu na mu kibvumi kya Mfumu. 
COL.3.23	Mamo ma lutsiitsa kuyirika, yirikilee mo mu mutima wamutsiina, bunu ti kuri Mfumu, nkani ka kuri baatu ko, 
COL.3.24	bu luyaari ti, sa lwataambula kuri Mfumu museendu ngo saala. Beenee bakwesalila Mfumu Kiristo. 
COL.3.25	Mukwongo, wunde wusalila bubayi sa kataambula mamo ma kari kayirika ma bubayi; ka kuba munsoori mu baatu ko.
COL.4.1	Bamfumu, yirikeenu kuri bankutu beenu ma suunguma na mayelemene, bu luyaari ti beenu se luri na Mfumu ku mayulu.
COL.4.2	Syaamee mu lusaambulu, beenee naana mu lwo, mu mvutukulu matoondo. 
COL.4.3	Mu ntaangu yo yimosi, saambilee se na mu beetu, mpisi heki Nzaambi katuha mpwaani ya kuyikisa maampu, na kuyaabisa mpaanu dza Kiristo, bukuri mu ntoono mpaanu dzidzo me nyiri mu boroko. 
COL.4.4	Saambilee mpisi heki me mbaangula mpaanu dzidzo, bunu bunyelemini kuyikisa.
COL.4.5	Dyaatilee mu madyeele ha busu bwa baatu ba ku mbasi; salilee ntaangu. 
COL.4.6	Ma lukwedzoonso beenu maba ma bweese mu mantaangu momanso, matwa mungwa, mu kuyaaba bunu bwayelemene kuha mvutu kuri mpisi muutu.
COL.4.7	Mu misamu mitariri me, Tikiko sa kaluyaabisa, nde wuri mpaangi ya mutima, kisari kyakwiikama na mbaasi ya kisalu mu Mfumu. 
COL.4.8	Me nyamuheekiri kuri beenu mu ntoono yiyo, mpisi heki beenu luyaaba misamu mitariri beetu, na kasyaamisa mitima myeenu. 
COL.4.9	Nde bo na Onesimo, mpaangi yakwiikama na ya mutima, wuri mosi mu beenu, sa baluyaabisa misamu myominso miri kumaku.
COL.4.10	Aristarako, mbaasi yaami yi turi mu boroko, wuluheekiri mboto. Malako, mpaangi Barnaba, nde se wuluheekiri mboto. Mu ntoono ya nde, beenu lwataamburi ntumunu; mbuti wiisiri kuri beenu, lo mutaambuleenu. 
COL.4.11	Yesu, wubateelaa ti Yusto, nde se wuluheekiri mboto. Mu bateende bubakala, banabo kitsu bakwesala kintwaari na me mu ntoono Kimfumu kya Nzaambi; bo ngo babeeri mboondulu ku nyiri me.
COL.4.12	Epafara, wa beenu-meene wuluheekiri mboto. Nde nkutu Kiristo Yesu, wukwelunwanikina mpisi ntaangu mu nsaambulu, mpisi heki beenu luteleme nangwii, luba bakuka mu kuyirika momanso matiiri Nzaambi. 
COL.4.13	Mukwongo, me nyimuteele kimbaangi ti, nde wuri mu kwebama kwalaka mu ntoono beenu, na mu bari ku Lahodikya, na mu bari ku Yerapoli. 
COL.4.14	Luka, mubuki-babeeru, nduku yeetu ya mutima, bo na Dema baluheekiri mboto.
COL.4.15	Henee mamboto, kuri bampaangi ba ku Lahodikya, kuri Nimfa na kuri dibuundu dikutukunaa mu nzo nde. 
COL.4.16	Bu lumeeni kutaanga mukaanda wumawu, lo seenee kuri ti kaba wataangu se kuri dibuundu dya bari ku Lahodikya; na mukaanda wa bari ku Lahodikya beenu se lumutaanga. 
COL.4.17	Leeleenu kuri Arkipo ti: Sa madyeele mu kisalu ki wuri wataambula mu Mfumu, mpisi sala kyo kwakubwete.
COL.4.18	Taambuleenu mboto ya mu kooko kwa me-meene Pawulo. Baambukeenu mwooyo ti me nyiri mu boroko. Bweese buba na beenu!
1TH.1.1	Pawulo, Silvano na Timoteho, kuri dibuundu dya Tesalonika, mu Taata Nzaambi na mu Mfumu Yesu Kiristo: bweese na kiyeengi biba na beenu. 
1TH.1.2	Beetu tubvutulaana matoondo mantaangu momanso kuri Nzaambi, mu beenu-banso, na twahele kuhoto kuluyekelaana mu nsaambulu dzeetu. 
1TH.1.3	Beetu tubaambukaana mwooyo mu biyiriki bya kanyi dyeenu, mu kisalu kya ntiilu yeenu, na mu kifiki kya nsiitu dzeenu mu Mfumu yeetu Yesu Kiristo, ha busu bwa Taayi dyeetu Nzaambi. 
1TH.1.4	Bampaangi batya kuri Nzaambi, beetu tuyaari nsoolulu yeenu. 
1TH.1.5	Mukwongo, Musamu beetu Wamubwete wahele kutubuka kuri beenu, munu mu nzoonsulu kitsu, ngo se mu mpinu, mu Mpeeve Yangisi na mu nyukusulu ya musundu, bunu bu luyaari bu twaba beetu ha kakati dya beenu, mu ntoono beenu. 
1TH.1.6	Na beenu lwayeki minsombisiri mya beetu na mya Mfumu, bu lwataamburi Maampu kunsa mpasi dzalaka, mu kiminu kya Mpeeve Yangisi. 
1TH.1.7	Mu didyo, beenu lwayeki kifwaani kuri bobanso basiila kanyi, bari ku Makedonya na bari ku Akaya. 
1TH.1.8	Bukuri, kuholosono kuri beenu, kari mani Maampu ma Mfumu mayukukuna, mu Makedonya na mu Akaya ko, ngo kanyi dyeenu mu Nzaambi se dyayabakana mwomunso, kuri lo beetu twahele kubweese kwaandi ti kudidzonsolo. 
1TH.1.9	Bukuri bobanso bakwedzoonsolo mu beetu, mu ntambukulu yi lwatutaamburi ha twayisiri kuri beenu, na bunu bu luri lwasiisila beenu biteki na kusyeeteke kuri Nzaambi, mu kusalila nde, Nzaambi ya mwooyo na ya ngwanwa, 
1TH.1.10	na mu kwekiingila Mwaana waandi wufumuna ku mayulu, wu kafulukisi mu bafwa, Yesu, nde wutukuula mu nkesi dzikwiisa.
1TH.2.1	Bampaangi, beenu-meene luyaari dyo ti nyisulu beetu kuri beenu yasiiri kuba yabuunu ko. 
1TH.2.2	Bunu bu luyaari, beetu twamono mpasi na batubamisa ku Filipo, ngo Nzaambi yeetu watusyaamisa mu kuyikisa Musamu waandi Wamubwete kunsa nwaanusunu dzamakwa. 
1TH.2.3	Mukwongo, nyikusulu dza beetu ka dziri dza nzimbusulu ko, dza nsumukunu bunu pe dza mawunu ko. 
1TH.2.4	Ngo bukuri Nzaambi watufyongokini mu kutuyakisa Musamu Wamubwete, beetu tukweyikisa kari mu kubweeye ha busu bwa baatu ko, ngo ha busu bwa Nzaambi, nde wufyongokinaa mitima myeetu. 
1TH.2.5	Bunu bu luyaari, beetu twasii salila mu nzoonsulu dza lupyelu ko, bunu pe mu buungu dya ntiki-mboongo ko, Nzaambi mbaangi. 
1TH.2.6	Beetu twasiiri saka masiiku mafumuna kuri baatu ko, mafumuna kuri beenu, bunu pe kuri bakimi ko. 
1TH.2.7	Twaba kwaandi lo twakuka mu kuri ti beenu lutubuungula, bu turi bantumu ba Kiristo, ngo kasi beetu twaba twaluula mu bundeembu ha kakati dya beenu, bunu musoombi wubuungulaana baala ba nde-meene. 
1TH.2.8	Mu musoongo wu turi na nde mu beenu, beetu turi na kiminu mu kuluha, kari wunu Musamu Wamubwete wa Nzaambi ko, ngo na kidziingu kya beetu-meene se, bukuri beenu luri bampaangi ba mutima. 
1TH.2.9	Mukwongo, baambukeenu mwooyo, bampaangi, mu kisalu kya makwa na mpasi dza beetu: beetu twaluyikisa Musamu Wamubwete wa Nzaambi, mu kwesala butsuku na mwiini, mpisi heki ti mosi mu beenu kahele kutubuungula. 
1TH.2.10	Beenu luri bambaangi, Nzaambi se mbaangi: ndyaatulu beetu yaba yangisi, yasuunguma, na yahele maseembu ha busu bwa beenu basiila kanyi. 
1TH.2.11	Beenu luyaari se ti, beetu twaba kuhololo mosi mosi mu beenu bunu bu hololaana taayi baala baandi. 
1TH.2.12	Beetu twaba kweluboondaana, kwelusyaamisaana, na kweluyingukilaana mu kuba na ndyaatulu yitiiri Nzaambi, nde wuri mu kuluteele mu kimfumu na mu nkeembu yaandi.
1TH.2.13	Hango-nkuumbu, beetu tubvutulaana matoondo kuri Nzaambi mpisi ntaangu, bukuri maampu ma Nzaambi ma luri lwayuka kuri beetu, beenu lwamataamburi, kari bunu maampu ma baatu ko, ngo bunu bu mari maampu ma Nzaambi ma ngwanwa, ma kwesala mu beenu basiilaana kanyi. 
1TH.2.14	Mukwongo, bampaangi, beenu lweki minsombisiri mya mabuundu ma Nzaambi, mari mu nkoonsi ya Yudaya, masiila kanyi mu Kiristo Yesu, bukuri beenu se lwabamini kuri ba beenu-meene ba luri nsi mosi, mu misamu myomimosi mya bamini mabuundu mamo kuri Bayudayo. 
1TH.2.15	Bo ngo baba dzusa Mfumu Yesu na babikiri, na bakwaamisini beetu. Bahele kubweeye ha busu bwa Nzaambi, na bo ngo bataatu ba baatu bobanso. 
1TH.2.16	Bakwetukabukisa kuyikisa bangooyi mpisi bahele kubvuuka. Mu didyo bo bari mu kukukisilaana kiteesu kya masumu maaku, mpisi ntaangu. Ngo ku manunu nkesi dza Nzaambi dzi mwaa kubatubukila.
1TH.2.17	Bampaangi, beetu ngo bari, bu twaba la na beenu mu mwaa ntaangu, mu manyutu nkani ka mu mitima ko, mu musoongo walaka wu twaba na nde, twabaka kitsimi kya makwa mu kuri ti tumoneenu mu miisu na miisu. 
1TH.2.18	Mu didyo, beetu twaba na nzala kwiisa kuri beenu, mbiki ti me Pawulo, mbala mosi bunu pe dzoolo, ngo Satana watukabukisi. 
1TH.2.19	Mukwongo, beenu luri nsiitu yeetu, kiminu kyeetu, bunu pe lukoongolo lweetu lwa ndulukulu, ha busu bwa Mfumu yeetu Yesu mu ntaangu ya nyisulu yaandi. 
1TH.2.20	Mukwongo, beenu luri nkeembu yeetu na kiminu kyeetu.
1TH.3.1	Hango, bu twakonini kukiingila, beetu twamono dyo ti bwabubwete mu kusaala beetu bakaka ku Atena, 
1TH.3.2	na kuheeke mpaangi yeetu Timoteho, nde wukwesala kintwaari na Nzaambi mu Musamu Wamubwete wa Kiristo, mu kulukumisa na kulusyaamisa mu kanyi dyeenu, 
1TH.3.3	mpisi heki muutu kahele kubwa mu ntoono manyoongi ma ntaangu yimayi. Mukwongo, beenu-meene luyaari ti mu bubwo turi mwooyo. 
1TH.3.4	Mu ntaangu yi twaba twakiri kuri beenu, beetu twaba kwelulubulaana ti, bee batumonisini manyoongi; ngo bunubwo se mimyo mi mwaakututubukila, na beenu luyaari. 
1TH.3.5	Hango-nkuumbu, me nkoonaa kukiinga, ha nyaheekiri Timoteho mu kwiisa kuyaaba bunu buri kanyi dya beenu, mu kubata kuri ti Musindukiri kakwiisa kulusindukila na kisalu kya beetu kihele kuba kya buunu.
1TH.3.6	Ngo mu lumalu, Timoteho bu kabeeri kuri beenu mwaakwiisa bvutuka kuri beetu, na watuyaabisiri musamu wamubwete mu ntoono kanyi na ntiilu yeenu, na ti, beenu bunu luri lwakebe bitsimi byabibwete mu beetu, na luri na nzala beetu kumono, bunu bu turi na beetu se nzala kulumono. 
1TH.3.7	Mu didyo, bampaangi, kunsa mpasi dzeetu na manyoongi meetu, beetu twabakiri mboondulu mu beenu mu ntoono kanyi dyeenu. 
1TH.3.8	Ngo mu lumalu, beetu turi mwooyo bukuri beenu lwakwiikama mu Mfumu. 
1TH.3.9	Nkya matoondo beetu tutsiitsa kubvutula kuri Nzaambi, mu ntoono beenu, mu kiminu kyokinso ki turi mu kumono mu dyaambu dya beenu, ha busu bwa Nzaambi yeetu? 
1TH.3.10	Butsuku na mwiini, beetu turi mu kwesaambilaana kwalaka mpisi tubweese kulumono na kukukisila mari mu kuhele mu kanyi dyeenu. 
1TH.3.11	Hemese Taayi dyeetu Nzaambi nde-meene na Mfumu yeetu Yesu batudzibukila nzila mu kwiisa kuri beenu. 
1TH.3.12	Hemese Mfumu kabuukisa na kabweese ntiilu yi luri na yo beenu na beenu, na mu baatu bobanso, bunu bu tulutiiriri beetu seenee. 
1TH.3.13	Hemese nde kakumisa mitima myeenu, mpisi heki beenu luba bangisi na bahele maseembu ha busu bwa Taayi dyeetu Nzaambi, mu ntaangu ya nyisulu Mfumu yeetu Yesu kintwaari na bangisi baandi bobanso. [Amene].
1TH.4.1	Mu misiiri bampaangi, beetu tululoombo na tulusyaamisa mu Mfumu. Bu lwayeki lwayika kuri beetu ndyaatulu yayelemene mu kubweeye kuri Nzaambi, bunubwo se luri mu kwedyaatila, ngo bweeseenu kutoombolo kiteesu. 
1TH.4.2	Mukwongo, beenu luyaari nkya nyikusulu beetu turi twaluha mu nkuumbu ya Mfumu yeetu Yesu. 
1TH.4.3	Kutya kwa Nzaambi kuri ti, beenu luba bangisi na luhele kwesalila buyala. 
1TH.4.4	Mpisi muutu mu beenu kayaaba kuhololo mukasi waandi, kunsa bungisi na lukiinsu, 
1TH.4.5	kwahele kuba mu lutumu lwa mantiilu mamabi, bunu bangooyi bari bahele kuyaaba Nzaambi. 
1TH.4.6	Mu dyaambu di, yaa kuba wuyirika ma lumvuki kuri mpaangi yaandi, bunu pe kumuwuna ko, bukuri beetu twatekesele ku luyaabisa na kusiingisa dyo ti: Mfumu wubvutulaana mamabi kuri bayirikaana ma bubwo. 
1TH.4.7	Mukwongo, Nzaambi ka siiri kututeele mbila mu kuba kunsa nsumukunu ko, ngo mu kuba kunsa bungisi. 
1TH.4.8	Hango-nkuumbu, mpisi wunde wubisa nyikusulu dzimadzi, lo kari muutu kabisiri ko, ngo Nzaambi wuhaanaa Mpeeve yaandi Yangisi kuri beenu.
1TH.4.9	Mu dyaambu dya ntiilu ya kimpaangi, beenu luri na nzala kuri ti ba lutinina ko, bukuri beenu-meene lwayeki lwayika kuri Nzaambi bwa kutilisina beenu na beenu. 
1TH.4.10	Bubwo se beenu luri mu kuyirikaana kuri bampaangi bobanso bari ku Makedonya, ngo beetu tulusyaamisa bampaangi, mu kubweese kutoombolo kiteesu, 
1TH.4.11	mu kweba na nzala kunata kidziingu kunsa kidzuunu, na kwenama misamu mini mya beenu-meene, na kwesala mu myooko mya beenu-meene bunu bu turi twalutuma dyo. 
1TH.4.12	Mpisi heki luba na ndyaatulu yayelemene ha busu bwa baatu bari ku mbasi, na muutu kahele kulubuungula.
1TH.4.13	Bampaangi, beetu tutii ko ti beenu luba kunsa lubu, mu mitariri babo ba mwaafwa, mpisi luhele kwenyoongo bunu bakaka bahele na nsiitu. 
1TH.4.14	Mbuti tusiila kanyi ti Yesu wafwiiri na wafulukiri, lo tusiileenu se kanyi ti Nzaambi sa kafulukisa mu Yesu, babo bafwiiri kuri bari na kanyi mu nde. 
1TH.4.15	Mukwongo, mi turi mu kuleele beetu, bunu buri maampu ma Mfumu, mimami: beetuneenu tuba twakiri mwooyo natee mu nyisulu Mfumu, ka tuba ku mankula ma babo bafwa ko. 
1TH.4.16	Bukuri Mfumu nde-meene, mu kidiimbu kya nyaabusulu, mu mbeembu ya mukuutu bambasi, mu munyiingu mvumvuri ya Nzaambi, sa kasunduka mu mayulu, na babo bafwiila mu Kiristo sa batekesele kufuluka; 
1TH.4.17	tumi beetuneenu tuba twakiri mwooyo, batunaanguna ha kimosi na bo mu matuti, mu kubwaana Mfumu mu kingye-kingye, na kuba kintwaari na Mfumu mantaangu momanso. 
1TH.4.18	Hango-nkuumbu, yendeenu lwebondosono beenu na beenu mu maampu mamo.
1TH.5.1	Mu ntoono ya mantaangu na bilookolo, bampaangi, beenu ka luri na nzala kuri ti balutinina ko. 
1TH.5.2	Mukwongo, beenu-meene luyirikiri kuyaaba ti, kiluumbu kya Mfumu sa kiisa bunu ngaa-kwiibi mu butsuku. 
1TH.5.3	Mbasi-tsuku haleele baatu ti: turi na kiyeengi, turi na kidzuunu, hanaho se mfukusulu yibabwilikila na sisuu, bunu bu kwiisikila misoongo mya mbutulu kuri mukyeetu wuri na yimi, ngo bo ka batsiitsa kubvuuka ko. 
1TH.5.4	Ngo kasi, bampaangi, beenu lwahele kunsa mampimbisi kuri heki kiluumbu kikyo kiisa kuri beenu na sisuu buni ngaa-kwiibi. 
1TH.5.5	Mukwongo, beenu-banso luri baala ba buungi na baala ba mwiini. Beetuneenu ka turi baatu ba butsuku bunu pe ba mampimbisi ko. 
1TH.5.6	Hango-nkuumbu, yaa tubweeneenu tolo bunu bakaka ko, ngo tubeenee naana na kuba na ndiilu na nwiinu byayelemene. 
1TH.5.7	Bukuri bangaa-tolo, butsuku bakoobwaana tolo, na binwi bya malu, butsuku bakookolaa malu. 
1TH.5.8	Ngo beetuneenu turi baatu ba mwiini, tubeeneenu na ndiilu na nwiinu byayelemene twahele kukolo malu, twalwaata kanyi na ntiilu bunu kinkuta kya mu ntulu kya mukaanda kibulu, na twalwaata nsiitu ya mvuukulu bunu mpu ya kitari. 
1TH.5.9	Bukuri Nzaambi kasiiri kututaasila mu kubwilikila nkesi ko, ngo kutaambula mvuukulu mu Mfumu yeetu Yesu Kiristo. 
1TH.5.10	Nde wafwa mu ntoono beetu, mpisi heki, ti hayuku turi naana ti hayuku twabwa tolo, lo tubeeneenu mwooyo kintwaari na nde. 
1TH.5.11	Hango-nkuumbu, syamisineenu beenu na beenu, na tuungusineenu beenu na beenu bunu bu luri mu kwesalila.
1TH.5.12	Bampaangi, beetu tululoombo mu kwebvumina babo bari mu kwesala ha kakati dya beenu, bakwelutwaalisa mu Mfumu na bakwelulubula. 
1TH.5.13	Namitineenu kubvula kwebasiila mutima na kwebatya, mu ntoono kisalu ki bari na kyo. Beeneenu na kiyeengi beenu na beenu.
1TH.5.14	Beetu tulusyaamisa, bampaangi: seembeenu babo bari kunsa kisaangila, syaamiseenu bari na boomo, kumiseenu bari na bubolo, beeneenu na nkindusulu-mutima mu bobanso. 
1TH.5.15	Taleenu yaa kuba muutu wubvutula bubi mu bubi ko, ngo namitineenu kweyirika mamabwete, ha kakati dya beenu na beenu na kuri bobanso.
1TH.5.16	Beeneenu na kiminu mpisi ntaangu. 
1TH.5.17	Saambileenu kwahele manunu. 
1TH.5.18	Bvutuleenu matoondo mu myominso, bukuri bubwo buri kutya kwa Nzaambi kuri beenu mu Yesu Kiristo.
1TH.5.19	Yaa ludzimisa Mpeeve ko. 
1TH.5.20	Yaa lusaana mbikululu ko, 
1TH.5.21	ngo fyongokineenu myominso, lukebe myamibwete. 
1TH.5.22	Yaa luyirika ti dimosi dyadibi ko.
1TH.5.23	Hemese Nzaambi ya kiyeengi nde-meene, kalusa bangisi mu kiteesu kyakuka, na bumuutu bwa beenu bwobunso, kiluunsi, muheebulu na nyutu, biba byakebu kwahele maseembu, mu nyisulu Mfumu yeetu Yesu Kiristo. 
1TH.5.24	Wunde wuri mu kuluteele mbila wakwiikama, sa kakukisa momanso.
1TH.5.25	Bampaangi, saambileenu se mu beetu.
1TH.5.26	Heeneenu mamboto kuri bampaangi bobanso mu nyumutunu yangisi.
1TH.5.27	Me nyiluyingukiri mu nkuumbu Mfumu: taangiseenu mukaanda wumawu kuri bampaangi bobanso.
1TH.5.28	Hemese bweese bwa Mfumu yeetu Yesu Kiristo buba na beenu.
2TH.1.1	Pawulo, Silvano na Timoteho kuri dibuundu dya bari Tesalonika, mu Nzaambi Taayi dyeetu, na mu Mfumu Yesu Kiristo. 
2TH.1.2	Bweese na kiyeengi bifumini kuri Nzaambi Taayi [dyeetu], na kuri Mfumu Yesu Kiristo, biba na beenu.
2TH.1.3	Bampaangi, Beetu tuyelemini kubvutula matoondo mpisi ntaangu kuri Nzaambi, mu ntoono beenu. Buri bwabubwete, bukuri kanyi dya beenu diri mu kwebuuka kwalaka, na ntiilu yi luri na yo mu bambaasi yiri mu kwehamisa mu muutu-muutu. 
2TH.1.4	Hango-nkuumbu, beetu turi na kimweese mu beenu ha kakati dya mabuundu ma Nzaambi, mu ntoono kifiki kyeenu na kanyi dyeenu, kunsa nkwamusunu dzeenu dzodzinso, na manyoongi ma luri mu kwekuunda. 
2TH.1.5	Kikyo kidiimbu kya mutsuundu Nzaambi wasuunguma, mpisi luba lwamonoko ti lwayelemene mu kimfumu kya Nzaambi, ki luri mu kwemwiina mpasi. 
2TH.1.6	Mukwongo, diri dyasuunguma ti Nzaambi kabvutula manyoongi kuri babo bakwelusoongo manyoongi; 
2TH.1.7	na kaha mpuumunu, kuri beenu luri mu kwemono manyoongi, na kuri beetu. Mimyo mbasi-tsuku sa myaba ha monokono Mfumu Yesu mu mayulu na bambasi ba mpinu dzaandi, 
2TH.1.8	kunsa mbaawu ya mile, mu kubvutula bubi kuri babo bahele kuyaaba Nzaambi, na bahele kutumuma mu Musamu Wamubwete wa Mfumu yeetu Yesu. 
2TH.1.9	Bo sa bataambula maseembu ma mfukusulu yahele manunu, la na busu bwa Mfumu, na la na nkeembu ya makwa maandi, 
2TH.1.10	mbasi-tsuku ha kakwiisa, mu kiluumbu kikyo, mu kuba wakeembusu mu bangisi baandi, na mu kuba wasiika mu bobanso basiilaana kanyi, bukuri beenu lwasiiriri kanyi mu kimbaangi kyeetu.
2TH.1.11	Hango-nkuumbu, beetu tunamitina kusaambila mu beenu, mpisi heki Nzaambi yeetu kamono ti, beenu lwayelemene na mbila yi kari kaluteele, na mu mpinu dzaandi kakukisa nzala yoyinso yakuyirika mamabwe yiri mu beenu, na kisalu kya kanyi. 
2TH.1.12	Bubwo, nkuumbu Mfumu yeetu Yesu, yiba yakeembese mu beenu, na beetu se tuba twakeembese mu nde, bunu buri bweese bwa Nzaambi yeetu, na bwa Mfumu Yesu Kiristo.
2TH.2.1	Ngo mu mitariri nyisulu Mfumu yeetu Yesu Kiristo, na kukutukuna kuri nde, bampaangi, beetu tululoombo ti: 
2TH.2.2	yaa luwasula kumono mutima mambaawu ko, na yaa luba na boomo ko mu mbikululu, mu nyikusulu, bunu pe mu mukaanda wu baleele ti wafumuna kuri beetu; bunu ti kiluumbu kya Mfumu ki mwaakwiisa. 
2TH.2.3	Muutu yaa kaluwuna mu ntoono ti mosi ko. Kiteesu kya nyekululu kanyi mu Nzaambi kyakiri kutekesele kwiisa, na muutu wahele na mangisi wakiri kumonokono, mwaana wa mfukusulu. 
2TH.2.4	Wunde wutelemese kitaatu, na wudzaangama ha busu bwa mpisi ki baleeriri ti Nzaambi bunu pe ki basaambilaana, natee mu kiteesu kya kudzakala mu nzo Nzaambi, na kuleele nde-meene ti nde ngo Nzaambi. 
2TH.2.5	Beenu lwahele kubaambuka mwooyo ti me nyaluyaabisiri dyo, ha nyaba nyakiri kuri beenu? 
2TH.2.6	Ngo mu lumalu beenu luyaari kikyo kyamukangikila, mpisi nde kaba kumonokono munu mu kilookolo kya nde-meene. 
2TH.2.7	Mukwongo, mpaanu ya mamabi yeki mu kwesala; ngo kasi wunde wamukangikila yelemini kuba wayisila. 
2TH.2.8	Tumi, wahele na mangisi kaba wamonokono, na hanaho Mfumu [Yesu] kamudzusula mu muheebulu wupala mu munwa waandi, na kamudziimbisila mu kumonokono kwa nyisulu yaandi. 
2TH.2.9	Nyisulu wahele na mangisi sa yayirimina mu makwa ma Saatana, mu biyiriki bya mpinu, na bidiimbu, na bimaangu byampya, 
2TH.2.10	na kunsa mawunu momanso, ma bubayi kuri babo bari mu kudziimbila, bukuri bahele kutaambula ntiilu ya ngwanwa mu kuba babvuuka. 
2TH.2.11	Hango-nkuumbu, Nzaambi wuri mu kubaheekele makwa ma kuwumuka, mpisi basiila kanyi mu mpya. 
2TH.2.12	Mpisi heki, bobanso bahele kusa kanyi mu ngwanwa, ngo bamono kiminu mu bubayi, baba batsuundisa.
2TH.2.13	Beetu ngo bari, tuyelemini kubvutula matoondo kuri Nzaambi mpisi ntaangu, mu ntoono beenu bampaangi batya kuri Mfumu, bukuri Nzaambi walusoolo bunu mintekesele, mu kuba babvuuka kunsa bungisi buluha Mpeeve, na kanyi mu ngwanwa. 
2TH.2.14	Mu didyo, Nzaambi kari kaluteele mbila mu Musamu Wamubwete wu turi twaluyikisa, mu kubaka nkeembu ya Mfumu yeetu Yesu Kiristo. 
2TH.2.15	Hango-nkuumbu, bampaangi, beenee bakwiikama na kebeenu kikulu ki lwataamburi kuri beetu, mu ndzonsulu bunu pe mu mukaanda.
2TH.2.16	Hemese Mfumu yeetu Yesu Kiristo nde-meene, na Taayi dyeetu Nzaambi, watutya na watuha mu bweese bwaandi, mboondulu ya bibvu ngo bibvu na nsiitu yayibwete, 
2TH.2.17	kaboondo mitima myeenu, na kalukumisa mu biyiriki byobinso, na mu nzoonsulu dzadzibwete.
2TH.3.1	Mu misiiri, bampaangi, saambileenu mu beetu, mpisi heki maampu ma Mfumu maba mayabakana na maba makeembele bunu bu mari kuri beenu. 
2TH.3.2	Saambileenu se mpisi heki beetu tukuuluka mu myooko mya baatu bangaa-kibakala na bari na mutima-bubi; bukuri bobanso bahele na kanyi. 
2TH.3.3	Ngo Mfumu wakwiikama, nde sa kalukumisa na kulukala mu Ngaa-bubi. 
2TH.3.4	Beetu turi na kanyi mu Mfumu mu ntoono beenu, bukuri mamo ma turi mu kulutumaa, beenu luri mu kumayirakaa, na sa lwanamitina kumayirika.
2TH.3.5	Hemese Mfumu kutwaalisa mitima myeenu mu ntiilu ya Nzaambi, na mu kifiki kya Kiristo.
2TH.3.6	Bampaangi, beetu tululoombiri mu nkuumbu ya Mfumu yeetu Yesu Kiristo, mu kutatuku la na mpisi mpaangi yi kwedyaatila kunsa kisaangila, kwahele kuyelemene na kikulu ki lwataambula kuri beetu. 
2TH.3.7	Beenu-meene luyaari bunu bwa kusombosolo beetu. Bukuri beetu twasii kunatina kidziingu kunsa kisaangila ha kakati dya beenu ko. 
2TH.3.8	Beetu twasii kudya byandya bya muutu kwa buunu ko; ngo kunsa kisalu kya makwa na kunsa mpasi, butsuku na mwiini, beetu twasala mpisi heki mu beenu, muutu kahele kutubuungula. 
2TH.3.9	Kari bukuri ti beetu twaba twahele na miswa ko, ngo beetu twaba tutiiri kulusoongo mu beetu-meene kifwaani kyayelemene kunama. 
2TH.3.10	Mukwongo, mu ntaangu yi twaba kuri beenu, beetu twaba luleelaana ti: mbuti muutu katiiri kusala ko, lo yaa kadya se ko.
2TH.3.11	Ngo beetu turi mu kweyuka ti bakaka mu beenu, bari mu kwedyaatila kunsa kisaangila, bahele kwesala, kasi bakwenama misamu myominso. 
2TH.3.12	Beetu tuloombo na tusyaamisa baatu ba bubwo, mu nkuumbu ya Mfumu Yesu Kiristo ti: basala mu kidzuunu mu kubaka bya kudya bya bo-meene.
2TH.3.13	Beenu ngo bari, bampaangi, yaa luholo-bito ko mu kuyirika mamabwe. 
2TH.3.14	Mbuti kuri muutu wahele kutambikila ma turi mu kuleele beetu mu mukaanda wu, lo kebee dyo mu kuhele kubweese kuba kintwaari na wa bubwo, mpisi kamono nsoni. 
2TH.3.15	Ya lumuhololo bunu mutaatu ko, ngo museembeenu bunu mpaangi.
2TH.3.16	Hemese Mfumu ya kiyeengi, nde-meene kaluha kiyeengi, mu mantaangu momanso na mu myominso. Mfumu kaba na beenu-banso.
2TH.3.17	Mboto yi ya mu kooko kwa meme Pawulo, kidiimbu mu mpisi mukaanda, wunkootinaa kiri bumabu.
2TH.3.18	Hemese bweese bwa Mfumu yeetu Yesu Kiristo buba na beenu-banso.
1TI.1.1	Pawulo, ntumu Yesu Kiristo, bunu buri lutumu lwa Nzaambi mubvuukisi weetu, na lwa Yesu Kiristo, nsiitu yeetu.
1TI.1.2	Kuri Timoteho mwaana wangwanwa mu kanyi: bweese, ngebe na kiyeengi bifumunaa kuri Nzaambi Taata, na kuri Kiristo Yesu, Mfumu yeetu, biba na ye.
1TI.1.3	Bunu bu nyabee kuleele, ha nyabee kweende me ku Makedonya, dzakala ku Efeso, mpisi heki wedika babamosi, yaa beyikisa nyikusulu dzikimi ko, 
1TI.1.4	yaa bakaangama mu bimpa, na mu miloongo mya kinkaaka myahele kusuka; myominso mimyo mitwaalaana nkalikisi, ha kibeendu kya kukukisa kitsimi kya Nzaambi kiri mu kanyi. 
1TI.1.5	Mufunu ntumunu yimayi, wuri mu kuri ti luba na ntiilu yifumunaa mu mutima watsyeemeke, nsimunu yayibwete, na kanyi dyahele bumpitu-bumpyoongo. 
1TI.1.6	Babamosi bayeki batatuka la na mamo, na badziimbila kunsa nzoonsulu dzahele mufunu. 
1TI.1.7	Bo batiiri kuba bayikisi ba mangisi, kasi bahele kubakula mi bari mu kuleele, na mi bari mu kuyirika kutswiikisa.
1TI.1.8	Beetu tuyaari kuri ti mangisi mari mamabwete, mbuti muutu wumasalila kwakubwete. 
1TI.1.9	Tuyaabeenu ti mangisi bahele kumaha mu ntoono basuunguma, ngo mu ntoono bahele na mangisi, na bahele kutumuma, bahele na kinzaambi, bangaa-masumu, bahele na kanyi, bangaa-saana, bakwedzusa bataayi na banguri, badzusi ba baatu, 
1TI.1.10	bangaa-buyala, babakala bakweta kimpala na bambaasi babakala, baatu bakweyarika bankutu, bangaa-mpya, bakwelaba-maalu ma mpya, na bakweyirika mari kitaatu na nyikusulu dzadzibwete, 
1TI.1.11	dzayelemene na Musamu Wamubwete wu bari bayakisa me, wa nkeembu ya Nzaambi ya kiminu.
1TI.1.12	Me nyibvutula matoondo kuri wunde wampa makwa, Yesu Kiristo, Mfumu yeetu, bukuri nde wamwiini ti me nyayelemene mu kunsuusa mu kisalu. 
1TI.1.13	Mu ntaangu yaluta me nyaba ngaa-bitari, ngaa-nkwaamusu, na ngaa-kinwa, kasi nde wambakila ngebe, bukuri me nyaba nyahele na nyaabulu, na nyaba kweyirika mamo kwahele kanyi. 
1TI.1.14	Ngo bweese bwa Mfumu yeetu bwabuukila, ha kimosi na kanyi na ntiilu yiri mu Kiristo Yesu. 
1TI.1.15	Maampu mamama mayelemene mu kusiila kanyi, na kumataambula mu mutima ndemunso ti: Kiristo Yesu wayisa ha nsi mu kubvuukisa bangaa-masumu, mu bo me watete. 
1TI.1.16	Hango-nkuumbu, me bambakila ngebe, mpisi heki mu me watete, Kiristo Yesu kasoongo kifwaani kya nkindusulu-mutima yoyinso, kuri basiila kanyi mu nde, mu kutaambula kidziingu kyahele manunu. 
1TI.1.17	Kuri Mbyaasi ya mantaangu momanso, yiri kafwaana ko, bamumonaa ko, Nzaambi yomosi kitsu, kuba lukiinsu na nkeembu mu bibvu ngo bibvu, Amene.
1TI.1.18	Ntumunu yi nyiri mu kuha kuri ye mwaana waami Timoteho, bunu buri mbikululu dzi bari batekesele kuleele mu ntoono ye, kuri ti, mu dzo, ye nwaana nwaanunu yayibwete, 
1TI.1.19	bu wuri na kanyi na nsimunu yayibwete. Nsimunu yiyo babamosi bayeki bayilooso, na mu mitariri kanyi bo bayeki bapatuka mu maampa. 
1TI.1.20	Mu bo, kuri Imenayo na Alekandere, ba nyiri nyayekele kuri Satana, mpisi baba baseembu na bahele kubweese kwesaana Nzaambi.
1TI.2.1	Me nyilusyaamisa tekesele myominso, mu kusa ndoombulu, nsaambulu, nyingukulu, na mvutukulu matoondo mu baatu bobanso, 
1TI.2.2	mu bambyaasi, na mu bobanso bari na lutumu, mpisi tubeeneenu na kidziingu kya mpolo na kidzuunu, kunsa kinzaambi kyokinso na lukiinsu lwolunso. 
1TI.2.3	Mamo mari mamabwete na ma kiminu ha busu bwa Nzaambi mubvuukisi weetu, 
1TI.2.4	nde tiiri ti baatu bobanso babvuuka na biisa kunyaabulu ya ngwanwa. 
1TI.2.5	Mukwongo, Nzaambi mosi kitsu yiri, na munkabu-kati se mosi kitsu wuri, ha kakati dya Nzaambi na baatu, munkabu-kati wunde muutu kari, ngo Kiristo Yesu. 
1TI.2.6	Nde waheeri kikori ngo nyutu yaandi, mu kukuula baatu bobanso, kikyo ngo kimbaangi mu ntaangu yayelemene. 
1TI.2.7	Mu kimbaangi kikyo me bari bansuusa mu kuba dingisi na ntumu, mu kweyikisa makaanda mu nzila ya kanyi na ya ngwanwa; me ngwanwa nyiri mu kuleele, nyahele kufuta mpya. 
1TI.2.8	Ngo me ntiiri ti babakala besaambila mu mpisi kibeendu, kuri banaanguna myooko myatsyeemeke, kwahele nkesi na nkalikisi.
1TI.2.9	Me ntiiri se ti bakyeetu baba na ndwaatulu yayelemene, ya kibvumi na ya soongolo. Yaa babweeye mu mimpandi, mu bitotolo bya woolo bunu pe misaanga, na binkuta bya ntalu yalaka ko, 
1TI.2.10	kasi byayelemene kuri bakyeetu basalilaa kibvumi kya Nzaambi, ngo mu kubweeye mu biyiriki byabibwete. 
1TI.2.11	Wa mukyeetu kanama nyikusulu kuri wawura, mu kutumuma kwokunso. 
1TI.2.12	Me nyahele kuha miswa kuri wa mukyeetu mu kuyikisa, ti mu kutuma wa mubakala, ngo kaba wawura. 
1TI.2.13	Mukwongo, watete wu bayirikiri Adami, tumi Eva. 
1TI.2.14	Kari Adami watambukiri mawunu ko, ngo kasi wa mukyeetu watambukiri mawunu na kusinina mangisi. 
1TI.2.15	Ngo nde sa kaba wabvuuka mu ntoono mbutulu, mbuti namitini kuba mu kanyi, mu ntiilu, na mu bungisi, kunsa nkulukulu.
1TI.3.1	Maampu mamama mayelemene mu kusiila kanyi. Mbuti muutu wuri na nzala kusala kisalu kya bukuutu bwa dibuundu, lo kisalu kyakibwete katiiri. 
1TI.3.2	Mukuutu dibuundu yelemini kuba wahele na di bamuseembele, mulumi wuri na mukasi mosi, wuri na ndiilu na nwiinu byayelemene, wasoongolo, wakiinsuma, mutaamburi-banzeense, wakuka mu kuyikisa; 
1TI.3.3	yaa kaba yaa-kinwi ko, yaa kaba se ngaa-bikiindu ko, ngo kasi kaba wadzuuna, wahele kweyumusa baatu, na wahele na ntiki-mboongo. 
1TI.3.4	Nde yelemini se kutwaalisaa nzo ya nde-meene kwa kubwete, wusuusaa baala kunsa lutumu na kunsa kibvumi kyokinso. 
1TI.3.5	Mukwongo, mbuti muutu wahele kuyaaba kutwaalisa nzo ya nde-meene, lo buri katsiitsa kutwaalisila dibuundu dya Nzaambi? 
1TI.3.6	Yaa kaba se wamoono mu dibuundu ko; mpisi heki masiiku mahele kumudzusa miisu, na kahele kubwa mu mutsuundu wu batsuundisila dyabulu. 
1TI.3.7	Yelemini kuba se na kimbaangi kyakibwete kimuteelile bari ku mbasi, mpisi kahele kufwa nsoni na kubwa mu siinga dya dyabulu.
1TI.3.8	Bisari se bwobumosi, bayelemini kuba bakiinsuma, bahele na ndima dzoolo, bahele na nwiinunu malu ya makwa, na bahele kwebakila mboongo mu bumbabu. 
1TI.3.9	Bayelemini kukebe mpaanu dza kanyi mu mutima wa mutsiina. 
1TI.3.10	Bayelemini kutekesele kubafyoongokono; tumi basala kisalu kya dibuundu, mbuti bahele na mi babaseembele. 
1TI.3.11	Bakyeetu se bwobumosi, bayelemene kuba bakiinsuma, bahele na makele, bari na ndiilu na nwiinu byayelemene, bakwiikama mu myominso. 
1TI.3.12	Bisari biyelemini kuba, balumi bari mukasi mosi, batwaalisa baala na manzo ma bo-meene kwa kubwete. 
1TI.3.13	Mukwongo, babo basala kisalu kya dibuundu kwa kubwete, bataambulaana lukiinsu lwalubwete bo-meene, na nsiitu dzadzinene kunsa kanyi mu Kiristo Yesu.
1TI.3.14	Me nyikutinina misamu mimami, bu nyiri na nsiitu mu kwiisa kuri ye mu mawasu; 
1TI.3.15	mpisi heki, ti hayuku me nziingiri mu kwiisa, lo ye yaaba bunu bwa kudyaatila mu nzo ya Nzaambi, yiri dibuundu dya Nzaambi yamwooyo, kuunsi na kitsuku kya ngwanwa. 
1TI.3.16	Diri dyayabakana ti, mpaanu dza kinzaambi dziri dzadzinene:
1TI.3.16	Kiristo,
1TI.3.16	wamonikini mu muswinyi,
1TI.3.16	Mpeeve wasoongiri kuri ti nde wasuunguma,
1TI.3.16	bambasi bamumono,
1TI.3.16	bamuyabikisa kuri makaanda,
1TI.3.16	bamusiila kanyi mu nsi,
1TI.3.16	bamunata ku yulu mu nkeembu.
1TI.4.1	Mpeeve wuyirika luleele ti: mu mantaangu ma nsukulu, babamosi sa bayekele kanyi, mu kukaangama mu mampeeve ma mawunu, na mu nyikusulu dza mampeeve mamabi, 
1TI.4.2	mu bumpitu-bumpyoongo bwa bangaa-mpya, bayeki na bidiimbu byasa mu kiseengu kya mbaawu, mu mitima mya bo-meene, 
1TI.4.3	bakwekabikisa nkweelulu, na bakweha mangisi mu byandya biri Nzaambi wayirika, mu kuri ti baatu bakwiikama na bamwayaaba ngwanwa, badya mu mvutukulu matoondo. 
1TI.4.4	Mukwongo, mpisi kiyiriki kya Nzaambi kyakibwete, kuri kya kulooso ko mbuti bakihoriri mu mvutukulu matoondo; 
1TI.4.5	bukuri byobinso bibakaa bungisi mu maampu ma Nzaambi na mu lusaambulu.
1TI.4.6	Wubaangulaana misamu mimyo kuri bampaangi, lo ye sa ba kisari kyakibwete kya Kiristo Yesu, kyadiisulu mu maampu ma kanyi, na mu nyikusulu dzadzibwete, dzi wuri mu kunama kwa kubwete. 
1TI.4.7	Ngo looso mankuma ma bungooyi na ma bakyeetu ba binuni. Yende wetsitsikila bwa kubeele na kinzaambi ye-meene. 
1TI.4.8	Mukwongo, kutsitsikila kwa nyutu, kuri mufunu mu myantele; ngo kasi kuba na kinzaambi kuri mufunu mu myominso, kuri na lusiilulu lwa kidziingu kya lumalu, na kya ku mankula. 
1TI.4.9	Maampu mamama mayelemene mu kusiila kanyi, na kumataambula mu mutima ndemunso. 
1TI.4.10	Mukwongo, mbuti turi mu kwebama na kwenwaana, lo bukuri twasa nsiitu mu Nzaambi yamwooyo, yiri mubvuukisi baatu bobanso, mbiki ti bari na kanyi.
1TI.4.11	Ye yelemini kutuma na yikisa misamu mimyo. 
1TI.4.12	Muutu yaa kasaana butuuti bwa ye ko, ngo soongo kifwaani kuri bangaa-kanyi, mu nzoonsulu, mu ndyaatulu, mu ntiilu, mu kanyi, na mu bungisi. 
1TI.4.13	Natee ku nyikwiisa me, sa mutima mu ntaangulu, mu nsyamusunu, na mu nyikusulu. 
1TI.4.14	Yaa nyaafuna kikabu kya bweese kiri mu ye ko, ki bari bakuha mu mbikululu, mu ntetukulu myooko mya kintwaari kya bakulu ba babakala. 
1TI.4.15	Salila mamo, heele mutima mpisi bobanso bamono ti kisalu kya ye kiri mu kubuuka. 
1TI.4.16	Sa madyeele ye-meene, na mu nyikusulu. Namitina kusalila bubwo; bukuri wusalilaana bubwo, lo ye sa wabvuuka ye-meene, na sa wabvuukisa babo bakuywiila.
1TI.5.1	Yaa seembe wa kinuni mu kibakala ko, ngo musyaamisa bunu ti taayi, hololo minkuula bunu bampaangi, 
1TI.5.2	bakyeetu babuuka, bahololo bunu banguri, bantuumba bunu bibusi, kunsa bungisi bwobunso.
1TI.5.3	Kiinsa bafwiilila balumi, bari bafwiiri bangwanwa. 
1TI.5.4	Mbuti mufwiiri wuri na baala bunu pe bateekulu, lo batekesele kuyika bwa kusalila kinzaambi mu nzo ya bo-meene, na mamo ma bayelemini kuyirika kuri bataayi na banguri, bukuri mimyo myabweeye ha busu bwa Nzaambi. 
1TI.5.5	Wunde wuri mufwiiri wangwanwa, lo wunde wayeki wasaala nde mukaka, wasa nsiitu mu Nzaambi, na wunamitinaana mu ndoombulu na mu nsaambulu, butsuku na mwiini. 
1TI.5.6	Ngo kasi, mufwiiri wuri na kidziingu kya minkeembu, lo wafwa ti hayuku wuri mwooyo. 
1TI.5.7	Mimyo ye yelemini kubatuma, mpisi bahele kuba na mi babaseembele. 
1TI.5.8	Mbuti muutu wahele kwebuungula ba nde-meene, mbiki ti ba mu nzo yaandi, lo nde tunini kanyi dyaandi na bvuriri mutima-bubi ti na mungooyi.
1TI.5.9	Mufwiiri mu kuba watinu nkuumbu mu mukaanda, yelemini kuba na mibvu myaluta makuumi masaamunu, na waba mukasi wa bakala dimosi, 
1TI.5.10	wayabakana mu biyiriki byabibwete, wayeki wabuukisa baala, wataambula banzeense, waswaaka miilu mya bangisi, wabakisa bari mu ngebe, na wasa mutima mu mpisi kiyiriki kyakibwete.
1TI.5.11	Ngo kasi, bwafwiiri bakiri mu buntuumba, lo ye kusa kubawuungula, bukuri mbuti bo batelimisi kitaatu na Kiristo mu ntoono manzala maaku, lo beki na nzala kukweele, 
1TI.5.12	na bari kunsa mutsuundu, bukuri bamwaayekele kanyi dyatete. 
1TI.5.13	Ha yulu haho se, bilyeebe bari, bo misamu kweyaabila mu kweyende kyaatu-kyaatu mu manzo ma baatu; ngo kari bini bilyeebe bari ko, kasi bangaa-lusuku na bangaa-kintori se, bakweleele myahele kuyelemene. 
1TI.5.14	Ngo me ntiiri ti bafwiiri bakiri mu buntuumba bakweele, babuta baala, batwaalisa manzo maaku, na yaa baha mpwaani ti mosi ko kuri mutaatu mu kudzoonso mamabi. 
1TI.5.15	Mukwongo, bafwiiri babamosi beki bawumuka mu kwenama Satana. 
1TI.5.16	Mbuti kuri mukyeetu ngaa-kanyi wuri na bafwiiri mu kaanda, lo kababakisa, na yaa kayekele kisalu kuri dibuundu ko, mpisi heki dibuundu kabakisa babo bari bafwiiri bangwanwa.
1TI.5.17	Bakulu ba babakala bari mu kwetwaalisa kwa kubwete, bayelemini kutaambula lukiinsu lwa biteesu byoolo, mbiki ti bakwemono mpasi mu maampu na mu nyikusulu. 
1TI.5.18	Mukwongo, Matinu maleele ti: «Ngoombo mbuti yiri mu kudzabata mankono, lo kumukaanga pe munwa.» Na ti: «Kisari kiyelemini kubaka mufutu waandi.» 
1TI.5.19	Yaa taambula ko ti bafuunda mukulu-bakala kuri ye, mbuti ka ha busu bwa bambaangi boolo bunu pe batatu ko. 
1TI.5.20	Babwiiri mu masumu, lo baseembe ha busu bwa baatu bobanso, mpisi baatu bakaka se baba na boomo.
1TI.5.21	Me nyi kuyingukila ha busu bwa Nzaambi, ha busu bwa Kiristo Yesu, na ha busu bwa bambasi ba Nzaambi ba bari basoolo ti, salila momanso mamo kwahele munsoori na kwahele bubayi. 
1TI.5.22	Yaa tetekele muutu myooko mu mawasu-mawasu ko, na yaa ba kintwaari mu masumu ma ŋani ko; kebe nyutu yaaku kunsa bungisi.
1TI.5.23	Yaa bweese kunwa mani maampa kitsu ko, ngo yende wenwa se mwaa-malu, mu ntoono bubeeru bwa kifunda, na mpololo-bito ya kinsosi-kinsosi.
1TI.5.24	Masumu ma baatu babamosi, mari mayabakana tekesele bateleme ku mutsuundu; ngo kasi kuri bakaka, mo kuyabakana ha mambisa. 
1TI.5.25	Bwobumosi se, biyiriki byabibwete biri byayabakana; ngo byakaka byahele kuyabakana se, ka bitsiitsa kuba byasweeme ko.
1TI.6.1	Bobanso bari mu kihaangu kya bunkutu, bahololo bamfumu baaku mu lukiinsu lwolunso, mpisi heki nkuumbu Nzaambi na nyikusulu bihele kuba byasaanu. 
1TI.6.2	Babo bari bamfumu baaku basiilaa kanyi, yaa babanyaafuna ko bukuri ti bampaangi, ngo kasi babasalila kubvuriri bubwete, bukuri mamabwe mabayirika mamo, kuri bampaangi ba mutima, bangaa-kanyi bari mu kuyirika.
1TI.6.2	Mamo ye yelemini kuyikisa na kutuma. 
1TI.6.3	Mbuti muutu wuri na nyikusulu dzikimi, na wahele kukaangama mu maampu mamabwete ma Mfumu yeetu Yesu Kiristo, na mu nyikusulu dzayelemene na kinzaambi, 
1TI.6.4	lo nde masiiku ma mudzusa miisu, na kayaa kitotolo ko. Nde wuri na bubeeru bwa nkalikisi na mayumu mu misamu. Kukwo kukoofuminaa musoki, nkalikisi, bitari, nsimunu mamabi, 
1TI.6.5	mayumu mahele kuwa ma baatu ba biwulu, bari madyeele mamabi, na bahele na ngwanwa, bakwetsima ti kinzaambi nzila ya kubakila ndaandu.
1TI.6.6	Mukwongo, kinzaambi nzila ya kubakila ndaandu, mbuti ye kiminu kwemono munu mu biwuri na byo. 
1TI.6.7	Bukuri twasii twaala kitotolo mu nsi yi ko, mu didyo se katutsiitsa kunata kitotolo ko. 
1TI.6.8	Habaanaa turi na byandya na binkuta, lo twemono kiminu mu bini bibyo. 
1TI.6.9	Ngo babo bari na nzala busina, bakoobwaanaa mu nsindukulu, mu myeete, na mu mburi nyiimunu dza buwulu na dzadzibi, dzikotisaana baatu kunsa mfukusulu na nzimbusulu. 
1TI.6.10	Mukwongo, ntiilu ya mboongo ngo mwaansi wa momanso mamabi; babamosi bakaangama mu yo, bayeki badziimbisa kanyi, na bakomono manyutu maaku mu mburi manyoongi.
1TI.6.11	Ngo ye muutu Nzaambi, bata misamu mimyo. Yende wesaka nsungumunu, kinzaambi, kanyi, ntiilu, nkindusulu-mutima, bundeembu. 
1TI.6.12	Nwaana nwaanunu yayibwete ya kanyi, kwaata kidziingu kya mantaangu momanso ki bari bakuteelele mbila, na ki wuri wateele kimbaangi kyakibwete ha busu bwa bambaangi balaka. 
1TI.6.13	Me nyikuloombiri ha busu bwa Nzaambi, nde wuhaanaa kidziingu kuri bitotolo byobinso, na ha busu bwa Kiristo Yesu, wateeri kimbaangi kyakibweete ha busu bwa Pontyo Pilato: 
1TI.6.14	kebe lutumu kwahele kuba mviindu, na kwahele kuba mi bakuseembele, natee ha kwiisa kumonokono Mfumu yeetu Yesu Kiristo. 
1TI.6.15	Nde mbasi-tsuku, wunde wuri mu lwambwe, wuri mutumi mosi kitsu, mbyaasi ya bambyaasi na Mfumu ya bamfumu, kasoongo mu mantaangu mayelemene. 
1TI.6.16	Kuri wunde wuri, wunu nde kitsu wuri kafwaana ko, wadzakala kunsa buungi buri bwa kukokosolo pe, wuri muutu ti mosi kamumwii ko, na katsiitsa kumumono ko, kuba lukiinsu na mpinu dzahele manunu. Amene.
1TI.6.17	Leele kuri bisina bya ntaangu yimayi, yaa baba na masiiku ko, na yaa basiila nsiitu mu busina bwa mwaa-ntaangu mosi ko, ngo basiila nsiitu mu Nzaambi, nde kootuhaanaa byobinso mu busina mpisi tumono kiminu mu byo. 
1TI.6.18	Baleele bayirika mamabwete, baba bisina mu biyiriki byabibwete, bangaa-kikabu, baatu bayirima mu kukabula, 
1TI.6.19	bari mu kwekutikisa busina ha lufulu lwalubwete mu bo-meene, mpisi heki mu ntaangu yikwiisa, babaka kidziingu kyangwanwa.
1TI.6.20	Ye Timoteho, kebe maampu ma bari bakuha, yende webata nzoonsulu dza bungooyi dza mukangala, na nkalikisi dza madyeele mampya, 
1TI.6.21	mari babamosi munsa kwemasalila, bayeki basasika mu kanyi.
1TI.6.21	Bweese buba na beenu!
2TI.1.1	Me Pawulo, ntumu Kiristo Yesu, mu kutya kwa Nzaambi, bunu buri lusiilulu lwa kidziingu kya mu Kiristo Yesu, 
2TI.1.2	kuri Timoteho, mwaana wa mutima: bweese, ngebe na kiyeengi bifumunaana kuri Taata Nzaambi, na kuri Mfumu yeetu Kiristo Yesu biba na ye.
2TI.1.3	Me nkoobvutulaa matoondo kuri Nzaambi, yiyo yi nyisaambilaa mu mutima watsyeemeke, bunu bwaba saambilaa bakuutu. Nyisalilaa bubwo, mu ntaangu yi nyibambukilaa ye mwooyo, mu nsaambulu dzaami butsuku na mwiini kwahele kuhoto. 
2TI.1.4	Bu nyibaambuka mwooyo mu mansangasa maaku, nyibaana na musoongo walaka wa kumono ye, mpisi mba nyaluula mu kiminu. 
2TI.1.5	Me nyibaambuka mwooyo mu kanyi dyangwanwa diri mu ye, kanyi didyo dyatekisiri kuba mu Lowisi, mwankaaka yaaku ya mukyeetu, na mu nguri yaaku Enike, me nyirikiri kuyaaba ti diri mu ye se. 
2TI.1.6	Mu didyo, me nyikubaambula mwooyo ti: bweese kulula mbaawu mu kikabu kya Nzaambi kiri mu ye, ki wuri wataambula mu ntetukulu myooko mya me. 
2TI.1.7	Mukwongo, Nzaambi kasii kutuha mpeeve ya boomo ko, ngo ya mpinu, ya ntiilu na ya bundeembu.
2TI.1.8	Yaa ba na nsoni ko mu kuta kimbaangi mu Mfumu yeetu, bunu pe mu me nyiri mu bikonyi mu ntoono nde. Kasi mono mpasi ha kimosi na me mu ntoono Musamu Wamubwete, bunu buri mpinu dza Nzaambi. 
2TI.1.9	Nde watubvuukisa, na watuteele mbila yangisi, kari mu ntoono biyiriki byeetu ko, ngo kasi bunu buri bitaasi bya nde-meene na bweese bu kari katuha mu Kiristo Yesu, tekesele mantaangu mahela kuwa. 
2TI.1.10	Bweese bubwo bwayabakana mu lumalu, mu monokunu Mubvuukisi weetu Kiristo Yesu, wunde wasukisa lufwa, na wasa kuri ti mu Musamu Wamubwete bumwooyo buseme na mbolulu yihele kubweese kuba.
2TI.1.11	Mu ntoono Musamu Wamubwete wunde, me bayeki bansa mubikisi, ntumu na muyikisi. 
2TI.1.12	Mu ntoono yiyo se, me nyiri mu kumono mpasi dzimadzi, ngo nyahele na nsoni, bukuri me nyaari mu nani me nyiri nyasa kanyi, na nyabakula ti, nde wakuka mu kukebe maampu ma kari kampa, natee mu kiluumbu kikyo.
2TI.1.13	Holo kifwaani mu maampu mangwanwa ma wuri wayuka kuri me, mu kanyi na ntiilu bya mu Kiristo Yesu. 
2TI.1.14	Kebe maampu mamabwete mawuunguku mu ye, kuri Mpeeve Yangisi yidzakalaa mu beetuneenu.
2TI.1.15	Ye yaari dimadi ti bobanso bari ku Asya banyekele; mu bo kuri Fingelo na Eremongene. 
2TI.1.16	Hemese Mfumu kasa mpemisi mu nzo Onesiforo, bukuri nde wasyaamisini me mu mantaangu momanso, na kasii ba na nsoni ko mu bikonyi bya me, 
2TI.1.17	ngo nde katubukaana ku Loma, nde wasaka me mu kuheme, na wanzuukila. 
2TI.1.18	Hemese Mfumu kamuha miswa mya kutaambula mpemisi kuri Mfumu, mu kiluumbu kikyo. Na kisalu kyokinso ki kari kasala nde ku Efeso, ye-meene bvuriri kuyaaba.
2TI.2.1	Hango mwaana waami, bakila makwa mu bweese buri mu Kiristo Yesu. 
2TI.2.2	Myominso mi wuri wayuka kuri me, ha busu bwa bambaangi balaka, yaabisa myo kuri baatu bakwiikama, bakuka mu kuyikisa myo se kuri bakaka. 
2TI.2.3	Ye se taambula mpasi bunu muyongolo wamubwete wa Kiristo Yesu. 
2TI.2.4	Kuri muutu ko wuri kakotaana mu buyongolo, bweesiri kakaangama mu misamu mya kidziingu, mbuti tiiri kubweeye kuri wunde wa muholo mu kisalu. 
2TI.2.5	Bakoolwiikaana mudzumuni-ntiinu mpu ya ndulukulu ko, mbuti wahele kubvumina mangisi ma ntiinu. 
2TI.2.6	Muhati-manseke wukoomonaa mpasi, nde yelemini kutekesele kutaambula kikuuku kya bimbutu. 
2TI.2.7	Bakula mamo ma nyileele. Mukwongo, Mfumu sa kakuha madyeele mu myominso.
2TI.2.8	Baambuka mwooyo mu Yesu Kiristo, wabutukila mu kaanda dimadi dya Davidi, nde wafuluka mu bafwa, bunu buri Musamu waami Wamubwete, 
2TI.2.9	mu ntoono musamu wunde, me nyiri mu kumono mpasi mu bikonyi, buni muyiriki-mamabi; ngo kasi maampu ma Nzaambi mahele mu bikonyi. 
2TI.2.10	Hango-nkuumbu, me nyiri mu kwekiindisa mutima mu myominso, mu ntoono basoolu, mpisi heki bo se babaka mvuukulu yiri mu Kiristo Yesu, na nkeembu ya mantaangu momanso. 
2TI.2.11	Maampu mamama mayelemene mu kusiila kanyi:
2TI.2.11	«Mbuti tufwiiri kintwaari na nde,
2TI.2.11	lo sa twaba mwooyo kintwaari na nde se;
2TI.2.12	mbuti tukuundiri mpasi kintwaari na nde,
2TI.2.12	lo sa twatuma kintwaari na nde se;
2TI.2.12	mbuti tumutunini, lo nde se sa katutuna;
2TI.2.13	mbuti twahele kukwiikama, nde wuri wakwiikama,
2TI.2.13	bukuri nde lo kabangusina kutuna nyutu ya nde-meene ko.»
2TI.2.14	Babaambula mwooyo mu mamama, wubayingukila ha busu bwa Nzaambi, yaa beyumuna mu bitoolo ko. Mimyo myahele mufunu, mbuti ka wa kudziimbisa baatu bayuka myo ko. 
2TI.2.15	Sa makwa ye-meene, mu kumonokono ha busu bwa Nzaambi, bunu muutu wu bamwaatsiitsa, bunu kisari kihele kufwa nsoni, kikweyikisa maampu mangwanwa mu nyikusulu dzasuunguma. 
2TI.2.16	Bata nzoonsulu dza bungooyi dzamukangala, bukuri bari na nzoonsulu dza bubwo, sa bahamisa kukoto kunsa bungooyi; 
2TI.2.17	nzoonsulu dza bo dziri bunu mputa yibolosa muswinyi, yikweyalamika. Mu bo kuri Imenayo na Fileto, 
2TI.2.18	bo bayeki batatuka na ngwanwa, bu bakweleele ti mfulukulu yayeki yayirima, bakwebwiisa kanyi dya bamosi. 
2TI.2.19	Diri dyangwanwa ti lufulu lwa sa Nzaambi lwa makwa lwateleme, luri na kinyemu kyatina ti: «Mfumu yaari baatu baandi, na wunde wutaangunaa nkuumbu Mfumu, yelemini kutatuka na mamabi.»
2TI.2.20	Munsa nzo yayinene, kari dzini nkoombo dza woolo na dza palata dzikoobaanaa ko, ngo kubaanaa se dza miti, na dza tubuumbu. Dzamosi badzisalilaa mu lukiinsu, ngo dzakaka badzisalilaa kwahele lukiinsu. 
2TI.2.21	Ngo mbuti muutu tsyeemisini nyutu yaandi mu mamabi mamo, lo nde sa kaba lukoombo lwa lukiinsu, lwawuunguku, luri mufunu kuri Mfumu, mu kulusalila mu mpisi ma bayirikaa mamabwete.
2TI.2.22	Yitika mantiilu ma butuuti, saka nsungumunu, kanyi, ntiilu, na kiyeengi mu kintwaari na babo bayingukilaa Mfumu mu mutima watsyeemeke. 
2TI.2.23	Looso nzoonsulu dza buwulu na dza budzeeke, bu yaari kuri ti dzitwaalaa bikiindu. 
2TI.2.24	Kisari kya Mfumu wahele kuyelemene kunwaana, ngo yelemini kuba na musoongo mu baatu bobanso, wakuka mu kuyikisa, na wukuunda mamabi. 
2TI.2.25	Nde yelemini kuyikisa bari na muhaawu, mu bundeembu kuri ti kampe Nzaambi wubaheeri nyiingulu madyeele, mu kuyaaba ngwanwa, 
2TI.2.26	na babvutukila bitsimi byabibwete, na bapala mu siinga dya dyabulu, mu kari kabakaanga, mu kuri ti bayirika ma katii nde.
2TI.3.1	Yaaba dyo ti: mu biluumbu bya nsukulu, mantaangu ma mpasi sa miisa. 
2TI.3.2	Mukwongo, baatu sa baba na kifu, batiiri mboongo, bangaa-nzala-kubila, bangaa-masiiku, bangaa-saana, bari na nko kuri bataayi na banguri, bari batoonda ko, bahele kubvumina bya Nzaambi, 
2TI.3.3	bahele na ntiilu, bahele na kyaari, bangaa-makele, bahele na mangisi, bangaa-bumfuna, bataatu ba mamabwete, 
2TI.3.4	bakweyarika bambaasi, bangaa-kituunsi kya nkesi, bangaa-masiiku mabuunu, babvuriri kutya minkeembu ti na Nzaambi; 
2TI.3.5	bamonokono ti bangaa-kinzaambi, kasi bakwetuna mpinu dza kinzaambi. Tekele ba bubwo mbisa. 
2TI.3.6	Bamosi mu bo bakwekoto mu manzo, na mu masiinga ma bo, bakwebangusina bakyeetu bahele kukiinsuma, bari na kilemu kya masumu, na bakwenama mantiilu ma bitsuumbu-bitsuumbu; 
2TI.3.7	mpisi ntaangu bakweyika, ngo kasi bahele kubangisina kutubuka ku nyaabulu yangwanwa. 
2TI.3.8	Bunu Yanese bo na Yamberese babanwaanisa Moose, bunubwo se baatu bamaba bakwenwaanisa ngwanwa, madyeele ma bo mabiiya, na bo babwa mu mitariri kanyi. 
2TI.3.9	Ngo bo bari nyeendekele la ko, bukuri budzeeke bwa bo, sa bwamonokono ha busu bwa baatu bobanso, bunu bwaba monokono budzeeke bwa Yanese bo na Yamberese.
2TI.3.10	Ngo ye wanemi kwakubwete nyikusulu dzaami, ndyaatulu yaami, bitaasi byaami, kanyi dyaami, nkindusulu-mutima yaami, ntiilu yaami, kifiki kyaami, 
2TI.3.11	nkwamusunu na mpasi dzi nyamono me ku Antyoke, ku Ikonyo, ku Listara. Nkya nkwamusunu me nyahele kumono! Ngo mu dzodzinso Mfumu wankuula. 
2TI.3.12	Ngo bobanso batiiri kunata kidziingu kunsa kinzaambi mu Kiristo Yesu, sa baba bakwaamusu. 
2TI.3.13	Ngo baatu bababi na bangaa-bumpitu-bumpyoongo, sa bahamisa kudyaatila kunsa mabvuriri bubi, mu kwewumuna baatu, bu bari bawumuka bo-meene. 
2TI.3.14	Ngo ye wasiila kanyi mu ma wuri wayika, na ma wuri wabakula ti mangwanwa, bu yaari kuri na, wuri wamayikila. 
2TI.3.15	Kuholosono bulesi bwaaku, Matinu Mangisi ye wumayaari, mo makuka mu kuha ye madyeele, mu kubaka mvuukulu mu kanyi mu Kiristo Yesu. 
2TI.3.16	Momanso matinu, mu ntwalusulu ya Mpeeve ya Nzaambi bari bamatinina, na mari mufunu mu kuyikisa, mu kuseembe, mu kusuungika, mu kutwaalisa mu nsungumunu, 
2TI.3.17	mpisi heki muutu Nzaambi kaba wayirima, na kabaka biri mufunu mu nyirikulu momanso mamabwete.
2TI.4.1	Me nyikuyingukila ha busu bwa Nzaambi, na ha busu bwa Kiristo Yesu, nde wukwiisa kutsuundisa bamwooyo na bafwa, na mu monokunu yaandi na mu kimfumu kyaandi, 
2TI.4.2	yikisa Maampu, landukina mu ntaangu yayelemene na yahele kuyelemene, seembe, ŋaŋina, syaamisa, mu nkindusulu-mutima yoyinso kunsa nyikusulu. 
2TI.4.3	Mukwongo, sa kwaba ntaangu yiri, baatu babweese kukuunda kuyuka nyikusulu dzangwanwa ko, ngo bunu buri mantiilu maaku, bo sa basaka kuba na bayikisi balaka babaleele mi batiiri kuyuka. 
2TI.4.4	Bo sa babisa kuyuka ngwanwa, na sa basyeeteke mu kweyuka mankuma. 
2TI.4.5	Ngo ye, ba wasoongolo mu myominso, kuunda mpasi, sa kisalu kya budingisi, kukisa kisalu kyaaku.
2TI.4.6	Mukwongo, makila ma me meki matsaamuna ha yulu kikabu, na ntaangu ya mweendu waami yimwaatubuka. 
2TI.4.7	Me nyanweeni kikiindu kyakibwete, me mwaamana kudzumuna ntiinu, na nyakebe kanyi. 
2TI.4.8	Mu lumalu, ba mwaampungukila mpu ya nsungumunu, mbasi-tsuku yi nyakisa Mfumu, mutsuundisi wasuunguma, mu kiluumbu kikyo; kari kunu kuri me ko, ngo kuri bobanso se batiiri monokunu yaandi.
2TI.4.9	Ba na malwangukila mu kwiisa kuri me mu mawasu. 
2TI.4.10	Mukwongo, Dema wanyekele, mu lumalu nde weki kutya kwaandi misamu mya ntaangu yimayi, na wayensi ku Tesalonika; Kereseke ngo wuri wayensi ku Ngalatya, na Tito ku Dalamatya. 
2TI.4.11	Wuni Luka kitsu wuri na me. Holo Malako, mpisi lwiisa beenu boolo, mutwaala, bukuri nde wuri mufunu kuri me, mu ntoono kisalu. 
2TI.4.12	Me nyaheekiri Tikiko ku Efeso. 
2TI.4.13	Mu ntaangu yi wukwiisa, ntwaalikila kiyuungu ki nyasisiri ku Torowasi ku nzo Karpo, na mikaanda, mbiki ti myayiriku mu mikaanda mya bibulu. 
2TI.4.14	Alekandere, mutsuri-biseengu, wamonisini me mpasi dzalaka. Mfumu sa kamubvutukila mamo mayelemene na biyiriki byaandi. 
2TI.4.15	Ngo ye se, sa madyeele mu nde, bukuri nde wanwaanisini maampu meetu mu kiteesu kyamakwa.
2TI.4.16	Ha nyaba nwaanikina me buungu dyaami mu lwatete, kuri muutu ti mosi ko wambakisiri, ngo bobanso banyekiri. Ngo yaa babaka mafuumbu mu mimyo ko. 
2TI.4.17	Mfumu wambakisiri na wampeeri makwa, mpisi heki mu munwa me, maampu maba mayaabusu mu kiteesu kyakuka, na maba mayukukuna kuri makaanda momanso. Me bankuuriri mu munwa nkosi. 
2TI.4.18	Mfumu sa kankuula mu momanso mamabi ma banyirikila, na sa kamvuukisa mu kunkotoso mu kimfumu kyaandi kya mayulu. Nkeembu yiba kuri nde mu bibvu ngo bibvu! Amene.
2TI.4.19	Ha mboto kuri Piriska, kuri Akila, na ku nzo ya Onesiforo. 
2TI.4.20	Erasto wasii saala ku Korinto. Torofimo me nyamusisiri wabeele ku Mileto. 
2TI.4.21	Sa makwa mu kwiisa, tekesele ntaangu ya kyoosi yitubuka. Ebulo, Pude, Lino, Kolodya, na bampaangi bobanso bakuheekiri mboto. 
2TI.4.22	Hemese Mfumu kaba na kiluunsi kya ye! Bweese buba na beenu!
TIT.1.1	Me Pawulo, nkutu Nzaambi, ntumu Yesu Kiristo mu mitariri kanyi dya basoolu ba Nzaambi, na mu mitariri nyaabulu ngwanwa bunu buri kinzaambi, 
TIT.1.2	mu nsiitu dza kidziingu kya bibvu ngo bibvu kiri Nzaambi, nde wahele kuba ngaa-mpya, wasa nsiilulu tekesele mantaangu ma bibvu ngo bibvu. 
TIT.1.3	Nde wamonokoso maampu maandi, mu ntaangu yikatsimini nde-meene, mu nyaabusulu yibari batiisila me, bunu buri lutumu lwa Nzaambi, mubvuukisi weetu. 
TIT.1.4	Hemese bweese na kiyeengi, bifumunaa kuri Nzaambi Taata, na kuri Kiristo Yesu Mubvuukisi weetu, biba kuri ye Tito, mwaana waami wangwanwa mu kanyi dya ntwaari.
TIT.1.5	Me nyasiisiri ye ku Kerete mu ntoono yiri ti, ye saa mana kubweeyese misiiri, na kusuusa mu mpisi bvula bakulu ba babakala, bunu bu nyakutumini me; 
TIT.1.6	mbuti kubakimini muutu wahele na ntoono yi bamuseembele, wuri na mukasi mosi, wuri na baala bari na kanyi, bahele na kibila mu ndyaatulu, bunu pe bahele na nko. 
TIT.1.7	Mukwongo, mukuutu dibuundu wukebaa bya Nzaambi, kayelemini kuba na ntoono yi bamuseembele ko, wahele na masiiku, kari ngaa-mankesi ko, kari yaa-kinwi ko, kari ngaa-bikiindu ko, na kari wukwebakilaa mu bumbabu ko. 
TIT.1.8	Ngo nde yelemini kuba mutaamburi-banzeense, nduku mamabwe, wasoongolo, wasuunguma, wangisi, yaa kukebe nyutu yaandi. 
TIT.1.9	Nde yelemini kuba se wakaangama mu maampu ma bayelemene kusiila kanyi, mpisi kaba wakuka mu kusyaamisa baatu mu nyikusulu dzadzibwete, na mu kutungukila se babo bari na muhaawu.
TIT.1.10	Mukwongo, bangaa-nko, bangaa-nzoonsolo dzahele mufunu, na bangaa-mawunu balaka bari, mbiki ti ha kakati dya bateende bubakala. 
TIT.1.11	Ba bubwo bayelemene kubakaangisa minwa, bukuri bari mu kwekotoso kisaangila munsa makaanda mansiina. Bakweyikisa myahele kuyelemene, mu kubaka mufutu wa bumbabu. 
TIT.1.12	Mosi mu bo, wuri mubikiri wa bo-meene waleele ti: "Bari Kerese, mpisi ntaangu bangaa-mpya, bibulu byabibi, bilyeebe biri kisalu kunu kudya." 
TIT.1.13	Kimbaangi kimaki kiri kyangwanwa. Mu dyaambu didyo, ye yelemini kubaseembe mu makwa, mpisi baba bakuma mu kanyi, 
TIT.1.14	bahele kwekaangama mu mankuma ma Bayudayo, na mu ntumunu dza baatu babisa kusalila ngwanwa. 
TIT.1.15	Kuri babo batsyeemeke, lo byobinso byatsyeemeke; kuri babo bayeki babviimfuka na bahele na kanyi, lo kuri ti kimosi kyatsyeemeke ko; ngo madyeele ma bo na nsimunu bo byayeki byasumuka. 
TIT.1.16	Bo bakweleele ti bayaari Nzaambi, ngo mu biyiriki bo bakwemutuna. Bo bayeki nkeensu na bangaa-tungu, bakoono kuyirika ntoono ti yimosi yayibwete.
TIT.2.1	Ye ngo wuri leele, myayelemene na nyikusulu dzadzibwete. 
TIT.2.2	Babakala ba binuni baba na ndiilu na nwiinu byayelemene, baba bakiinsuma, basoongolo, bakuma mu kanyi, mu ntiilu, na mu kifiki. 
TIT.2.3	Bakyeetu ba binuni se bwobumosi, mu kidziingu kya bo basoongo nzelu yayelemene mu bangisi. Yaa baba na makele ko, yaa baba bankutu ba nwiinu malu ya mawaamba ko, ngo baba bayikisi ba mamabwe, 
TIT.2.4	mpisi heki bayikisa bantuumba, bwakutiila balumi na baala, 
TIT.2.5	baba basokomo, bakiinsa manyutu maaku, bakwesa bisalu mu nzo, babweeye mutima, bakwetumuma kuri balumi baaku, mpisi heki maampu ma Nzaambi mahele kuba masaanu.
TIT.2.6	Syaamisa minkuula se bwobumosi, baba basokomo 
TIT.2.7	mu myominso. Ye-meene se, soongo kifwaani mu biyiriki byabibwete, nsyemukunu na lukiinsu kunsa nyikisulu. 
TIT.2.8	Maampu ma ye hemese maba matsyeemeke, mahele na bwa kumanwaanisina, mpisi heki bataatu bafwa nsoni, bahele kubaka ntoono yayibi yi batuseembele.
TIT.2.9	Bankutu baba batumuma kuri bamfumu ba bo-meene mu myominso, baba na mbweeyulu, yaa baba na muhaawu ko, 
TIT.2.10	yaa beyiba ko, ngo bamonokoso mu myominso kanyi dyadibwete, mpisi babweeyese mu myominso, nyikusulu dza Mubvuukisi weetu Nzaambi.
TIT.2.11	Mukwongo, bweese bwa Nzaambi Mubvuukisi, bwamonokono kuri baatu bobanso. 
TIT.2.12	Bwo buri mu kwetuyikisa, mpisi heki bu tubisiri bungooyi na nyiimunu dza nsi, twenata kidziingu kya ntaangu ya lumalu, mu kusokomo, mu nsungumunu na mu kinzaambi, 
TIT.2.13	mu kwekiingila nsiitu yayibwete, na monokunu nkeembu ya Nzaambi wadzaangama, na ya Mubvuukisi weetu Yesu Kiristo. 
TIT.2.14	Nde wayekiri nyutu yaandi mu ntoono beetu, mpisi katukuula mu momanso mamabi, na kutsyemekese kaanda dya nde-meene dyasoolu, diri na kuheme mu biyiriki byabibwete. 
TIT.2.15	Ye yelemini kudzoonsolo mu mamo, kusyaamisa na seembe mu lutumu lwolunso. Muutu yaa kakunyaafuna ko.
TIT.3.1	Baambula mwooyo kuri bo ti, bayelemini kuba batumuma kuri baatu balukiinsu na kuri bari na lutumu; baba na bintambukulu, na baba bayirima mu mpisi kiyiriki kyakibwete. 
TIT.3.2	Muutu kutuka pe, kuba pe bangaa-bikiindu, baba na bumpoombo, basoongo bundeembu kuri baatu bobanso. 
TIT.3.3	Mukwongo, mu ntaangu yayikulu beetuneenu se twaba biwulu, bangaa-nko, badziimbila, twaba mu bunkutu bwa nyiimunu na biminu bya bitsuumbu-bitsuumbu, twaba kwelutisa ntaangu mu mamabi na mu musoki, twaba baatu bari babele na bakwebelesene bo na bo. 
TIT.3.4	Ngo mu ntaangu yamonokini mbweeyulu na ntiilu ya Nzaambi Mubvuukisi weetu mu baatu, 
TIT.3.5	nde watubvuukisa, kari mu ntoono biyiriki byansuungumunu, bi twaba twayirika ko, ngo mu ngebe dzaandi, mu muswaaka wa mbutukulu yamoono, na mu nkitukulu yamoono ya Mpeeve Yangisi. 
TIT.3.6	Mpeeve yiyo nde kari katsyaamuna ha yulu beetu, kwa mansaalisi mu Yesu Kiristo Mubvuukisi weetu, 
TIT.3.7	mpisi heki mu bweese bwaandi, tuba twalulukusu, na tuba bakondiri ba saala, bunu buri nsiitu dza kidziingu kya bibvu ngo bibvu. 
TIT.3.8	Maampu mamama mayelemene mu kusiila kanyi, na me ntiiri ti ye yirika kutswiikisa dyaambu didyo, mpisi heki bamwaasiila kanyi mu Nzaambi, batsimina na baheele mutima mu biyiriki byabibwete. Mimyo miri myamibwete na miri mufunu kuri baatu. 
TIT.3.9	Yelemini kwebata nkalikisi dza buwulu, miloongo mya kinkaaka, mayumu na kubakana mu mitariri mangisi: bibyo byahele mufunu na byabuunu. 
TIT.3.10	Muutu wukwekotoso nkabunu, wumanaa kumulubula lwatete na lwadzoolo, wumuwuungiri. 
TIT.3.11	Ye yaari kuri ti, muutu wa bubwo wawumuka, wuyirikaa masumu, na wabwiisa nyutu yaandi nde-meene.
TIT.3.12	Mu ntaangu yi nyisindika me Artema kuri ye, bunu pe Tikiko, lo salila makwa mu kwiisa ku nyiri me ku Nikopoli, bukuri kukwo, me nyiri nyatsima kulutisila ntaangu ya kyoosi. 
TIT.3.13	Ha kuri Dzena, nzoonsi, na Apolo bibari na nzala byo mu budyeengi bwaaku, mpisi heki baba ki bahelele pe. 
TIT.3.14	Baatu ba beetuneenu se, bayelemini kuyika kuheele mutima mu biyiriki byabibwete, mu kubaka bibari na nzala byo bya mufunu, mpisi heki bahele kuba baatu bahele na bimbutu.
TIT.3.15	Bobanso bari na me hamaha, bakuheekiri mboto. Ha mboto kuri banduku baturi mu kanyi. Bweese buba na beenu-banso.
PHM.1.1	Me Pawulo, boroko dya Kiristo Yesu, na mpaangi Timoteho, kuri Filemone, mbaasi yeetu ya mutima na ya kisalu, 
PHM.1.2	kuri kibusi Afya, kuri Arkipo, mbaasi yeetu ya binwaanunu, na kuri dibuundu dikutukunaana mu nzo yaaku. 
PHM.1.3	Bweese na kiyeengi bifumunaana kuri Taayi dyeetu Nzaambi, na kuri Mfumu Yesu Kiristo, biba na beenu.
PHM.1.4	Me nyibvutulaana matoondo, mantaangu momanso, kuri Nzaambi yaami, bu nyikutoolaana mu nsaambulu dzaami, 
PHM.1.5	bu nkooyukaana badzoonsolo mu ntiilu na kanyi bi wuri na byo mu Mfumu Yesu, na mu ntoono bangisi bobanso, 
PHM.1.6	kuri heki kintwaari kya kanyi dyaaku, kiba na keketee mu nyaabulu mamabwe momanso, mari mu beetu mu ntoono Kiristo. 
PHM.1.7	Me nyamwii kiminu kyalaka na nyataamburi mboondulu, mu ntoono ntiilu yaaku; bukuri mu ye mpaangi, mitima mya bangisi myadzuunini.
PHM.1.8	Mukwongo, bu nyiri na nsiitu dzalaka mu Kiristo, mu kukutuma mamo ma yelemene, 
PHM.1.9	nyibweese kukuyingukila, mu ntoono ya ntiilu, bunu bu nyiri, me Pawulo mu lumalu kinuni, na se boroko dya Kiristo Yesu, 
PHM.1.10	me nyikuyingukila mu ntoono mwaana me wa mubakala, Onesimo, wu nyiri nyabuta kunsa bikonyi. 
PHM.1.11	Mu ntaangu yaluta, nde waba wahele mufunu; ngo mu lumalu, weki mufunu kuri ye na me.
PHM.1.12	Me mbweesiri kumuheeke kuri ye, nde makila ma me-meene. 
PHM.1.13	Me mbeeri ntiiri kumukebe hari me-meene, mpisi heki, ha kibeendu kya ye, nde kansalila mu ntaangu yi nyiri mu bikonyi, mu ntoono Musamu Wamubwete. 
PHM.1.14	Ngo me nsiiri kutya kuyirika ntoono kwahele kitsimi kya ye ko, mpisi kiyiriki kyaaku kyakibwete, kihele kuba mu kukwiikisa, ngo bunu buri nyukulu yaaku.
PHM.1.15	Kampe mu ntoono yiyo Onesimo kabeeri wahaambuka na ye mu mwaa ntaangu, mpisi heki, ye wumutaambula kwakinkulu, 
PHM.1.16	kari bunu nkutu ko; ngo bu bvuriri bubwete ti na nkutu, mpaangi ya mutima; mbiki ti mu me, ngo bvula-bvula mu ye, mu kimuutu na mu Mfumu.
PHM.1.17	Hango-nkuumbu, mbuti ye wuhololo me bunu mbaasi yaaku, lo mutaambula bunu me. 
PHM.1.18	Mbuti nde wakuyirikila mamabi, bunu pe wuri na kibiimbu kya ye, lo ntetikele myo. 
PHM.1.19	Meme Pawulo, ntinini mu kooko kwa me-meene, me sa nyafuta, mu kuhele kuleele kuri ye ti, ye-meene wuri kibiimbu kuri me. 
PHM.1.20	Heehe, mpaangi, nyirikila mamo mu Mfumu. Dzuunisa mutima waami mu Kiristo.
PHM.1.21	Mu nsiitu mu bintambukulu bya ye, me nyikutinini bu nyaari ti, sa yirika mabvuriri kiteesu ti na ma nyikuleeriri. 
PHM.1.22	Mu ntaangu yo yimosi, yirikila me se kibeendu ki wuntambukila; me nyiri na nsiitu ti mu ntoono nsaambulu dzeenu, me sa bamvutula kuri beenu.
PHM.1.23	Epafale, mbaasi yaami mu Kiristo Yesu, wu turi mu boroko wukuheekiri mboto; 
PHM.1.24	Malako, Aristarako, Dema, Luka, bakwesala kintwaari na me, se ba kuheekiri mboto.
PHM.1.25	Hemese bweese bwa Mfumu Yesu Kiristo buba na kiluunsi kya beenu.
HEB.1.1	Mu ntaangu yayikulu, Nzaambi wadzoonso kuri bataayi beetu mu babikiri, mu dzoonsolo dzalaka na dza bitsuumbu-bitsuumbu. 
HEB.1.2	Mu biluumbu bya mpotulu bimabi, nde wadzoonso kuri beetu mu mwaana wu kari kasa mukondiri bitotolo byobinso, mu nde se kari kayirika nsi. 
HEB.1.3	Nde wuri kuseme kwa nkeembu yaandi, na kifwaani kya nzelu yaandi, nde wakwaata nsi mu mpinu dza maampu maandi; bu kamana kutsyeemese baatu mu masumu, nde wadzakala ha lubakala lwa Mwa-mpuungu kunu kinsongi-yulu.
HEB.1.4	Mwaana wayeki nkati bvuriri na bambasi, ngo kari kakondolo nkuumbu yibvuriri bubwete na bo. 
HEB.1.5	Mukwongo, Nzaambi wahele kuleele ti kuri mosi mu bambasi ti:
HEB.1.5	«Ye wuri Mwaana me,
HEB.1.5	lumalu me nyikubutiri.»
HEB.1.5	Na wahele bweese kuleele ti:
HEB.1.5	«Me sa nyaba Taayi kuri nde,
HEB.1.5	na nde sa kaba Mwaana kuri me.»
HEB.1.6	Na mu ntaangu yi kabweese kusuusa Mwaana watete mu nsi, nde waleele ti:
HEB.1.6	«Bambasi ba Nzaambi bobanso bamutsukumina.»
HEB.1.7	Mu ntoono bambasi, nde waleele ti:
HEB.1.7	«Nde wusaa bambasi baandi bunu biteembu,
HEB.1.7	na wusaa bisari byaandi bunu milaka mya mbaawu.»
HEB.1.8	Ngo kasi mu ntoono Mwaana, nde waleele ti:
HEB.1.8	«Ho! Nzaambi, mboloko yaaku yiri ya bibvu ngo bibvu.
HEB.1.8	Na lutumu lwa Kimfumu kyaaku, lutumu lwa nsungumunu.
HEB.1.9	Ye watya nsungumunu, na wabele bubayi,
HEB.1.9	mu didyo Nzaambi, Nzaambi yaaku,
HEB.1.9	kari ka kukila maasi ma kiminu,
HEB.1.9	na kubvula kutya ye ti na bambaasi baaku.»
HEB.1.10	Na wabweese kuleele ti:
HEB.1.10	«Mfumu, ye wuri, kunu mbandukulu, wayirika butoto,
HEB.1.10	mayulu ngo biyiriki bya myooko myaaku;
HEB.1.11	byo sa byaluta, ngo kasi ye, bunu wuri,
HEB.1.11	na byobinso sa byafuuka bunu binkuta;
HEB.1.12	na ye sa wabifutuka bunu kiyuunga,
HEB.1.12	na sa byakituka bunu bu kituka kinkuta,
HEB.1.12	ngo kasi ye wuri bwobumosi, na mibvu mya ye miwa ko.»
HEB.1.13	Nde wahele kuleele kuri ti mosi mu bambasi ti:
HEB.1.13	«Dzakala ha lubaka lwa me,
HEB.1.13	natee ku nyisuusa me, bataatu baaku,
HEB.1.13	baba nkata-miilu myaaku.»
HEB.1.14	Bambasi bobanso, mampeeve ma bari baheeke mu kisalu
HEB.1.14	mu ntoono babo bakondolo mvuukulu.
HEB.2.1	Hango-nkuumbu, beetu tuyelemini kuhololo mu bunkete bwalaka, mamo ma turi twayuka mpisi tuhele kuwumuka. 
HEB.2.2	Mukwongo, mbuti maampu mayaabisiri bambasi mayende mu mana, na mbuti bobanso basinini mangisi, na basii nko bataamburi museendu wayelemene. 
HEB.2.3	Ngo dyaburi beetu tubvuukila, mbuti tunyaafuni mvuukulu yayinene yiyo, yiri Mfumu wabaandikiri kuyaabisa, tumi babo bayukiri beki tswiikisa kuri beetu, 
HEB.2.4	mu kusiingisa kimbaangi kya Nzaambi mu bidiimbu, mu bimaangu, na biyiriki bya mpinu bya bitsuumbu-bitsuumbu, na mu bikabu bya Mpeeve Yangisi, bunu buri kutya kwaandi.
HEB.2.5	Mukwongo, kari kuri bambasi ko, nde kari kaha lutumu lwa nsi yikwiisa, yi turi mu kudzoonsolo. 
HEB.2.6	Ngo mu Matinu, muutu mosi wata kimbaangi waleele ti:
HEB.2.6	«Muutu, na kari, kuri ye wumubambukila mwooyo?
HEB.2.6	Bunu pe, mwaana muutu na kari, kuri ye wumutsimina?
HEB.2.7	Ye wamukulula mwaa-kiteesu kibvuriri buntele na kya bambasi,
HEB.2.7	ye wamulwiika lukoongolo lwa nkeembu na lwa lukiinsu,
HEB.2.8	ye wasuusa byobinso kunsa bitaambi byaandi.»
HEB.2.8	Mukwongo, bu kasuusa byobinso kunsa lutumu lwaandi, lo kuri kitotolo ti kimosi ko kyahele kuba kunsa lutumu lwaandi. Mu lumalu, beetuneenu twakiri kumono pe, ti byobinso biri kunsa lutumu lwaandi; 
HEB.2.9	ngo kasi tumono kuri ti, Yesu, wunde wubakuriri mu mwaa-kiteesu kibvuriri buntele, ti na kya bambasi, mu ntoono mpasi dza lufwa, nde bamulwiika lukoongolo lwa nkeembu na lwa lukiinsu, mpisi heki mu bweese bwa Nzaambi, nde kabiimba lufwa mu ntoono baatu bobanso. 
HEB.2.10	Mukwongo, bwaba bwayelemene kuri wunde wuri, byobinso biri mu ntoono ya nde, na byayirimina kuri nde, mu kunata baala balaka mu nkeembu, na kukukisa mvuukulu ya bo, mu mpasi dza wunde wabaandikiri mvuukulu yiyo. 
HEB.2.11	Bukuri muhe bungisi, na bataamburi ba bungisi bobanso, bafumuna mu muutu mosi. Mu ntoono yiyo, nde wahele kumono nsoni mu ku bateele ti bampaangi baandi, 
HEB.2.12	na wuleele ti:
HEB.2.12	«Me sa nyayaabisa nkuumbu yaaku kuri bampaangi baami,
HEB.2.12	me sa nyakusiika ha kakati dya dibuundu.»
HEB.2.13	Na wubweese kuleele ti:
HEB.2.13	«Me sa nsa nsiitu mu nde.»
HEB.2.13	Wubweese kuleele ti:
HEB.2.13	«Me ndewu, na baala ba mpa zaambi.»
HEB.2.14	Ngo bukuri baala babo bari na nyutu ya muswinyi na makila, na nde se wabaka nyutu ya bubwo, mpisi heki mu lufwa lwaandi, nde kamana makwa ma wunde waba na lutumu mu lufwa, ngo dyabulu, 
HEB.2.15	na kukuula, babo bari mu ntoono boomo bwa lufwa, baba kunsa bunkutu mu kidziingu kyaaku kyokinso. 
HEB.2.16	Mukwongo, diri dyangwanwa ti, nde wahele kwiisa mu kubakisa bambasi ngo mu kubakisa bapalila mu Abalaami. 
HEB.2.17	Mu didyo, nde kaba kafwanikina na bampaangi baandi mu myominso, mpisi kaba mukuutu bangaanga-nzaambi, ngaa-ngebe na wakwiikama mu kisalu kya Nzaambi, mu kufuta masumu ma baatu. 
HEB.2.18	Bukuri, nde-meene bu kamono mpasi, mu nsindukulu, lo wakuka mu kubakisa babo bakotaana mu nsindukulu.
HEB.3.1	Hango, bampaangi bangisi, beenu luri kintwaari mu mbila ya ku yulu, siilee mutima mu wunde wuri ntumu, na mukuutu bangaanga-nzaambi, wu turi twasiila kanyi, ngo Yesu. 
HEB.3.2	Nde wakwiikama kuri wunde wamusooriri, «bunu bwaba Moose mu nzo yaandi yoyinso.» 
HEB.3.3	Mukwongo, munkeembu wa nde bvuriri bunene ti na wa Moose, bukuri mutuungi-nzo, wubvulaa kubaka lukiinsu ti na nzo yo-meene. 
HEB.3.4	Mukwongo, mpisi nzo yiri yatuungu kuri muutu, ngo watuunga byobinso Nzaambi. 
HEB.3.5	Moose waba wakwiikama mu nzo yaandi yoyinso, bunu kisari mu kuta kimbaangi mu misamu mi baketi kuleele. 
HEB.3.6	Ngo Kiristo, wuri bunu Mwaana mu nzo, na nzo yiyo ngo beetu, mbuti tukebiri kifiki na kimweese kya nsiitu.
HEB.3.7	Hango-nkuumbu, bunu buleele Mpeeve Yangisi:
HEB.3.7	«Lolo di, mbuti luyukiri mbeembu yaandi,
HEB.3.8	lo yaa lukubisa mitima myeenu ko, bunu mu ntaangu ya tungu,
HEB.3.8	mu kiluumbu kya nsiitsulu ku nsi yankatu,
HEB.3.9	kuri bataayi ba beenu, baholaa, bakotisiri me mu nsindukulu, mu kutsiitsa me,
HEB.3.9	na bo bamwiini biyiriki bya me, 
HEB.3.10	mu mibvu makuumi mana.
HEB.3.10	Hango-nkuumbu, me nyabakiri kiseendu kikyo nkesi,
HEB.3.10	na me nyaleeriri ti: "Bo bakwewumuka mu mitima mpisi ntaangu,
HEB.3.10	na bahele kuyaaba manzila maami."
HEB.3.11	Mu bubwo, me nyalabiri kunsa nkesi dzaami ti:
HEB.3.11	bo ka bakoto mu mpuumunu yaami ko.»
HEB.3.12	Seenee madyeele, bampaangi, mpisi kuhele kuba mu beenu muutu ti mosi, wuba na mutima-bubi, wahele na kanyi, wutatuka na Nzaambi yamwooyo, 
HEB.3.13	ngo kasi, syamisineenu beenu na beenu mpisi kiluumbu, mbuti nyabusulu ya «lolo di» bunu yiri, mpisi heki ti mosi mu beenu kahele kukubisa mutima, bu kabwiiri mu mpumukunu ya masumu. 
HEB.3.14	Bukuri beetu turi bakweyeende kintwaari na Kiristo, mbuti tukebiri na keketee kibeendu kyeetu ku mbandukulu natee ku manunu.
HEB.3.15	Bunu bu diri dyaleele ti:
HEB.3.15	«Lolo di, mbuti luyukiri mbeembu yaandi,
HEB.3.15	lo yaa lukubisa mitima myeenu ko, bunu mu ntaangu ya tungu.»
HEB.3.16	Mukwongo, ba na bari bayukaana mbeembu bayitungukiri? Buri kari bobanso babo bapariri mu Ngipiti, mu ntwalusulu ya Moose ko? 
HEB.3.17	Ba na nde kabakiri nkesi mu makuumi mana ma mibvu? Buri kari babo bayirikiri masumu, bari baholaa bafwiiri mu nsi yankatu ko? 
HEB.3.18	Kuri ba na nde kalabiri ti: «Bo ka bakoto mu mpuumunu yaandi ko», mbuti ka kuri babo basiiri nko ko? 
HEB.3.19	Na beetu tumono ti bo basii kubangisina kukoto ko, mu ntoono kuhele kwa kanyi.
HEB.4.1	Ngo tuseenee madyeele, lusiilulu lwa kukoto mu mpuumunu yaandi bu lwakiri, muutu mu beenu kahele kumono kuri ti, nde wasaala ku lumperi. 
HEB.4.2	Bukuri beetuneenu, turi babo bataambula Musamu Wamubwete, bunu buri babamosi; ngo kasi, bo basii bakila ndaandu mu maampu ma bayukiri ko, bukuri bo basii bvuutuna mu kanyi, kintwaari na bambaasi bayukiri mo ko. 
HEB.4.3	Mukwongo, beetuneenu bangaa-kanyi, turi mu kukoto mu mpuumunu bunu bu kari kaleele ti:
HEB.4.3	«Kunsa nkesi dzaami me nyalabiri ti:
HEB.4.3	Bo ka bakoto mu mpuumunu yaami ko!»
HEB.4.3	Ti bukuri biyiriki, byawa kuyirima kuholosono kunu mbandukulu nsi. 
HEB.4.4	Mukwongo, mu Matinu mwaleele mu ntoono kiluumbu kyansaamu ti: «Na Nzaambi wawuuma mu kiluumbu kyansaamu mu bisalu byaandi byobinso.» 
HEB.4.5	Na ha kibeendu kinikyo, nde bweese kuleele ti: «Bo ka bakoto mu mpuumunu yaami ko.» 
HEB.4.6	Hango bukuri dyaleele kuri ti, babamosi bakoto mu mpuumunu, na babo batekisiri kutaambula Musamu Wamubwete, bakoto ko mu ntoono nko, 
HEB.4.7	nde wabweese kusoolo kiluumbu «lolo di». Mantaangu bu maluta, nde waleele mu mikuunga mya Davidi, bunu bu katekesele kuleele ti:
HEB.4.7	«Lolo di, mbuti luyukiri mbeembu yaandi
HEB.4.7	lo yaa lukubisa mitima myeenu ko.»
HEB.4.8	Mukwongo, mbuti Yoswa wabakotisiri mu mpuumunu, nkani Nzaambi kaketi kudzoonsolo mu kiluumbu kikimi, ha mambisa haho ko. 
HEB.4.9	Hango, kwakiri kiluumbu kya mpuumunu, mu ntoono baatu ba Nzaambi. 
HEB.4.10	Mukwongo, wunde wukotiri mu mpuumunu yaandi, lo wuumini se mu bisalu byaandi, bunu bwa wuumini Nzaambi mu bisalu byaandi. 
HEB.4.11	Ngo, tubingikileenu mu kukoto mu mpuumunu yiyo, mpisi heki kuhele kuba muutu wubwa bwobumosi mu nko.
HEB.4.12	Mukwongo, maampu ma Nzaambi mari mwooyo, mari na mpinu, mabvuriri kutwa ti na mpisi saabala dya mabusu moolo, dipaakaa natee haambiri kiluunsi na muheebulu, biyikulu na muluku. Mafyongokinaa, ma kwetsuna muutu, na bitsimi bya mutima. 
HEB.4.13	Kwahele kiyiriki ti kimosi kyahele kumonokono ha busu bwaandi, byobinso biri mpene na byayalulu ha miisu myaandi, kuri nde mbasi-tsuku tuyalimina mabuungu.
HEB.4.14	Hango, bu turi na mukuutu bangaanga-nzaambi wataba mayulu, Yesu, Mwaana Nzaambi, tukwaatee na keketee kimbaangi kya kanyi. 
HEB.4.15	Mukwongo, mukuutu bangaanga-nzaambi wu turi na nde, wakuka mu kutubakisa mu buyonsi bweetu. Nde bamukotoso mu nsindukulu mu myominso bunu beetuneenu, ngo kasii bwa mu masumu ko. 
HEB.4.16	Hango, tukokosoleenu na nsiitu yoyinso ha teke mboloko ya bweese, mpisi tutaambulee ngebe, na bweese mu kubaka lubakusu mu ntaangu yayelemene.
HEB.5.1	Mukwongo, mpisi mukuutu bangaanga-nzaambi wasoolu ha kakati dya baatu, na bamusuusa mu kusala mu ntoono baatu mu mitariri Nzaambi, mpisi kaha bikabu na kadzusa bibulu byaha mu kikabu mu ntoono masumu. 
HEB.5.2	Nde wakuka mu kuba na nyukulu, mu bari kunsa lubu na mu badziimbila, bukuri nde-meene se wuri kunsa buyonsi. 
HEB.5.3	Mu ntoono buyonsi bubwo, nde yelemini kudzusa bibulu byaha mu bikabu mu ntoono masumu ma nde-meene na ma baatu. 
HEB.5.4	Kuri muutu wutaambula lukiinsu lulwo mu nde-meene ko, ngo wunu wataambula mbila Nzaambi, bunu Aaloni. 
HEB.5.5	Bunubwo se, Kiristo kasii holo mu nde-meene nkeembu ya kuba mukuutu bangaanga-nzaambi ko, ngo nde wayitaambula kuri wunde waleeriri ti:
HEB.5.5	«Ye ngo mwaana waami,
HEB.5.5	lolo di me nyikubutiri.»
HEB.5.6	Bunu bu kari mu kuleele kwakaka ti:
HEB.5.6	«Ye wuri ngaanga-zaambi mu mantaangu momanso,
HEB.5.6	mu kiteesu kya Melekisedeke.»
HEB.5.7	Nde wuri mu biluumbu bya kidziingu kya muswiini waandi, wasaambila na wayiingikila, mu misaakulu myamila na mansangasa, wunde waba wakuka mu kumubvuukisa mu lufwa, na nde wataambula mvutu mu ntoono kutumuma kwaandi. 
HEB.5.8	Ti bukuri waba Mwaana, nde wayika kuba na bintambukila mu mi kamwiinini mpasi. 
HEB.5.9	Bu kakukisa kiteesu kyaandi, nde wayeki, wunde wuhaanaa mvuukulu ya mantaangu momanso, kuri bobanso bamutambukilaa. 
HEB.5.10	Nzaambi waleele mu nde ti, mukuutu bangaanga-nzaambi mu kiteesu kya Melekisedeke.
HEB.5.11	Mu ntoono yiyo beetu turi na myalaka mya kuleele, na miri mpasi mu kubaangula, bukuri beenu lwayeki na lunzingu mu kubakula misamu. 
HEB.5.12	Beenu nkani lwayeki bayikisi na kidzika, kasi beenu, kubweese kusaka ti nkani muutu kaluyikisa misamu, nkati mya mbandukulu mya maampu ma Nzaambi, na lweki mu kiteesu kya kutya beene, nkani ka byandya byakuba ko. 
HEB.5.13	Mukwongo, mpisi wunde wakiri mu kwenwa beene, lo wakiri kuyaaba pe kusobokoso maampu ma nsungumunu, bukuri nde wakiri mwaa-mwaana wansoombo. 
HEB.5.14	Ngo byandya byakuba bya baatu babuuka, bo bari mu nsalulu yaaku bayeki bayaaba kusobokoso mamabwe na mamabi.
HEB.6.1	Hango-nkuumbu, yaa tubeenee munu mu nyikusulu dzatete dza mu Kiristo ko, ngo tusakeenu nyikusulu dza baatu babuuka. Yaa tutuungee lufulu lukimi ko, mu kubweese kuyiinga madyeele, mu kusiisa biyiriki byafwa, na mu kusa kanyi mu Nzaambi; 
HEB.6.2	nyikusulu mu mitariri mbotokulu, ntetukulu myooko, mfulukulu ya bafwa, mutsuundu wa manunu. 
HEB.6.3	Mimyo beetu tuyirika, mbuti heki Nzaambi heeri miswa.
HEB.6.4	Mukwongo, baatu bari, bamwaataambula buungi, bamwaabiimba kikabu kya ku yulu, bamwaataambula Mpeeve Yangisi, 
HEB.6.5	bamwaamono luwu lwa maampu ma mamabweete ma Nzaambi, na bamwaayaaba mpinu dza nsi yikwiisa, 
HEB.6.6	ngo babwiiri, lo diri dya mpasi kuri bo mu kubweese kuyiinga madyeele. Mu didyo, mu bo-meene lo babweese kukomono Mwaana Nzaambi, na kuha nzila mu kumutuka. 
HEB.6.7	Mukwongo, butoto bubaanaa bunokono mamvula mu ntaangu ngo ntaangu, lo bumenisaa bitiiti biri mufunu kuri bahati ba manseke. Butoto bubwo butaambulaa lusakumunu lwaandi kuri Nzaambi. 
HEB.6.8	Ngo mbuti bwo kubuta mpaanga na minkangi, lo bwahele na mufunu, na hasii hantele lo buri kunsa mpopi, na manunu kubuyoko mbaawu.
HEB.6.9	Ngo banduku ba mutima, ti bukuri turi mu kudzoonsolo bubwo, beetu tuyirikiri kuyaaba mu mitariri beenu, ti luri mu kiteesu kibvuriri bubwete, na lwakwaata mvuukulu. 
HEB.6.10	Mukwongo, Nzaambi wahele na bubayi, mu kudzimbikina kisalu kyeenu, na ntiilu yi luri lwasoongo mu nkuumbu yaandi, bu lwasariri bangisi, na bu luri mu kunamitina kubasalila. 
HEB.6.11	Beetu tutiiri ti mpisi muutu mu beenu, kasoongo kifiki kyokimosi, mu kutubula nsiitu mu kiteesu kyakuka, natee kumanunu, 
HEB.6.12	mpisi luhele kuba bilyeebe, ngo luba basombisiri ba babo bari mu kanyi na nkindusulu-mutima, bataambula saala dya nsiilulu.
HEB.6.13	Mukwongo, Nzaambi kabaanaa wusa lusiilulu kuri Abalaami, bu kaba wahele na muutu wubvuriri bukuutu na nde wa kulaba, nde walaba mu nkuumbu ya nde-meene, 
HEB.6.14	waleele ti: «Ngwanwa, kusakumuna, me nyikusakumuna, na kufunusa, me nyikufunusa.» 
HEB.6.15	Mu bubwo, Abalaami, bu kakiindisa mutima, wataambulaa mi bamusiiriri nsiilulu. 
HEB.6.16	Mukwongo, baatu babaanaa balaba maalu, lo mu nkuumbu ya wubvuriri bukuutu, mu kumana mpaka, na kutswiikisa maalu. 
HEB.6.17	Mu didyo, Nzaambi bu kaba watya kusoongo na pwelelee, kuri bakoondiri ba lusiilulu, bitaasi byaandi biri byayiingaa ko, nde walaba maalu, 
HEB.6.18	mpisi heki mu misamu myoolo miri myayiingaa ko, miri lo Nzaambi wahele kusa mpya, tutaambuleenu nsyamusunu dzalaka, mu kukwaata na keketee nsiitu dzi bari batutaasila; 
HEB.6.19	dziri bunu kinko kya kidziingu kyeetu, kyakomono mu makwa na keketee, kyakaanga natee mu nsaanda Nzo-nzaambi ya ku yulu. 
HEB.6.20	Mumwo mwatekisiri kukoto Yesu mu ntoono beetu, nde wayeki mukuutu bangaanga-nzaambi mu mantaangu momanso mu kiteesu kya Melekisedeke.
HEB.7.1	Mukwongo, Melekisedeke yimayi, waba mbyaasi Saleme, ngaanga-nzaambi ya Mwa-yulu; nde wayende mu kubwaana Abalaami, wanangukini ku mudziingu wu kabwiisiri bambyaasi, na wamusakumuna. 
HEB.7.2	Abalaami, kuri nde kaheeri kikuuku kyakuumi, mu byobinso bi kabakiri. Ngo mbuti mu kubaangula nkuumbu Melekisedeke, lo dyatete nde «mbyaasi ya nsungumunu» tumi se mbyaasi Saleme, haho lo ti «mbyaasi ya kiyeengi.» 
HEB.7.3	Nde wahele na taayi, wahele na nguri, wahele na muloongo kinkaaka, wahele na mbandukulu biluumbu, wahele na manunu kidziingu, wafwanikina na Mwaana Nzaambi, nde ngaanga-nzaambi mu mantaangu momanso. 
HEB.7.4	Monee buri bunene bwa wunde wuri, Abalaami, nkaaka, kaholaa wumuheeri kikuuku kyakuumi, mu bibvuriri bubwete bi kabakiri. 
HEB.7.5	Baala ba Levi bo se, bataambula kisalu, bari na ntumunu mu kuyisila kikuuku kyakuumi kuri baatu, bunu buri mangisi, haho lo ti, kuri bampaangi ba bo-meene, bari bo se bapalila mu Abalaami. 
HEB.7.6	Melekisedeke, wuri waba wahele mu muloongo kinkaaka kya bo, wataambula kikuuku kyakuumi kuri Abalaami, na wasakumuna wunde wataamburi nsiilulu. 
HEB.7.7	Ngo, kwahele nkalikisi, wa mukuutu koosakumunaa wa kilesi. 
HEB.7.8	Hamaha, kikuuku kyakuumi, baatu bari lo bafwiiri bakookitaambulaa, ngo kunii muutu wu bari baleele ti wuri mwooyo. 
HEB.7.9	Lo tutsiitsiri kuleele ti, ku kimbisa kya Abalaami, Levi mutaamburi kikuuku kyakuumi, nde se waheeri kikuuku kyakuumi. 
HEB.7.10	Mukwongo, nde waba wakiri mu mwooyo Abalaami nkaaka, mu ntaangu ya ba kweemubwaana Melekisedeke.
HEB.7.11	Ngo mbuti nyirimunu yakuka yaba kubakila mu kisalu kya bungaanga bwa Nzaambi mu baala ba Levi, bunu buloombolo mangisi ma baatu, lo nkya mufunu baketi kumono, mu kuba na kisari kikimi mu kiteesu kya Melekisedeke, nkani ka mu kiteesu mu kya Aaloni ko wu bari basoolo? 
HEB.7.12	Mukwongo, kisalu kya bungaanga bwa Nzaambi kiyiingana, lo mangisi se mayelemini kuyiinga. 
HEB.7.13	Bukuri wunde wu bari mu kudzoonsolo mu misamu mimami, wa mu kitsuumbu kikimi, kyahele na muutu wasariri kisalu kya dziku. 
HEB.7.14	Mukwongo, diri dyayabakana ti Mfumu yeetu wapalila mu Yuda, kitsuumbu, kiri Moose kasii leele musamu ti mosi ko, mu mitariri bangaanga-nzaambi.
HEB.7.15	Didyo dyamonoko na pwelelee, habaanaa ngaanga-nzaambi yikimi, yiri bunu Melekisedeke, yitelemini. 
HEB.7.16	Nde wuri lo weki ngaanga-nzaambi, ngo kari bunu buri ntumunu dza mangisi ma kimuutu ko, kasi bunu buri mpinu dza kidziingu kyahele manunu. 
HEB.7.17	Bukuri diri dyaleele ti:
HEB.7.17	«Ye wuri ngaanga-zaambi mu mantaangu momanso,
HEB.7.17	mu kiteesu kya Melekisedeke.»
HEB.7.18	Mukwongo, lutumu lwalukulu lwayeki lwayisulu, bukuri lwaba lwahele na makwa, na lwahele mufunu. 
HEB.7.19	Bukuri mangisi mahele kunata kitotolo ti kimosi, ku nyirimunu yakuka, ngo beetu twakoto mu nsiitu yibvuriri bubwete, mu yo beetu tukokisilaa kuri Nzaambi.
HEB.7.20	Mimyo myayirimini mu ndabulu maalu, ngo kasi bakaka bayeki bangaanga-nzaambi, kwahele kulaba maalu. 
HEB.7.21	Ngo nde wayeki ngaanga-nzaambi mu ndabulu maalu ma wunde waleeriri kuri nde ti:
HEB.7.21	«Mfumu wayeki walaba,
HEB.7.21	kabweese kuyiinga bitsimi ko:
HEB.7.21	"Ye wuri ngaanga-nzaambi mu mantaangu momanso."»
HEB.7.22	Mu kiteesu kikyo, Yesu wayeki mutamuni lulelusunu lubvuriri bubwete.
HEB.7.23	Ngo bakaka bamaba, bari balaka mu kuba bangaanga-nzaambi, bukuri lufwa lukoobakabukisa mu kunamitina kisalu. 
HEB.7.24	Ngo nde bukuri wanamitina kuba mwooyo mu mantaangu momanso, wuri na kingaanga-nzaambi kiri kyawaanaa ko. 
HEB.7.25	Hango-nkuumbu, nde wakuka mu kubvuukisa kwa kinkulu, babo bakookokosolaa mu nde kuri Nzaambi, bukuri nde wuri mwooyo mu mantaangu momanso, mu kusaambila mu bo. 
HEB.7.26	Mukwongo, kuri beetu mukuutu bangaanga-nzaambi waba wayelemene ngo wabubwo. Nde wangisi, wahele na mamabi, wahele na masumu, wahaambuka na bangaa-masumu, na bamunaakisa ku nkati yulu. 
HEB.7.27	Nde wahele na nzala kusa busaanaa bakuutu ba bangaanga-nzaambi bakaka, mu kudzusa bibulu bya kuha mu kikabu mpisi kiluumbu, dyatete mu masumu ma nde-meene, tumi mu ma baatu. Bukuri mimyo nde wayirikiri mbala mosi, bu kaheeri nyutu ya nde-meene. 
HEB.7.28	Mukwongo, mangisi mabyaalisaa baatu bari na buyonsi, mu kuba bakuutu ba bangaanga-nzaambi; ngo kasi maampu ma ndabulu maalu mayisa ha mambisa ma mangisi, mabyaalisa Mwaana, watubuka mu nyirimunu yakuka, mu mantaangu momanso.
HEB.8.1	Musamu wubvuriri mufunu, mu mi turi mu kuleele, ngo wumawu: beetu turi na mukuutu bangaanga-nzaambi wa bubwo, wadzakala ha lubakala lwa mboloko ya bumbyaasi mu mayulu. 
HEB.8.2	Kisari mu nzo yangisi na mu musaampu wangwanwa, watuungu kuri Mfumu, nkani ka kuri muutu ko. 
HEB.8.3	Mukwongo, mpisi mukuutu bangaanga-nzaambi, bamubyaalisaa mu kuhaanaa bikabu na kudzusaa bibulu byaha mu kikabu; haho hari mufunu kuri nde se mu kuba na kitotolo, ki kaha. 
HEB.8.4	Mbuti nde waba ha butoto, nkani kaketi kuba ngaanga-nzaambi ko, bukuri kuri bakimi bakoohaanaa bikabu bunu buri mangisi. 
HEB.8.5	Bo bakoosalaa kisalu, mu kusombosolo kifwaani kya bitotolo bya ku yulu, bunu bwaba yaabisa Nzaambi kuri Moose, mu kutuunga musaampu. Nde wamuleele ti: «Yirika myominso, bunu buri kifwaani kya ma bakusoongiri ku yulu mulaandu.» 
HEB.8.6	Kasi mu lumalu, nde wabaka kisalu kyasoboko, kibvuriri mufunu, bukuri nde wuri munkabu-kati wa lulelusunu lubvuriri bubwete, lu basiiriri nsiilulu dzibvuriri bubwete.
HEB.8.7	Mukwongo, mbuti lulelusunu lwatete lulwo, lwaba lwahele na mya maseembu, nkani baketi kusaka lwadzoolo ko. 
HEB.8.8	Ngo mu kubaŋaŋina, nde wabaleele ti:
HEB.8.8	«Monee, biluumbu biri mu kukwiisa, bu leele Mfumu,
HEB.8.8	me sa nyasa lulelusunu lwamoono
HEB.8.8	na nzo Isaheli na ya Yuda.
HEB.8.9	Lwo lubweese kuba bunu buri lulelusunu,
HEB.8.9	lu nyasiiri na bataayi ba bo ko,
HEB.8.9	mu kiluumbu ki nyabakweeti mu kooko,
HEB.8.9	mu kubapalisa mu nsi ya Ngipiti.
HEB.8.9	Me nyabayekiri, bukuri bo-meene,
HEB.8.9	basii namitina kuba mu lulelusunu lwaami ko,
HEB.8.9	bu leele Mfumu.
HEB.8.10	Lulelusunu lu nyisa me na nzo ya Isaheli,
HEB.8.10	luri bumabu:
HEB.8.10	ha mambisa ma biluumbu bibyo,
HEB.8.10	bu leele Mfumu:
HEB.8.10	me sa nyabaha mangisi maami,
HEB.8.10	me sa nyamatina mu mitima mya bo:
HEB.8.10	me sa mba Nzaambi bo
HEB.8.10	na bo sa baba baatu baami.
HEB.8.11	Ka kuba muutu ti mosi ko,
HEB.8.11	wuyikisa mbaasi yi bari nsi mosi,
HEB.8.11	bunu mpe wuleele kuri mpaangi yaandi ti: yaaba Mfumu!
HEB.8.11	Mukwongo, bobanso sa bayaaba me,
HEB.8.11	kuholosono bilesi natee bakuutu mu bo,
HEB.8.12	bukuri me sa nyahemesene lumvuki lwa bo,
HEB.8.12	na ka nyibweese kubaambukila mwooyo mu masumu ma bo ko.»
HEB.8.13	Habaanaa wudzoonsolo mu lulelusunu lwamoono, lo nde sii kuri ti lwatete luba lwalukulu; ngo bibyo byeki byabikulu na byanuna, byeki bele mu kudziimbila.
HEB.9.1	Lulelusunu lwatete lwaba na mikele mya lusaambulu, na nzo yangisi ya ha butoto. 
HEB.9.2	Mukwongo, mu musaampu watete wu batelimisi, wu baba leelaana ti nzo yangisi, mwaba kitetukulu kya mwiinda, taabala, na mampa maha mu kikabu. 
HEB.9.3	Ku mbisa nsaanda yamoolo, kwaba kihekiri ki baba teelaana ti kibeendu kyangisi na ngisi. 
HEB.9.4	Mumwo mwaba dziku dya woolo, di baba yokilaana mananaasi, na sanduku dya lulelusunu dyalata woolo mpele na mpele, munsa dyo mwaba kisa kya woolo kyaba na maana, mwaba se luboto lwa Aaloni, lwaba na bifulu, na matari ma lulelusunu. 
HEB.9.5	Ha yulu sanduku haba bakeluba ba biteki bya nkeembu, basa mposi ha kibeendu ki bayiitulaa makila ma ndoombulu mpemisi mu masumu. Kwahele kwaandi mufunu mu kunonono mutatu.
HEB.9.6	Bitotolo bibyo byaba byasuusa mumwo, na bangaanga-nzaambi, mu mpisi ntaangu, baba kotaana mu musaampu watete, mu kusa kisalu kyaaku. 
HEB.9.7	Mu musaampu wamyoolo, wunu mukuutu bangaanga-nzaambi, waba kotaana mbala mosi mu mubvu, na makila ma kuha kikabu mu ntoono lumvuki lwa nde-meene, na lwa baatu. 
HEB.9.8	Mpeeve Yangisi yaba soongaana bubwo ti, nzila ya nzo yangisi yakiri kudzibula pe, bukuri musaampu watete waba wakiri wateleme. 
HEB.9.9	Yiyo nkuma mu ntaangu ya lumalu, yisoongo ti bikabu, na bibulu byadzusu mu kikabu, byahele kukuka mu kunata mu nyirimunu yakuka, mu nsimunu yaandi, muutu wunde wukoosaambilaa. 
HEB.9.10	Mimyo mini mikele mya kimuutu, mu mitariri byandya, bya kunwa na nswaakulu nyutu ya bitsuumbu-bitsuumbu, mi bari baha mya kubvumina natee mu ntaangu ya nyiingulu misamu.
HEB.9.11	Kasi Kiristo wayisa bunu mukuutu bangaanga-nzaambi, mu bitotolo byabibwete byeki haaka. Nde wakoto mu musaampu wubvuriri bunene, na wubvuriri kuyirima, wahele kuyirima mu myooko mya baatu, haho lo ti wahele kuba wa biyiriki bya nsi yimayi. 
HEB.9.12	Nde wakoto mbala mosi mu nzo yangisi, kari na makila ma bantaba na ma bangoombo ko, ngo na makila ma nde-meene, mu kutamuna nkuululu yahele manunu. 
HEB.9.13	Bukuri, mbuti makila ma bantaba, na ma bangoombo, na lufutu lwa mukasi ngoombo, lu bayitila ha yulu basumuka, lubahaanaa bungisi mu ntoono nsyemusunu ya muswiini, 
HEB.9.14	lo makila ma Kiristo, waheeri nyutu yaandi yahele na kipfuumi, mu Mpeeve ya mantaangu momanso kuri Nzaambi, mabvuriri kutsyeemese nsimunu yeetu mu biyiriki byafwa, mu kusalila Nzaambi yamwooyo.
HEB.9.15	Mu didyo, nde kari munkabu-kati wa lulelusunu lwamoono, mpisi heki lufwa lwaandi, bu lwayisa mu kukuula baatu mu lumvuki lu basiiri, mu lulelusunu lwatete, babo bayuka mbila, bataambula Saala dya mantaangu momanso, di bari babasiila.
HEB.9.16	Bukuri haho hari misiku mya muutu mu masaala, diri mufunu mu kusoongo kuri ti muutu wunde wafwa. 
HEB.9.17	Mukwongo, misiku mya muutu mu masaala ndaandu kuri muutu wunde weki wafwa, ngo habaanaa muutu wakiri mwooyo, lo miri ndaandu ko. 
HEB.9.18	Mu didyo, lulelusunu lwatete, ka lwaketi kubaandika kwahele makila ko. 
HEB.9.19	Moose, kamanaa kutaanga ntumu lumosi-lumosi, bunu buri mu mangisi, ha busu bwa bobanso, ha keki holaana makila ma baala ba bangoombo na ma bantaba, mu kusaanga na maampa, na kuholo kimpaala kya isopi kyakaanga myoosi mya bibulu myabeenge; tumi ha kanyaka mo ha yulu mukaanda mangisi, na ha yulu baatu bobanso, 
HEB.9.20	na waleele ti: «Mamama ngo makila ma lulelusunu lwatuma Nzaambi mu beenu.» 
HEB.9.21	Nde wanyaka se makila ha yulu musaampu na ha yulu bisalulu byobinso bya lusaambulu. 
HEB.9.22	Byobinso mpaangi-pe biri byatsyeemusu mu makila, bunu bu loombolo mangisi, na ka kuri mpemisi ko, kwahele nsyamukunu makila.
HEB.9.23	Ngo mbuti bibyo byafwanikina na bitotolo bya ku yulu byatsyeemusu mu nzila yiyo, lo diri mufunu ti bitotolo bya ku yulu byo-meene, biba byatsyeemusu mu nzusulu bibulu bibvuriri bubwete byaha mu kikabu. 
HEB.9.24	Mukwongo, Kiristo wahele kukoto mu manzo mangisi, matuungu mu myooko mya baatu, mari kini kifwaani kya nzo yangisi yangwanwa, ngo wakoto mu yulu dyo-meene, mu kumonokono lumalu ha busu bwa Nzaambi mu ntoono beetu. 
HEB.9.25	Kari mu kuri ti kaha nyutu yaandi mbala dzalaka ko, bu koosaanaa mukuutu bangaanga-nzaambi wukotaa mu nzo yangisi Mpisi mubvu, na makila mahele kuba ma nde-meene. 
HEB.9.26	Bukuri, lo nde keti kumonaa mpasi mbala dzalaka, kuholosono kwayirimini nsi. Ngo kasi mu lumalu, Kiristo wamonokono mbala mosi, ku manunu ntaangu, mu kuyaala masumu mu mpeelu nyutu ya nde-meene bunu kikabu. 
HEB.9.27	Ngo bukuri dyadzeengu kuri ti, baatu bafwa mbala mosi kitsu, ha mambisa haho, mutsuundu wiisiri, 
HEB.9.28	bunubwo se, Kiristo bamuha mu kikabu mbala mosi, mu kuyusula masumu ma fundu-fundu dya baatu, na kumonokono lwadzoolo kwahele masumu, kuri babo bamukiinga, mpisi kabaha mvuukulu.
HEB.10.1	Mangisi ma Moose mahele kusoongo bunu buri bitotolo, ngo kasi kini kifwaani kya bitotolo bikwiisa; na nzusulu bibulu byaha mu kikabu, mpisi mubvu, kwahele manunu, yahele kubangisina kunata ku nyirimunu yakuka, babo bakokosolaa kuri Nzaambi. 
HEB.10.2	Mbuti babo basambukila mu kiteesu kikyo, bakotaambulaa nsyemukunu ya masumu mbala mosi, nkani lo bahele bweese kuba kunsa kibila mu nsimunu yaaku, na nkani bayeki bahoto kuha bikabu. 
HEB.10.3	Ngo nzusulu bibulu byaha mu kikabu yiyo, yikoohaanaa mbambukulu mwooyo mu masumu, mpisi mubvu. 
HEB.10.4	Bukuri kuri ti bele ko ti, makila ma bangoombo na ma bantaba mayusula masumu.
HEB.10.5	Hango-nkuumbu, bu kayisa ha nsi nde waleele:
HEB.10.5	«Ye wasii tya kuri ti bakudzusula kibulu na bakuha kikabu ko,
HEB.10.5	ngo kasi ye wampa nyutu.
HEB.10.6	Ye wasii mono kiminu ko,
HEB.10.6	mu nzusulu na nyokulu bibulu,
HEB.10.6	na mu bikabu mu ntoono masumu.
HEB.10.7	Ngo me nyaleele ti: "Ho! Nzaambi, mono, me nyiisiri,
HEB.10.7	mu kuyirika kutya kwa ye,
HEB.10.7	bunu bu diri dyatinu mu nkwaala mukaanda, mu ntoono me."»
HEB.10.8	Tekesele mamo nde waleele ti: «Ye wasii tya na wasii mono kiminu ko, mu nzusulu ya bibulu na mu bikabu, mu nyokulu bibulu na mu bikabu, mu ntoono masumu.» Bikabu bibyo babihaanaa bunu bu loombolo mangisi. 
HEB.10.9	Hango nde wubweese kuleele ti: «Mono, me nyiisiri mu kuyirika kutya kwa ye.» Mu didyo, nde yisiri nsambukulu yatete na suusiri nsambukulu yamoolo. 
HEB.10.10	Mu kutya kukwo, beetu turi twataambula bungisi, mu Yesu Kiristo waheeri nyutu yaandi bunu kikabu lwo lumosi.
HEB.10.11	Mpisi ngaanga-nzaambi wutelemaa mpisi kiluumbu mu kusa kisalu kyaandi, na mu kudzusa bibulu byaha mu kikabu mbala dzalaka, ngo byo byahele kubangisina kuyusula masumu. 
HEB.10.12	Ngo kasi, nde bu kaheeri kikabu kya kudzusa mu ntoono masumu, wadzakala ha lubakala lwa Nzaambi kwakinkulu. 
HEB.10.13	Mu lumalu, nde wuri mu kukiinga, natee ku basuusiri bataatu baandi, kuri baba nkata-miilu myaandi. 
HEB.10.14	Mukwongo, mu kikabu kyokimosi, nde kari kanata ku nyirimunu yakuka kwakinkulu, babo ba kari kaha bungisi.
HEB.10.15	Mpeeve Yangisi se yiri mu kutuswikisila dyo. Nde wuleele ha mambisa haho ti:
HEB.10.16	«Lumalu ngo lulelusunu lu nyikaanga me beetu na bo,
HEB.10.16	ha mambisa ma biluumbu bibyo, bu leele Mfumu:
HEB.10.16	me sa nyabaha mangisi maami mu mitima,
HEB.10.16	na me sa nyamatina mu bitsimi bya bo.»
HEB.10.17	Na ti: «Me mbweese kubambukila mwooyo, mu masumu ma bo, na mu lumvuki lwa bo, ti mu mwaa-ntaangu mosi ko.» 
HEB.10.18	Ngo haho hari mpemisi, lo babweese kuha kikabu mu ntoono masumu ko.
HEB.10.19	Hango bampaangi, beetuneenu turi na nsiitu ya kukoto mu nzo yangisi mu makila ma Yesu. 
HEB.10.20	Nde watudzibukila nzila yamoono na yamwooyo, ha lumbisa lwa nsaanda yiri nyutu yaandi, 
HEB.10.21	na turi na ngaanga-nzaambi yayinene, mu nzo ya Nzaambi. 
HEB.10.22	Ngo hemese tukokosoleenu mu mutima wa mutsiina, na kanyi dyakuka, kuri mutima watsyeemese mu bitsimi byabibi, na nyutu yaswaaku mu maampa matsyeeme. 
HEB.10.23	Hemese tukebeenu nsiitu yi turi mu kweyaabisa, kwahele mpololo-bito, bukuri wunde wasa lusiilulu wakwiikama. 
HEB.10.24	Hemese tukebesenee manyutu beetu na beetu, mu kubaka nsyamusunu mu ntiilu na mu biyiriki byabibwete. 
HEB.10.25	Yaa tuyekelee dibuundu dyeetu ko, buri kifu kya babamosi, ngo tusyaamisineenu beetu na beetu, bu tuyaari kuri ti kiluumbu kikokisiri.
HEB.10.26	Bukuri mbuti tunamitini mu kweyirika masumu, mu kutya kwa beetu-meene, ha mambisa ma kuyaaba ngwanwa, lo kusii nzusulu bibulu mu ntoono masumu ko, 
HEB.10.27	ngo bisiiri lo kunu kukiinga mutsuundu wansisi na mbaawu ya makwa, mbasi-tsuku yiyoko bangaa-tungu. 
HEB.10.28	Mpisi wusinina mangisi ma Moose, lo kusa kumudzusa kwahele kyaari, mbuti kuri baatu boolo bunu pe batatu, bata kimbaangi mu ma kayirikiri. 
HEB.10.29	Heki lo buri beenu lutsima bubeele bunene bwa maseembu, ma baha kuri wunde wusaana Mwaana Nzaambi, wunyaafuna makila ma lulelusunu ma kari kabakala bungisi, na kutuka Mpeeve ya bweese? 
HEB.10.30	Mukwongo, beetu tuyaari wunde waleele ti: «Me nyibvutula kitete, me nyiha museendu», na wabweese kuleele ti: «Mfumu sa katsuundisa baatu baandi.» 
HEB.10.31	Diri dyansisi mu kubwa mu myooko mya Nzaambi yamwooyo. 
HEB.10.32	Baambukeenu mwooyo mu biluumbu byatete, biri beenu lumanaa kutaambula buungi, beenu lwakuunda kikiindu kyakinene na kya mpasi. 
HEB.10.33	Mu mantaangu mamosi, baba kwelutuka na kwelukwaamisa ha busu bwa baatu; mu mantaangu makaka beenu lwaba mu kibari kya babo ba baba yirikila ma bubwo. 
HEB.10.34	Mukwongo, beenu lwakabula mpasi dza babo baba mu boroko, na beenu lwataambula mu kiminu, ti baluhosono na bitotolo byeenu, bu lwaba luyaari kuri ti luri na busina bubvuriri bubwete, na buri bwawaana ko. 
HEB.10.35	Ngo yaa luyekele nsiitu yeenu ko, mu yo muri museendu wamunene. 
HEB.10.36	Mukwongo, beenu luri na nzala kuba na kifiki, mu kukukisa kutya kwa Nzaambi, na kutaambula bi kari kasa lusiilulu. 
HEB.10.37	Bukuri dyatinu ti:
HEB.10.37	«Hasiiri hantele, mwaa ntaangu yantele,
HEB.10.37	na wunde wukwiisa sa kiisa,
HEB.10.37	kadziingila ko.
HEB.10.38	Ngaa-kusuunguma waami sa kaba mwooyo mu kanyi,
HEB.10.38	ngo mbuti yekiri, lo muheebulu waami kamono kiminu mu nde ko.»
HEB.10.39	Beetu turi babo bakooyekelaa mu kudziimbila ko, ngo turi babo bari na kanyi mu kukala miheebulu myeetu.
HEB.11.1	Kanyi ngo nsiitu mu bitotolo bi bakookiingaa, bitotolo bya nsiitu, nkangumunu yangwanwa mu bitotolo bi bahele kumono. 
HEB.11.2	Mu kanyi didyo, bari ba bateelele bankaaka kimbaangi.
HEB.11.3	Mu kanyi, beetu tukoobakalaa ti mansi mayirimini mu maampu ma Nzaambi, kuri lo bitotolo byamonokono, byayirimina mu bitotolo byahele kumonokono.
HEB.11.4	Mu kanyi, Abele kaheeri kuri Nzaambi kikabu kya kudzusa kibvuriri bubwete ti na kya Kayini. Mu kanyi didyo, nde bari bamuteelele kimbaangi ti nde wasuunguma, Nzaambi nde-meene wata kimbaangi mu bikabu byaandi. Mu kanyi didyo nde kakiri mu kwedzoonso ti bukuri wayeki wafwa. 
HEB.11.5	Mu kanyi, Enoki bamunata ku yulu mpisi kahele kumono lufwa, na basii bweese kumumono ko, bukuri Nzaambi wamuneti, ngo tekesele bamunata, nde bamuteeriri kimbaangi ti wabweeye kuri Nzaambi. 
HEB.11.6	Ngo mbuti kanyi dyo pe, lo kuri muutu wubweeye kuri Nzaambi ko; bukuri wunde wukokosolo kuri Nzaambi, yelemini kutaambula ti Nzaambi wuri, na nde koohaanaa museendu kuri babo bamusakaa.
HEB.11.7	Mu kanyi, Nowa wataambula ndubululu kuri Nzaambi, mu ntoono bitotolo byaba byakiri kumonokono pe, mu mutima wa kinzaambi nde watuunga nzo ya kiluungu, mu kubvuukisa nzo yaandi; mu kanyi nde kari kabwiisa nsi, na mu kanyi nde kayeki mukondiri saala dya nsungumunu.
HEB.11.8	Mu kanyi, Abalaami katumumini mu mbila yi kayukiri, mu kweende ku nsi yi kaba kayelemene kutaambula bunu saala, na wayende kwahele kuyaaba ku kaba kweende. 
HEB.11.9	Mu kanyi, nde wayende kwedzakala ku nsi ya lusiilulu, buni ku nsi ya bunzeense, nde waba dzakalaana kunsa musaampu bunu ba Isaki na Yakobe, bari bakondiri ba saala dya lusiilulu lwo lumosi na nde. 
HEB.11.10	Bukuri nde waba kiingaana bvula diri na lufulu lwamakwa, diri Nzaambi ngo muteesi na mutuungi.
HEB.11.11	Mu kanyi, Sara nde se, ti bukuri waba kisita na mibvu myaba myeki myaluta, nde wabangusini kusa busoombi, bukuri nde wamwiini ti wunde wasa nsiilulu wakwiikama. 
HEB.11.12	Hango-nkuumbu, mu muutu mosi, wuri weki wayaaba lufwa, mwabutuka biseendu biri kufuna bunu bambwetete ku yulu, na bunu munyeenge mu simu dya mubu wuri bwa kutaangula pe.
HEB.11.13	Bobanso babo bafwiila mu kanyi, kwahele kutaambula bitotolo bya nsiilulu, ngo kasi, babitariri ku la na bamono kiminu mu byo, bo babakuri ti banzeense bari, na bidyeengi ha butoto. 
HEB.11.14	Mu nzoonsulu dza bubwo, bo baba soongaa ti bakwesaka nsi. 
HEB.11.15	Ngo mbuti baba kwetsimaana nsi yi basiisiri, nkani baketi kubaka ntaangu ya kubvutuka; 
HEB.11.16	kasi mu lumalu, bo bari mu musoongo mu nsi yibvuriri bubwete, haho lo ti nsi ya ku yulu. Hango-nkuumbu, Nzaambi wahele na nsoni mu bo, kuri ti bamuteele Nzaambi bo, bukuri nde wayeki wabayirikila bvula.
HEB.11.17	Mu kanyi, Abalaami ba mutsiitsa, kari lo heeri mwaana mu kikabu, na nde waha Isaki, mwaana waandi ndemosi, bukuri wataamburi nsiilulu 
HEB.11.18	mu nde dzileele ti: «Mu Isaki, ye wubaka baala.» 
HEB.11.19	Nde waba na kitsimi ti, Nzaambi wakuka mu kufulukisa muutu wafwa, mu didyo nde kabweesiri kubaka mwaana waandi, bunu ti nkuma.
HEB.11.20	Mu kanyi, Isaki se wasakumuna Yakobe na Esawu, mu ntoono kidziingu kikwiisa.
HEB.11.21	Mu kanyi, Yakobe bu kaba mu kufwa, wasakumuna mosi mosi mu baala ba Yosefi, na nde watsukuma kuri wasikima mu nto luboto lwaandi.
HEB.11.22	Mu kanyi, Yosefi bu kaba weki ku nsukulu kidziingu kyaandi, wanzoonsolo mu mpalulu baala ba Isaheli, na waha ntumunu mu mitariri biyisi byaandi.
HEB.11.23	Mu kanyi, Moose kamana kubutuka, taayi na nguri bamusweekiri mu mangoondo matatu, bukuri bamwiini bubwe bwa mwaana, na basii ba na boomo ko mu musiku wa mbyaasi.
HEB.11.24	Mu kanyi, Moose kamana kubuuka, wabisiri bamuteele ti nde mwaana wa mwaana Falaho wa mukyeetu.
HEB.11.25	Nde wasooriri mu kumono mpasi kintwaari na baatu ba Nzaambi, ti na kukeembe mu masumu, mu mwaa-ntaangu yantele. 
HEB.11.26	Nde wamwiini ti, kuba wasaanu bunu Kiristo, bubwo busina bubvuriri bunene ti na busina bwa ku Ngipiti. Bukuri nde waba talilaana museendu.
HEB.11.27	Mu kanyi, nde wasisa Ngipiti, kwahele kubata nkesi dza mbyaasi; bukuri nde waba wateleme na keketee, bunu muutu wuri mu kumono wunde wuri bamumonaa ko. 
HEB.11.28	Mu kanyi, nde wayirika Paaka na nyakunu makila, mpisi heki mudzusi kahele kubelemene baala ba bo, babutuka batete.
HEB.11.29	Mu kanyi, bo basabukiri mubu wabeenge, bunu bakwedyaata ha butoto bwakana, kasi bari Ngipiti batsiitsaana kusabuka, bawii kudyaama mu maampa.
HEB.11.30	Mu kanyi, bibaka bya Yeriko byabwiiri, bamanaa kubidyengekele mu biluumbu nsaamu. 
HEB.11.31	Mu kanyi, Lakabi ngaa-buyala, kasii fwa ko, kintwaari na bangaa-tungu, bukuri nde wataamburi bakoondolo ba mansweeki mu kiyeengi. 
HEB.11.32	Nki nyibweese kuleele? Mukwongo, ntaangu yo pe mu kudzoonsolo mu myominso mitariri Ngedehoni, Baraki, Samsoni, Yefeta, Davidi, Samweli, na babikiri, 
HEB.11.33	bo bari mu kanyi, babwiisa bimfumu, basalila nsungumunu, bataambula bi babasiiriri nsiilulu, bakaanga minwa mya bankosi, 
HEB.11.34	badzimisa mambaawu mamakwa, babvuuka mu lufwa lwa mu saabala, babweese kubaka makwa ha mambisa ma buyonsi, basoongo bunkanyi mu mudziingu, bayitikisa mikaangu mya bayongolo mya banzeense. 
HEB.11.35	Bakyeetu babweese kutaambula mfulukulu baatu baaku baba bafwa.
HEB.11.35	Bakaka babanyonyo manyutu, ngo babisiri kuri ti babakuula, mpisi babaka mfulukulu yibvuriri bubwete. 
HEB.11.36	Bakimi, bamono mpasi dza munsiku na dza nkwaasulu, natee se na dza mu bikonyi na dza mu boroko; 
HEB.11.37	babamosi babadzusula mu matari, babatabala mu kwaasa, bafwiila mu saabala, bani babakweyimaana kuri balwaata mikaanda mya bimeeme bunu pe mya bantaba, kwahele kuba na kitotolo, kuri babakwaamisa na bababamisa. 
HEB.11.38	Nsi yaba yahele kuyelemene mu bo, babakweyimaana mu mansi mankatu, mu milaandu, mu mantari na miduku.
HEB.11.39	Bobanso babateeriri kimbaangi kya kyakibweete, mu ntoono kanyi dyaaku, kwahele kutaambula bi babasiiriri lusiilulu. 
HEB.11.40	Nzaambi waba wataasila kitotolo kibvuriri bubwete, mpisi heki bo bahele kutubuka mu nyirimunu yakuka kwahele beetu.
HEB.12.1	Mu didyo, beetuneenu se, bukuri bambaangi balaka batudyengekele, tuloosee mpisi kilemu na masumu mahele na mpasi mu kutunzungukila, na tudzumunee ntiinu mu kifiki, mu kiteesu ki bari batutakala. 
HEB.12.2	Tusyeetulee kisoosi kuri Yesu, mubaandiki na mukukisi kanyi, nde wuri, ha kibeendu kya kiminu ki bamusoongiri, wakuunda mpasi dza kuruwa, bu ka nyaafuna nsoni, na wadzakala ha lubakala lwa Nzaambi na lwa mboloko yaandi.
HEB.12.3	Beenee na bitsimi mu wunde wakuunda nwanusunu dza bangaa-masumu, mpisi luhele kuholo-bito, na bitsimi byeenu bihele kubvutuka mambisa. 
HEB.12.4	Beenu lwakiri kutanda mpe mu kunwaanisa masumu, natee mu kiteesu kya makila. 
HEB.12.5	Beenu lwadzimikini nsyamusunu dzi bari baluha bunu ti kuri baala:
HEB.12.5	«Mwaana waami, yaa nyaafunaa nseembulu dzi kuseembele Mfumu ko,
HEB.12.5	na yaa holo-bito ko mbuti nde wukuŋaŋana.
HEB.12.6	Mukwongo, Mfumu kooseembaana wu katiiri,
HEB.12.6	nde wulataa mpisi mwaana wu Kakootaambulaa.»
HEB.12.7	Mu nsungukulu ya beenu-meene, beenu luri mu kwekuunda mpasi, Nzaambi wuhololo beenu buni baala baandi. Mukwongo, nkya mwaana wuri taayi kamuseembaa ko? 
HEB.12.8	Mbuti beenu bakooluseembaa bunu bu baseembelaa baala bobanso ko, lo beenu luri baala bangwanwa ko, ngo baala bari taayi wahele kubayaaba. 
HEB.12.9	Beetuneenu twaba na bataayi ba muswinyi, baba kwetuseembaana, na twaba babvuminaana; ngo dyaburi tuhele kubvula kutumuma kuri Taayi dya mampeeve, mpisi tuba mwooyo? 
HEB.12.10	Bo baba kwetuseembaana mu mwaa-ntaangu yantele, bunu bu baba kwemwiinaa bo, ngo kasi Nzaambi kutuseembe mu ndaandu ya beetu-meene, mu kuri ti katuha bungisi. 
HEB.12.11	Mpisi nseembulu hatete dzikoomonokaa bunu ntoono ya kiminu ko, ngo bunu ya ngebe, kasi ku mankula dzikoobutaa kimbutu kya kiyeengi na kya nsungumunu kuri babo bataamburi nyikusulu.
HEB.12.12	Hango-nkuumbu, kumisee myooko myeenu myahele makwa, na maboongo meenu makwetekete. 
HEB.12.13	Suungukee manzila ma lukwedyaatila mu miilu myeenu, mpisi heki mubeeru kuulu kahele kusuumbuka ngo katsiinika.
HEB.12.14	Namitinee kwesa kiyeengi na bobanso, na kweba kunsa bungisi, buri, mbuti buheriri, lo kuri muutu ti mosi ko wumono Mfumu. 
HEB.12.15	Seenee madyeele, mpisi muutu kahele kubisa bweese bwa Nzaambi, na kuhele kuba mwaansi wankari wumene mu kukotoso kisaangila, na kubiyisa baatu balaka. 
HEB.12.16	Yaa kuba muutu ti mosi, wakiyala bunu pe, wahele kwebvumina bitotolo byangisi, bunu Esawu wayarikiri bukuutu bwaandi mu kilaambu kimosi. 
HEB.12.17	Mukwongo, beenu luyaari ti, ha mambisa haho, nde bu katiiri kutaambula lusakumunu bunu saala, bamuwuungula. Nde kasii baka mpwaani ti mosi ko, ya kuyiinga kitsimi kya taayi, ti bukuri wasaka lusakumunu lulwo mu mansangasa.
HEB.12.18	Beenu lwasii kokosolo bebele na kitotolo, kiri lo bakikweeti ko, kiri mu kuya mbaawu, kunsa butsuku na mampimbisi, na kiteembu kya makwa, 
HEB.12.19	na mbeembu ya mvumvuri, na lusuku lwa makwa lwa bitoolo kuri babo baba yukaana, bayingukila kuri bahele bweese kubaleele ntoono ti mosi ha yulu haho. 
HEB.12.20	Bukuri baba bahele kubangisina kukuunda lutumu lumalu: «Mpisi wubelemene mulaandu, ti hayuka kibulu, lo kumudzusila mu matari.» 
HEB.12.21	Mi bamwiini myaba mibvuriri nsiisi, na Moose waleele ti: «Me nyiri na kinkuukulu na nyiri mu kutekete.» 
HEB.12.22	Ngo kasi beenu lwakokosiri bebele na mulaandu wa Syoni, na bvula dya Nzaambi ya mwooyo, Yerusalemi dya ku yulu, na mafuunda ma bambasi makutukina mu munkeembu, 
HEB.12.23	bebele na dibuundu dya babutuka batete, batinuma ku mayulu, na Nzaambi mutsuundisi wa bobanso, na biluunsi bya basuunguma batubuka ku nyirimunu, 
HEB.12.24	bebele na Yesu munkabu-kati wa lulelusunu lwamoono, na makila ma nyakunu mabvuriri kudzoonso kwakubwe, ti na makila ma Abele. 
HEB.12.25	Seenee madyeele, mu kuhele kubisa kuyuka wunde wudzoonso. Bukuri mbuti, babo babisiri kuyukula wunde waba balubulaana ha butoto, basii bvuuka mu nseembulu ko, lo beetuneenu se, tubvuuka mu nseembulu ko, mbuti tubisiri kuywiila wunde wudzoonso ku mayulu. 
HEB.12.26	Mu ntaangu yayikulu, mbeembu yaandi yatembisiri butoto; ngo mu lumalu nde wasa lusiilulu, wuleele ti: «Me sa nyabweese kuteembese lukimi, kari bunu butoto ko ngo na yulu se.» 
HEB.12.27	Ntoono yiri ti: «Nde wubweese kuteembese lukimi», yisoongo kuri ti, bitotolo bi bayirikiri sa byanyingina na kukituka, mpisi heki bibyo biri byanyingina ko binamitina kuba.
HEB.12.28	Ngo bukuri sa twataambula kimfumu kiri kyaningina ko; tubvutulee matoondo na tusalilee Nzaambi bwayelemene, kunsa kinzaambi na mu kibvumi. 
HEB.12.29	Mukwongo, Nzaambi yeetu, nde mbaawu yikoonyengisaa.
HEB.13.1	Hemese ntiilu ya kimpaangi yinamitina kuba. 
HEB.13.2	Yaa ludzimikina ntambukulu banzeense ko, bukuri mu yo, baatu babamosi bataamburi bambasi kwahele kuyaaba. 
HEB.13.3	Tsiminee bari mu boroko, bunu ti beenu se luri kintwaari na bo mu boroko, tsiminee babo ba bakwekwaamisa, bunu ti beenu se luri nyutu mosi na bo.
HEB.13.4	Hemese makweele maba makiinsa kuri bobanso, na mbuka ya makweele yaa yiba yasumunu ko, bukuri Nzaambi sa katsuundisa biyala na bangaa-kimpala.
HEB.13.5	Ndyaatulu yeenu, yaa yiba yatwaalusu mu ntiki-mboongo ko, monee kiminu mu bini bi luri na byo. Bukuri nde-meene Nzaambi waleele ti: «Me nyikupatila ko, me nyikuyekele ko.» 
HEB.13.6	Mu didyo, beetu turi na nsiitu mu kuleele ti:
HEB.13.6	«Mfumu ngo mubakisi waami,
HEB.13.6	me nyiba na boomo ko;
HEB.13.6	muutu lo nki kasa me?»
HEB.13.7	Tsiminee babo bakwelutwaalisa, bo baluyaabisa maampu ma Nzaambi. Monee bwaba nsukulu kidziingu kya bo, na namee kifwaani kya kanyi dya bo. 
HEB.13.8	Yesu Kiristo wuri bwobumosi dzoono, lumalu na na mu mantaangu momanso. 
HEB.13.9	Yaa lutala ko ti, baluwumuna mu nyikusulu dza bitsuumbu-bitsuumbu dzanzeense. Bukuri buri bwabubwete, ti mutima kaba wasyaamusu mu bweese, nkani ka mu mangisi ma byandya, mari babo bakoomabvuminaa, babakilaa mo ndaandu ko.
HEB.13.10	Beetuneenu turi na dziku, diri bisari bya musaampu, byahele na miswa mu kudiila byandya haho. 
HEB.13.11	Mukuutu bangaanga-nzaambi koonataa makila ma bibulu mu nzo yangisi, mu ntoono mpemusunu masumu, ngo byo-meene bibulu kubiyokolo ku mbisa bula. 
HEB.13.12	Mu didyo se Yesu, mu kuri ti kaha bungisi kuri baatu mu makila ma nde-meene, nde wamono mpasi ku mbisa bvula. 
HEB.13.13	Hango, tupaleenu ku mbisa bula mu kwemubwaana, na kutaambula kuri ti tuba basaanu bunu nde. 
HEB.13.14	Bukuri ka turi na bula bwakinkulu ko, ngo turi mu kwesaka bula bwa ntaangu yikwiisa. 
HEB.13.15	Mu nde, tuhenee kikabu kya ndumusu ya mpisi ntaangu kuri Nzaambi, haho lo ti, mikuunga misiika nkuumbu yaandi. 
HEB.13.16	Yaa ludzimikina nyirikulu mamabwe ko, na kwebakisina beenu na beenu, bukuri Nzaambi wumonaa kiminu mu bikabu bya bubwo. 
HEB.13.17	Beenee na bintambukulu kuri babo bakwelutwaalisa, na beenee batumuma kuri bo. Mukwongo, bo bakwekebe miheebulu mya beenu, bukuri bo sa batambikisa mabuungu. Seenee bubwo mpisi bo besala kisalu mu kiminu, nkani ka mu kwekuuma ko, bukuri babaa bakwekuuma, lo mimyo myahele ndaandu kuri beenu.
HEB.13.18	Saambileenu mu beetu. Mukwongo, beetu tuyirikiri kuyaaba ti turi na nsimunu yayibwete, mu nzala kuba na ndyaatulu yayibwete mu myominso. 
HEB.13.19	Me nyiluyingukila kwalaka ti saambileenu, mpisi heki me mwasula na kubvutuka kuri beenu.
HEB.13.20	Hemese Nzaambi ya kiyeengi, wafulukisi mu bafwa Mfumu yeetu Yesu, mutari wamunene, mu ntoono makila ma lulelusunu lwa na mu mantaangu momanso, 
HEB.13.21	kaluha makwa ma kuyirika myominso myamibwete, mu kukukisa kutya kwaandi, kayirika mu beetu mamo mamabwete, ha busu bwa Yesu Kiristo, kuri nde kuba nkeembu mu bibvu ngo bibvu. Amene!
HEB.13.22	Bampaangi, me nyiluloombo ti kuundeenu maampu mamama ma nsyamusunu, bukuri mwaa-myantele me nyiri na myo mya kulutinina. 
HEB.13.23	Yaabee ti mpaangi yeetu Timoteho bamupalisiri mu boroko, mbuti wasiri na kwiisa kuri me, lo sa twiisa beetu na nde mu kulumono.
HEB.13.24	Heenee mamboto kuri batwaalisi beenu bobanso, na kuri bangisi bobanso. Bampaangi bari Italya ba luheekiri mboto.
HEB.13.25	Bweese buba na beenu-banso!
JAS.1.1	Me Yakobo, nkutu Nzaambi na ya Mfumu Yesu Kiristo, kuri makaanda kuumi na moolo matsamukina mu mansi, mboto yeenu!
JAS.1.2	Bampaangi baami, lubaanaa lukotiri mu nsindukulu dza bitsuumbu-bitsuumbu, lo monee kiminu kyalaka, 
JAS.1.3	bu luyaari ti, nsiitsulu ya kanyi dyeenu yibutaa kifiki. 
JAS.1.4	Kifiki kiyelemini kusala kisalu kyakuka, mpisi beenu luba na nyirimunu yayibwete, na luba bakuka kuri luhele kuhelele kitotolo ti kimosi. 
JAS.1.5	Ngo mbuti muutu mu beenu wahele na madyeele, lo kaloombo kuri Nzaambi, wuhaanaa kuri bobanso kwa mungengi, na kwahele biŋaŋunu, na sa kamuha mo. 
JAS.1.6	Ngo kasi, kaloombo mu kanyi kwahele kuketekese, bukuri wunde wuketekesaana wafwanikina na mupaku maampa wa mubu, waningusu na wanaangunu mu kiteembu. 
JAS.1.7	Mukwongo, muutu wa bubwo, lo yaa katsima kwaandi ko ti, lo taamburi kitotolo kuri Mfumu. 
JAS.1.8	Wunde muutu ngaa-maketi-keti, wukwewunga mu manzila maandi momanso.
JAS.1.9	Hemese mpaangi ya muwelu, kaba na kimweese bu bamudzaangisiri, 
JAS.1.10	ngo kasi wa kisina kaba na kimweese bu bamukuriri, bukuri nde sa kaluta bunu kifulu kya kitiiti. 
JAS.1.11	Mukwongo, ntaangu yipariri na mwiini wamakwa, yikanisini kitiiti, kifulu kyaandi kisonokini na bubwete bubeeri na kifulu buwiiri. Bwobumosi se wa kisina sa kakuuka kunsa bisalu byaandi.
JAS.1.12	Muutu wukuunda nsindukulu wuri mu lwambwe, bukuri bu bameeni kumutsiitsa, nde sa kataambula lukoongolo lwa bumwooyo lwataambukila Nzaambi kuri bamutyaanaa. 
JAS.1.13	Muutu wukotiri mu nsindukulu, yaa kaleele ko ti: "Nzaambi wuri mu kunsidukula"; bukuri Nzaambi ka katsiitsa kuba wasindukulu mu mamabi ko; na nde-meene ka kasindukulaa muutu ko. 
JAS.1.14	Ngo mpisi muutu wubaanaa wasindukulu mu nyiimunu dza nde-meene, dzimukokaana na dzimukoondaana; 
JAS.1.15	tumi nyiimunu dziyelaana, dzibutiri masumu, na masumu mayelaana, mabutiri lufwa. 
JAS.1.16	Bampaangi baami ba mutima, yaa luhumuka kweenu ko. 
JAS.1.17	Mpisi kikabu kyakibwete, na mpisi kimbwanga kyayirima, lo kya ku yulu, kifumunaa kuri taayi dya buungi, kuri nde kwahele nsobokoso na mposi yayiinga kibeendu ko. 
JAS.1.18	Mu kutya kwaandi, nde watubuta mu maampu ma ngwanwa, mu kuba bunu mintekesele mu biyiriki byaandi.
JAS.1.19	Yaabee dyo bampaangi baami ba mutima ti, mpisi muutu yelemini kuba na malwangukila mu kuyuka, ngo wahele na mawasu mu kudzoonso na mu kubaka nkesi; 
JAS.1.20	bukuri nkesi dza muutu dzikookukukisaa nsungumunu ya Nzaambi ko. 
JAS.1.21	Hango-nkuumbu, bu lumwaalooso myominso myamviindu, na biyiriki bya mutima-bubi, taambuleenu mu kidzuunu maampu makunu mu beenu, makuka mu kubvuukisa miheebulu myeenu.
JAS.1.22	Beenee bakwesalila maampu, nkani ka bani bakwemayuka ko, bakwewunukuna bo-meene. 
JAS.1.23	Bukuri, mbuti muutu wuyuka maampu, ngo wahele kumasalila, lo wa bubwo wafwanikina na muutu wukengisiri kidziri kya nde-meene mu lumweenye. 
JAS.1.24	Mukwongo, nde bu kameeni kukengese nyutu yaandi, weensi, na hanaho dzimikini bunu bu kari. 
JAS.1.25	Ngo wunde, wuyekamaa na wusaa kikuundi mu mangisi makuka ma bunsaalisi, kwahele kuba muyuki wuri na bunzimbu, ngo wukukisaa biyiriki, lo nde sa kaba mu lwambwe kunsa kisalu kyaandi.
JAS.1.26	Mbuti muutu wumono kuri ti nde munsaambiri, ngo wahele kubangisina kutwaalisa ludima lwaandi, na wukwewunukuna nde-meene, lo nsambukulu yaandi yiri ya mungengi. 
JAS.1.27	Nsambukulu ya ngwanwa, na yahele nsumukunu ha busu bwa Taayi Nzaambi, ngo yimayi: kweyilimina bisaani na bafwiilila balumi, kunsa mpasi dzaaku, na kukebe nyutu yaandi mu nsumukunu dza nsi.
JAS.2.1	Bampaangi baami, yaa lusalila bubayi ko, mu kanyi di luri na dyo mu Yesu Kiristo, Mfumu yeetu ya nkeembu. 
JAS.2.2	Mukwongo, mbuti muutu mosi, walwaata lungele lwa woolo, na binkuta bikweseme, kotiri mu nzo-nkutukunu yeenu, na wamuwelu se walwaata binkuta byamviindu kotiri, 
JAS.2.3	ngo beenu lusyeetuka kuri walwaata binkuta bikweseme lumuleeriri ti: "Ye, dzakala ha kibeendu kyakibwe ki"; na kuri muwelu lumuleeriri ti: "Ye ngo wuri teleme hamaha, bunu pe dzakala ha nkata-miilu mya me ha". 
JAS.2.4	Buri haho kari nsobokoso luri mu kusa mu beenu-meene ko? Na kari lweki batsuundisi bari na mfyongokunu yayibi ko?
JAS.2.5	Bampaangi baami ba mutima, yukeenu: Buri kari Nzaambi ko wasooriri bari bawelu mu mya nsi ngo bisina mu mitariri kanyi, na bakondiri ba Kimfumu ki kari kasa lusiilulu kuri babo bamutyaanaa? 
JAS.2.6	Ngo kasi beenu lwasaanini muwelu. Buri kari bisina bakookwelubamisaana, na bakookwelunataana ha mbasi ya mutsuundu ko? 
JAS.2.7	Buri kari bo bakwesaana nkuumbu yayibwe, yibari balutangukina ko?
JAS.2.8	Mbuti ngwanwa beenu lukukisaa ngisi ya kimfumu bunu buri Matinu: "Tya mbaasi yaaku bunu ye-meene", haho lo luyirikaa mamabwe. 
JAS.2.9	Ngo mbuti beenu luri bangaa-bubayi, lo luyirika masumu, na lufwaanaa nsoni mu mitariri mangisi, bukuri lweki basinini ba mangisi. 
JAS.2.10	Bukuri wunde wukebaa mangisi momanso, ngo bwiiri mu ntoono mosi, lo bakimini mu momanso. 
JAS.2.11	Mukwongo, wunde waleele ti: "Yaa ta kimpala ko", waleele se ti: "Yaa dzusa ko". Ngo mbuti ye wahele kuta kimpala, kasi dzusiri, lo ye weki musinini mangisi. 
JAS.2.12	Mu didyo, dzoonseenu na salileenu, bunu beenu luba batsuundusu, mu ngisi ya bunsaalisi. 
JAS.2.13	Mukwongo, mutsuundu wahele na ngebe kuri wunde wahele na ngebe; ngo muutu ngaa-ngebe wahele na boomo bwa mutsuundu.
JAS.2.14	Bampaangi baami, mbuti muutu wuleele ti nde wuri na kanyi, ngo wahele na biyiriki, lo nkya ndaandu? Buri kanyi dya bubwo lo dimubvuukisiri? 
JAS.2.15	Mbuti mpaangi mosi, bunu pe kibusi kimosi, bari mpene, na bahele na mbyandya bya mpisi-tsuku, 
JAS.2.16	ngo mosi mu beenu wubaleeriri ti: "Yendeenu mu kiyeengi, lwateenu binkuta bya kyoosi, na yukuteenu", ngo kasi wahele kubaha biri mufunu mu nyutu, lo nkya ndaandu? 
JAS.2.17	Bunubwo se buri mu kanyi, mbuti dyahele na biyiriki, lo dyafwa mu dyo-meene.
JAS.2.18	Ngo muutu habaanaa wuleele ti: "Ye wuri na kanyi, ngo me nyiri na biyiriki. Sa soongo me, kanyi dya ye kwahele biyiriki, na me nyikusoongo kanyi mu biyiriki bya me." 
JAS.2.19	Ye wutaambula ti Nzaambi yomosi yiri, bwabubwe wuyirikaa; mampeeve mamabi se mataambula na matekitaa. 
JAS.2.20	Dzeeke dya muutu! Yaaba kuri ti, kanyi dyahele na biyiriki, lo dyahele mufunu. 
JAS.2.21	Buri Abalaami, taayi dyeetu, kari mu biyiriki kari kalulukusu, bu kaheeri mwaana waandi, Isaki, mu kikabu ha yulu dziku ko? 
JAS.2.22	Wumono ti, kanyi dyaba salisinaa na biyiriki byaandi, na mu biyiriki, kanyi dyatubuka mu kiteesu kyakuka. 
JAS.2.23	Matinu mayende mu mana: "Abalaami kasanaa kanyi mu Nzaambi, ngo bamwiini dyo ti wasuunguma, na bamuteele ti nduku Nzaambi". 
JAS.2.24	Lumono ti muutu wuri walulukusu mu biyiriki, nkani ka munu mu kanyi kitsu ko.
JAS.2.25	Bunubwo se, Lakabi ngaa-buyala, mu biyiriki kari kalulukusu, bu kataamburi bantumu, na bu kabayitikisi mu nzila yikimi. 
JAS.2.26	Mukwongo, bunu buri nyutu yahele na muwuumunu yiri yafwa, bunubwo se kanyi dyahele na biyiriki diri dyafwa.
JAS.3.1	Bampaangi baami, yaa luba balaka mu kweyikisa ko, yabeenu ti mutsuundu wa beetu bayikisi sa kabvulila makwa. 
JAS.3.2	Mukwongo, beetu-banso turi mu kwebwa kwalaka. Mbuti muutu wahele kubwa mu nzoonsulu, lo wunde muutu wakuka, wubangisina kutwaalisa nyutu yaandi yoyinso. 
JAS.3.3	Mbuti tukaangaana kisuunguki mu minwa mya makavaalu, lo mu kuri ti batumuma kuri beetu, na tutwaalisaa manyutu ma bo momanso. 
JAS.3.4	Monee se mabwaatu, bwooso mabeele mu bunene, masindukulu mu biteembu bya makwa, lo mo mari matwaalusu mu mwaa kisuunguki kyantele, kunu kutiiri munati. 
JAS.3.5	Bunubwo se, ludima mwaa-kinamu kyantele, ngo kikwebilika mu bitotolo byabinene.
JAS.3.5	Monee meti! Mwaa-mbaawu yantele yikooyokaa musitu bwooso kabeele mu bunene 
JAS.3.6	Ludima se luri bunu mbaawu, nsi ya bubayi; ludima lwasuusu ha kakati dya binamu byeetu, lusumunaa nyutu yoyinso, na luyokaa kidziingu kyokinso, bu luri lwanamuku mu mbaawu lubila. 
JAS.3.7	Mukwongo, mpisi kitsuumbu kya bibulu bya ku bitiiti, kya banoni, kya banyoko, na kya bibulu bya mu maampa, kyayukusu na kyayeki kyayukusu kuri kitsuumbu kya muutu; 
JAS.3.8	Ngo ludima, kuri ti mosi mu baatu, wubangisina kuluyukusu ko, bubi buri bwakubwiisila pe, lwaluula mu misya midzusaana. 
JAS.3.9	Mu lwo, tusakumunaa Mfumu wuri Taata; na mu lwo se tubulilaa baatu mampopi, bari mu kifwaani kya Nzaambi. 
JAS.3.10	Mu munwa ndemosi mupala lusakumunu na mampopi. Bampaangi baami, bwahele kuyelemene ti buba bubwo. 
JAS.3.11	Buri mu nto yomosi, lo mukeri palisiri maampa madzuuna na mankari? 
JAS.3.12	Bampaangi baami, buri mungenge lo butiri mfilu, bunu pe mubviinya lo butiri ngenge? Pele, nto ya maampa ma mungwa, ka yitsiitsa kupalisa maampa madzuuna ko?
JAS.3.13	Nani mu beenu wuri ngaa-madyeele na wayika? Kasoongo dyo mu ndyaatulu yayibwete, na mu biyiriki byaandi bya kidzuunu na bya madyeele. 
JAS.3.14	Ngo mbuti beenu luri na musoki wankari, na mpeeve ya nwanusunu mu mitima myeenu, lo yaa luba na masiiku ko, na yaa lwekitula ngwanwa mu mpya ko. 
JAS.3.15	Madyeele ma bubwo, makoofumunaa ku yulu ko, ngo kasi ma nsi, ma kimuutu na ma mampeeve mamabi. 
JAS.3.16	Mukwongo, haho hari musoki na nwanusunu, hanaho se hari kisaangila, na nsalulu yoyinso yayibi. 
JAS.3.17	Ngo kasi madyeele ma ku yulu, hatete mari nkati matsyeemeke, tumi ma kiyeengi, madzuuna, matumuma, maluula mu ngebe na mu bimbutu byabibwete, mahele na munsoori na mahele na bumpitu-bumpyoongo. 
JAS.3.18	Kimbutu kya nsungumunu kiri kyakunu mu kiyeengi, kuri babo basalila kiyeengi.
JAS.4.1	Kuri kukoofuminaa midziingu, na nwanusunu ha kakati dya beenu? Buri kari mu mantiilu meenu mamabi, makwenwaana munsa binamu byeenu ko? 
JAS.4.2	Beenu lukwenyiima, na lwahele kubaka, lukwedzusa, lukwesa musoki, na kalutsiitsa kutaambula ko. Lukwenwaana na lukwesa midziingu, lwahele kubaka bukuri lwaloombaa ko. 
JAS.4.3	Beenu lukweloombo na lwahele kutaambula, bukuri luloombaa kwakubi, mu nzala kuyukutisa mantiilu meenu. 
JAS.4.4	Bangaa-kimpala! Buri beenu lwahele kuyaaba ti kinduku na nsi ngo kitaatu na Nzaambi? Mpisi wunde wutiiri kuba nduku nsi, lo kitukiri mutaatu Nzaambi. 
JAS.4.5	Buri beenu lutsimini ti, kwa mungengi Matinu mari mu kuleele ti: "Nzaambi tiiri mu bukwa mpeeve yi kari kasuusa mu beetu"? 
JAS.4.6	Nzaambi kootuhaanaa bweese bubvuriri bunene, hango-nkuumbu diri dyaleele ti: "Nzaambi wutungukilaa bangaa-masiiku, ngo kasi wuhaanaa bweese kuri bakuluka". 
JAS.4.7	Ngo tumumee kuri Nzaambi, tungukilee dyabulu, na nde sa kayitika la na beenu. 
JAS.4.8	Kokosolee kuri Nzaambi, na nde sa kakokosolo kuri beenu. Swaakee myooko myeenu, beenu bangaa-masumu. Tsyeemesee mitima myeenu, beenu bangaa-maketi-keti. 
JAS.4.9	Beenee mu ngebe, kotee bufwiiri na dileenu. Biseyu byeenu bikituka bufwiiri na kiminu kyeenu kikituka ngebe. 
JAS.4.10	Kulukeenu ha busu bwa Mfumu, na nde sa kaludzaangisa.
JAS.4.11	Bampaangi, yaa lwekelesene ko, wunde wusa makele mu mpaangi yaandi, bunu pe wutsuundisa mpaangi yaandi, lo wudzoonsolo bwabubi mu mangisi, na wutsuundisa mangisi; ngo mbuti ye wutsuundisa mangisi, lo ye wuri wukukisaa mangisi ko, ngo kasi mutsuundisi. 
JAS.4.12	Mosi kitsu wuri mukaangi-mangisi na mutsuundisi, nde wakuka mu kubvuukisa na mu kufuukisa; ngo ye na wuri mu kutsuundisa mbaasi?
JAS.4.13	Haheki mu lumalu kuri bakweleele ti: «Lumalu bunu pe bweepari, beetu sa tweende ku bvula didyo, sa twadzakala kukwo mubvu mosi, sa twasa mumbungu, na sa twabaka ndaandu»; 
JAS.4.14	beenu lwahele kuyaaba bubeele kidziingu kya beenu bweepari. Mukwongo, beenu luri bunu mubuungi wuri, kapalaa mu mwaa-ntaangu, ha mambisa haho dziimbiri. 
JAS.4.15	Ha kibeendu kya kuleele ti: «Mbuti Mfumu tiiri, beetu sa twaba mwooyo, na sa twayirika mamama bunu pe mamo.» 
JAS.4.16	Beenu mu lu, lukwesa kimweese mu masiiku meenu; mpisi kimweese kya bubwo lo kyakibi. 
JAS.4.17	Ngo wunde wuyaari kuyirika mamabwe, kasi wahele kumayirika, lo mamo masumu kuri nde.
JAS.5.1	Haheki, mu lu kuri beenu bisina, dileenu, fulee misaakulu mu mpasi dzeenu dzi lubwilikila. 
JAS.5.2	Busina bwa beenu bwasumuka, na binkuta byeenu byeki byadya kuri bansyelisi, 
JAS.5.3	woolo na mboongo dzeenu byeki byabwilikila nkaa-nkaala, na nkaa-nkaala yiyo sa yalufuunda, na sa yayoko manyutu meenu bunu mbaawu. Beenu lwakutukisi busina mu biluumbu bya mpotulu. 
JAS.5.4	Monee, mufutu bisari byatoriri manseke meenu, wu lwakweeti beenu, wuri mu kufula misaakulu, na nyayulu dza batori dzayukukuni mu makutu ma Mfumu ngaa-mikaangu. 
JAS.5.5	Beenu lwaneti kidziingu kyaluwu ha butoto, na kidziingu mu lwambwe, lwadiisiri manyutu meenu mu kiluumbu kya nzusulu bibulu. 
JAS.5.6	Beenu lwakesiri mukanu, lwadzusiri muutu wahele ntoono, wahele kulutuungukila.
JAS.5.7	Ngo bampaangi, kiinduseenu mitima, natee nyisulu Mfumu. Monee muhati-manseke, nde wukiingila bimbutu bya butoto bya ntalu, wukiindisaa mutima natee ku katoriri bimbutu bitekesele na bisyeelele. 
JAS.5.8	Beenu se kiindusee mitima, kumisee mitima myeenu, bukuri nyisulu Mfumu yeki bebele.
JAS.5.9	Bampaangi, yaa lwesilisina minyoongi beenu na beenu ko, mpisi luhele kuba batsuundusu. Monee mutsuundisi telemini ha mweelu. 
JAS.5.10	Bampaangi, holeenu kifwaani mu mpasi na mu nkindusulu-mutima ya babikiri badzoonsiri mu nkuumbu ya Mfumu. 
JAS.5.11	Monee, beetu tuleelaa kuri babo bakuundaa mpasi, ti bari mu lwambwe. Beenu lwayukiri kifiki ka Yobi, na lwamwiini nsukulu yaba yitiiri Mfumu, ti Mfumu waluula mu bundeembu na wubakila ngebe.
JAS.5.12	Bampaangi baami, tekesele momanso, yaa lwelaba maalu ti mu yulu, ti mu butoto, ti mu maalu makimi ko. Ngo kuri beenu, heehe diba heehe, pele diba pele, mpisi luhele kubwa mu mutsuundu.
JAS.5.13	Muutu mu beenu kubama kari mu kubama? Kasaambila. Muutu mu kiminu kari? Kayimbila mikuunga. 
JAS.5.14	Muutu mu beenu kubeele kari kabeele? Katumisa bakulu ba babakala ba dibuundu, mpisi bamusambikila, na bamukila maasi mu nkuumbu Mfumu. 
JAS.5.15	Lusaambulu lwa kanyi sa lwabvuukisa mubeeru, na Mfumu sa kamutelemese; na mbuti beeri wayirika masumu, lo sa kataambula mpemisi. 
JAS.5.16	Lomboseneenu mampemisi beenu na beenu, na sambisineenu beenu na beenu, mpisi lutaambula butsiina. Lusaambulu lwa muutu wasuunguma, luri na makwa malaka na lukoosalaa. 
JAS.5.17	Eliya waba muutu wuri bitsimi bunu buri beetu. Nde wasaambila mu kukaandika bvula, na bvula yasii kunoko ha butoto ko, mu mibvu mitatu na mangoondo masaamunu. 
JAS.5.18	Tumi, nde wabweese kusaambila, na yulu dyanokoso bvula, na butoto bwaha bimbutu byaandi.
JAS.5.19	Bampaangi baami, mbuti mosi mu beenu dziimbiri, na weki la na ngwanwa, na muutu wumubvuturi, 
JAS.5.20	lo kayaaba ti: wunde wubvutula ngaa-masumu mu nzila yasuunguma, lo sa kabvuukisa muwuumunu nde mu lufwa, na sa kafuka fundu-fundu dya masumu.
1PE.1.1	Petelo, ntumu Yesu Kiristo, kuri babo basoolu, badzakala ku bunzeense, batsamukina mu mansi ma Ponto, Ngalatya, Kapadokya, Asya na Bitinya, 
1PE.1.2	bunu buri nyaabulu yatekesele ya Taata Nzaambi, mu mpeelu bungisi ya Mpeeve, mu ntumumunu na nyakunu makila ma Yesu Kiristo.
1PE.1.2	Bweese na kiyeengi biba byafunusu kuri beenu!
1PE.1.3	Nzaambi, Taayi dya Mfumu yeetu Yesu Kiristo kaba wasakumunu! Nde wuri, bunu buri bunene bwa ngebe dzaandi, watubuta mu mbutukulu yamoono, mu nsiitu dzamwooyo, mu mfulukulu ya Yesu Kiristo mu bafwa, 
1PE.1.4	mu ntoono saala diri dyabiiyaa ko, dyabviimfukaa ko, na dyakitukaa ko, di bari balusweekele mu mayulu, 
1PE.1.5	beenu luri lwakebu mu mpinu dza Nzaambi, mu kanyi, mu ntoono mvuukulu yayirima mu kuba yayabukusu mu ntaangu ya manunu.
1PE.1.6	Mu didyo, beenu luri mu kiminu, ti hayuku mu lumalu, beenu luyelemini kubama mu mwaa-ntaangu yantele, mu ntoono nsindukulu dza bitsuumbu-bitsuumbu, 
1PE.1.7	Mpisi heki nsiitsulu ya kanyi dyeenu, yibvuriri ntalu, ti na woolo dyatsyeemese mu mbaawu kasi difuukaana, yibaka ndaandu ya nsiikulu, ya nkeembu na ya lukiinsu, mu ntaangu yiyabakana Yesu Kiristo. 
1PE.1.8	Beenu lutiiri wunde wuri lwasii kumumono ko, na mu lumalu kwahele kumumono lwasa kanyi mu nde. Beenu luri mu kutirimuka mu kiminu kyahele bwa kuleelele, kya nkeembu, 
1PE.1.9	mu kutaambula ndaandu ya kanyi, ngo mvuukulu ya miheebulu myeenu.
1PE.1.10	Babikiri basaka kuyaaba na bafyongokono musamu wa mvuukulu yiyo, na babikula mu ntoono bweese bwa beenu. 
1PE.1.11	Bo bafyongokono mu kuyaaba, mu nkya ntaangu bunu pe mu nkya kiteesu, misamu myatekisiri kubayaabisa Mpeeve ya Kiristo miyirima. Misamu mimyo mitariri mpasi dza Kiristo, na munkeembu wukwiisa ha mambisa. 
1PE.1.12	Babayaabisa kuri ti, dyaambu di baba kwesalilaana dyaba diri dya bo-meene ko, ngo dya beenu. Na mu lumalu bayikisi ba Musamu Wamubwete bamwaluyaabisa dyo, mu Mpeeve Yangisi yafumuna ku yulu. Bambasi se batiiri kuyaaba dyaambu didyo.
1PE.1.13	Hango-nkuumbu, beeneenu balubuka, beeneenu bari na ndiilu na nwiinu byayelemene, sileenu nsiitu dzodzinso mu bweese bu balutwalikila, mu ntaangu yimonokono Yesu Kiristo. 
1PE.1.14	Bunu baala bari na bintambukulu, yaa lunama kifwaani kya nyiimunu dza ntaangu yayikulu ko, yi lwaba lwakiri kunsa lubu. 
1PE.1.15	Ngo bunu buri wunde waluteele mbila, wuri wangisi, beenu se beenee bangisi mu ndyaatulu yeenu yoyinso. 
1PE.1.16	Bukuri diri dyatinu ti: «Beenu sa lwaba bangisi, bukuri me nyiri wangisi.»
1PE.1.17	Na mbuti beenu luteelaa mu lusaambulu ti Taata, wunde wahele na kimpengeki, wutsuundisa muutu-muutu bunu buri biyiriki byaandi, lo dyaatileenu mu kibvumi, mu ntaangu ya kidziingu kyeenu mu nsi ya bunzeense yi, 
1PE.1.18	bu luyaari kuri ti, kari mu bitotolo bifuukila ko, mboongo bunu pe woolo, beenu bari balukuula mu ndyaatulu yeenu yabuunu, yi luri lwakondolo kuri bataayi beenu, 
1PE.1.19	ngo mu makila mantalu ma Kiristo, mari bunu ma mwaana kimeeme, kyahele na kipfuumi na kyahele na mpita. 
1PE.1.20	Nde wayabakana tekesele nyirikulu nsi, na wamumonokoso mu ntaangu ya manunu mu ntoono beenu. 
1PE.1.21	Mu nde, beenu lwasa kanyi mu Nzaambi, wamufulukisa mu bafwa, na wamuha nkeembu, kuri heki kanyi dyeenu, na nsiitu yeenu biba mu Nzaambi.
1PE.1.22	Beenu lwatsyeemese miheebulu myeenu mu kutumuma kuri ngwanwa, mu dyaambu dya ntiilu ya kimpaangi, yahele na bumpitu-bumpyoongo. Tilisineenu beenu na beenu kwalaka mu mutima watsyeemeke, 
1PE.1.23	bu lwayeki lwabutuka mu mbutukulu yamoono, kari mu mumbutu wubolaa ko, ngo mu wuhelaa kubolo, mu maampu ma mwooyo ma Nzaambi mahelaa kusuka. 
1PE.1.24	Bukuri
1PE.1.24	«Mpisi muutu wuri bunu kitiiti,
1PE.1.24	na nkeembu yaandi yoyinso
1PE.1.24	yiri bunu kifulu kya kitiiti,
1PE.1.24	kitiiti kikanaa, na kifulu kibwaanaa, 
1PE.1.25	ngo kasi maampu ma Mfumu madziingulaa mu mantaangu momanso.»
1PE.1.25	Mamo ngo maampu ma bari baluyaabisa bunu Musamu Wamubwete.
1PE.2.1	Ngo looseenu momanso mamabi, momanso mamawunu, bumpitu-bumpyoongo, musoki, na makele. 
1PE.2.2	Bunu mwaa-baala bansoombo, dilileenu beene dyadibwete, dya maampu ma Nzaambi, mpisi heki mu nde beenu lubuuka mu kubaka mvuukulu, 
1PE.2.3	mbuti lwabiimbiri ti Mfumu wuri wa mubwete.
1PE.2.4	Kokosolee kuri nde, tari dyamwooyo dyaloosu kuri baatu, ngo kasi dyasoolu na dyantalu kuri Nzaambi, 
1PE.2.5	na beenu-meene se, bunu matari mamwooyo, beene batuunguma mu nzo ya kimpeeve, mu kuyirika kingaanga kyangisi, mu kuha bikabu byayoku byakimpeeve, byataambulu kuri Nzaambi mu Yesu Kiristo. 
1PE.2.6	Hango-nkuumbu, mu Matinu muri ti:
1PE.2.6	«Monee, me nyisuusa mu Syoni
1PE.2.6	tari dya ha kuumbu dyasoolu na dyantalu,
1PE.2.6	na mpisi wusiila kanyi mu dyo, lo kafwa nsoni ko.» 
1PE.2.7	Hango, lukiinsu luba kuri beenu lwasa kanyi; ngo kasi kuri babo bahele kusa kanyi,
1PE.2.7	«Tari dyaloosiri batuungi,
1PE.2.7	dyeki dyanguri ha kuumbu.»
1PE.2.8	Na dyeki:
1PE.2.8	«Tari dya mbumukunu makya,
1PE.2.8	na dya mbwiilulu makubu.»
1PE.2.8	Bo bari mu kubuminaa makya mu dyo, bukuri bahele kusa kanyi mu maampu, na mu bubwo bari babataasila.
1PE.2.9	Ngo kasi beenu, luri kitsuumbu kyasoolu, kabu dya bangaanga-nzaambi ba mbyaasi, kaanda dyangisi, baatu babakama kuri Nzaambi, mu kweyaabisa mamabwe, ma wunde waluteele mbila, mu kupala mu mampimbisi na kukoto mu buungi bwaandi bwansisi. 
1PE.2.10	Beenu bari, mu ntaangu yayikulu, lwasii ba mukaangu baatu ko, kasi mu lumalu beenu lweki mukaangu baatu ba Nzaambi. Mu ntaangu yayikulu, Nzaambi kasii kulumwiinina ngebe ko, kasi mu lumalu nde wulumonono ngebe.
1PE.2.11	Banduku ba mutima, me nyilusyaamisa bunu minzakikiri miri ku bunzeense, mu kukaanga mutima, mu kuhele kubwa mu nyiimunu dza muswinyi, dzikwenwaanisa muheebulu. 
1PE.2.12	Beenee na ndyaatulu yayibwete ha kakati dya bangooyi, mpisi heki ti hayuku bakwelufutukila misamu, bunu bayiriki ba mamabi, lo bo bamono biyiriki byeenu byabibwe, na bakeembise Nzaambi mu kiluumbu ki kakwiisa kulumono.
1PE.2.13	Beenee batumuma kuri mpisi lutumu lwa baatu, mu ntoono Mfumu, ti hayuku kuri mbyaasi wubvuriri lutumu, 
1PE.2.14	ti hayuku kuri batumi, bakari kaheeke mu kweseembe bayiriki ba mamabi, bunu pe mu kwesiika bayiriki ba mamabwe. 
1PE.2.15	Bukuri kutya kwa Nzaambi bumabu kuri: mu nyirikulu mamabwe, beenu lukaanga minwa mya baatu ba madzeeke, bahele na nyaabulu. 
1PE.2.16	Beenee bunu baatu bari na bunsaalisi, na bunsaalisi bubwo, yaa buba bunu nsaanda mu kwefuka bubi ko; ngo beenee bunu bankutu ba Nzaambi. 
1PE.2.17	Kiinseenu baatu bobanso, tyeeneenu bampaangi ba luri mu dibuundu, bvuminee Nzaambi, kiinseenu mbyaasi.
1PE.2.18	Bisari bya mu nzo, biba byatumuma mu kibvumi kyokinso, kuri bamfumu baaku; kari kunu kuri bari na mutima wamubwete, na bari na bundeembu ko, ngo se na kuri bari mutima wamubi. 
1PE.2.19	Bukuri bweese buri, mbuti mu ntoono kibvumi mu Nzaambi, muutu wukuundaa mpasi mu kubama kwahele kibila. 
1PE.2.20	Mukwongo, nkya mvuumfu yiri, mbuti beenu lukuunda nseembulu, dza mamabi ma luyirikiri? Ngo mbuti luyirika mamabwe na lukuundiri mpasi, lo bubwo bweese ha busu bwa Nzaambi. 
1PE.2.21	Mukwongo, mu bubwo bari baluteele mbila, bukuri Kiristo se wabamini mu ntoono beenu; nde walusisikila kifwaani, mpisi heki beenu lunama mu bitaambi byaandi. 
1PE.2.22	Nde wuri kasii yirika masumu ko, na mu munwa waandi mwasii ba mawunu ko. 
1PE.2.23	Nde bamutuka, ngo kasii bvutula kitari ko; wamono mpasi, ngo kasii ŋaŋa ko, kasi wayekiri nyutu kuri mutsuundisi wasuunguma. 
1PE.2.24	Mu nyutu yaandi, nde wanata masumu meetu ha yulu muti, mpisi heki bu tufwiiri mu masumu, tuba mwooyo mu ntoono nsungumunu. Mu biwa byaandi beenu luri lwatsinukusu. 
1PE.2.25	Mukwongo, beenu lwaba bunu bimeeme bikweyiima; ngo kasi mu lumalu, lumwaabvutuka kuri mutari na mukebi miheebulu myeenu.
1PE.3.1	Bwobumosi beenu bakasi, tumumeenu kuri balumi beenu, mpisi heki ti hayuku babamosi babisa kusiila kanyi mu maampu, baba babakama kwahele maampu, ngo mu ndyaatulu ya bakasi baaku, 
1PE.3.2	bu bamono ndyaatulu yeenu ya bungisi kunsa kibvumi. 
1PE.3.3	Monokunu yeenu ya ku mbasi yaa yiba mu: mfu dzahandu, bilebete bya woolo, bunu pe ndwaatulu binkuta byabibwe ko, 
1PE.3.4	ngo bibyo byasweeku kunsa mutima muutu, biri byabiiya ko, bya mpeeve ya bundeembu, na ya kiyeengi, biri na ntalu yayinene ha busu bwa Nzaambi. 
1PE.3.5	Mukwongo, bubwo mu ntaangu yayikulu, bakyeetu bangisi, baba na nsiitu mu Nzaambi, baba kwebweeyisaana manyutu maaku, mu kwetumuma kuri balumi baaku. 
1PE.3.6	Bunu Sara, waba watumuma kuri Abalaami, wu kaba kweteelaana «Mfumu». Beenu lwayeki baala baandi ba bakyeetu, bu luyirikaa mamabwe, na bu luhelaa kuba na boomo mu kitotolo ti kimosi.
1PE.3.7	Balumi se bwobumosi, dzakaleenu mu kintwaari kunsa nyukusunu, bunu bu luyaabiri buyonsi bwa kitsuumbu kya bakyeetu. Bakiinseenu, bukuri bo se bari bakoondiri ba saala dya bweese bwa kidziingu. Yirikee bubwo, mpisi heki nsaambulu dzeenu dzihele kuba dzakakusulu.
1PE.3.8	Ha mambisa haho, yukusunee beenu-banso, kabusinee mpasi, tyeenee bampaangi, beenee bangaa-ngebe, beene bakuluka, 
1PE.3.9	yaa lwebvutula mamabi mu mamabi ko, bunu pe kitari mu kitari ko. Ngo kasi yendee lwesakumuna, bukuri mu bubwo bari baluteele mbila, mpisi heki lutaambula lusakumunu ngo saala. 
1PE.3.10	Mukwongo,
1PE.3.10	«Mpisi wutiiri kubaka kidziingu na kumono biluumbu bya kiminu,
1PE.3.10	lo kakebe ludima lwaandi mu mamabi,
1PE.3.10	na bibori byaandi mu kuhele kweleele mya mpya,
1PE.3.11	kalooso mamabi na kayirika mamabwete,
1PE.3.11	kesaka kiyeengi na kanamitina kusalila mu kyo.
1PE.3.12	Bukuri miisu mya Mfumu miri ha yulu basuunguma,
1PE.3.12	na makutu maandi maywiilaa nsaambulu dza bo;
1PE.3.12	kasi busu bwa Mfumu buri kitatu na babo bayirikaa mamabi.»
1PE.3.13	Na wuyirikila beenu mamabi, mbuti beenu luri bangaa-kuheme mu mamabwe? 
1PE.3.14	Ngo ti hayuku, beenu lukotiri mu mpasi mu ntoono nsungumunu, lo beenu luri mu lwambwe. Yaa luba na boomo bwa bo ko, na mutima yaa kasa mambaawu ko. 
1PE.3.15	Dumusee Kiristo Mfumu kunsa mitima myeenu. Beene bayirima mu mantaangu momanso, mu kukalila buungu, kuri mpisi wunde wulufuula, nsiitu dziri mu beenu, 
1PE.3.16	ngo diba mu bundeembu, mu kibvumi, na mu bitsimi byabibwete, mpisi heki mu ntoono yi bari mu kulusaanina, babo balusaana bafwa nsoni, mu kumono mu ndyaatulu yeenu yayibwete mu Kiristo. 
1PE.3.17	Mukwongo, bubvuriri bubwete, mbuti bubwo buri kutya kwa Nzaambi, mu kumono mpasi mu nyirikulu mamabwe, ti na kumono mpasi mu nyirikulu mamabi.
1PE.3.18	Bukuri Kiristo wamono mpasi, lwo lumosi mu masumu; nde wasuunguma wamono mpasi mu ntoono bahele kusuunguma, mpisi heki kalunata kuri Nzaambi. Nde bamudzusiri mu muswinyi, ngo Mpeeve yamufulukisi. 
1PE.3.19	Mu bubwo se, nde kari kayende mu kuyikisa biluunsi byaba mu boroko, 
1PE.3.20	byabisiri kusa kanyi mu ntaangu yayikulu, yaba namitinaa nkindusulu-mutima ya Nzaambi, mu biluumbu bya Nowa, bi kaba kwetuunga nzo ya kiluungu, munsa yo baatu bantele, miheebulu mpoomo myabvuukiri mu maampa. 
1PE.3.21	Kikyo kyaba kifwaani kya mbotokulu, yilubvuukisa mu lumalu, mbotokulu yiyo yiri ya nswaakulu mviindu dza muswinyi ko, ngo ntambukulu Nzaambi mu kitsimi, mu nzila ya mfulukulu Yesu Kiristo, 
1PE.3.22	nde wuri bu kayende ku yulu, wuri ha lubakala lwa Nzaambi. Bambasi, na baatu bari na lutumu na bari na mpinu, bari kunsa lutumu lwaandi.
1PE.4.1	Ngo Kiristo bu kamono mpasi mu muswinyi, beenu se holeenu kitsimi kya bubwo bunu kinwaanunu, ti muutu wu mwaamono mpasi mu muswinyi, mwaahoto kuyirika masumu, 
1PE.4.2	mpisi heki beenu lunata kidziingu kya muswinyi, mu ntaangu yisiiri, bunu buri kutya kwa Nzaambi, nkani ka buri nyiimunu dza baatu ko. 
1PE.4.3	Bukukiri! Bukuri mu ntaangu yaluta beenu lwayirikiri mi tiiri bangooyi, bu lwabee kwedyaatila kunsa buyala, nyiimunu, nkolulu malu, ndiilu na nwiinu bya mawaamba, na nsaambukulu-biteki yiri ntoono yayibi. 
1PE.4.4	Mu didyo, bo bamono dyo dyankimukunu, ti beenu lwahele kubweese kweba kintwaari na bo, kunsa mawaamba ma buyala, ngo bari mu kwelusaana. 
1PE.4.5	Bo sa batambikisa biyiriki byaaku, kuri wunde wayirima mu kutsuundisa bamwooyo na bafwa. 
1PE.4.6	Mukwongo, mu bubwo, bari bayikisa Musamu Wamubwete kuri bafwa se, mpisi baba batsuundusu mu muswinyi bunu bu tiiriri baatu, na baba mwooyo mu Mpeeve bunu bu tiiriri Nzaambi.
1PE.4.7	Nsukulu bitotolo byobinso yeki bele. Ngo dyaatileenu mu madyeele, na beenee na ndiilu na nwiinu byayelemene, mu ntoono lusaambulu. 
1PE.4.8	Tekeselee meti, kutilisina kwalaka beenu na beenu, bukuri "ntiilu yifuukaa fundu-fundu dya masumu". 
1PE.4.9	Yendee lwetaambula bambaasi beenu na beenu, kwahele kwemunguta. 
1PE.4.10	Mpisi muutu, bunu buri kikabu kikari kataambula, kasalila kyo mu ndaandu ya bobanso, bunu bakebi bababwete ba mabweese ma Nzaambi, ma bitsuumbu-bitsuumbu. 
1PE.4.11	Mbuti muutu wudzoonso, lo kadzoonso bunu nde wutubula maampu ma Nzaambi; mbuti muutu wusala, lo kasalila mu makwa ma muha Nzaambi, mpisi heki mu momanso, Nzaambi kaba wakeembusu mu Yesu Kiristo, kuri nde kuri nkeembu na mpinu mu bibvu ngo bibvu! Amene.
1PE.4.12	Banduku ba mutima, yaa lukimuka ko, mu kuba kunsa nsindukulu dzamakwa dzi mwaalutubukula, bunu ti ntoono yanzeense. 
1PE.4.13	Ngo bukuri beenu luri na kikuuku mu mpasi dza Kiristo, lo monee kiminu, mpisi heki mu ntaangu yiyabakana nkeembu yaandi, beenu lutirimika mu kiminu. 
1PE.4.14	Mbuti bakwelutuka mu ntoono nkuumbu ya Kiristo, lo beenu luri mu lwambwe, bukuri Mpeeve ya nkeembu ya Nzaambi yiwuumaa ha yulu beenu. 
1PE.4.15	Mukwongo, muutu ti mosi mu beenu, yaa kamono mpasi ko, bunu ti nde mudzusi kari, bunu pe ngaa-kwiibi, bunu pe muyiriki-mamabi, bunu pe ngaa-kintori. 
1PE.4.16	Ngo mbuti nde mpasi kumono mu nkuumbu ya mukiristo, lo yaa kamono nsoni ko, ngo kakeembese Nzaambi mu nkuumbu yiyo.
1PE.4.17	Bukuri kimaki ngo kilookolo kya kubaandika mutsuundu mu nzo ya Nzaambi. Ngo mbuti bandukiri mu beetu, lo buri bubeele nsukulu ya babo, babisa kusa kanyi mu Musamu Wamubwete wa Nzaambi? 
1PE.4.18	Heki,
1PE.4.18	"mbuti wasuunguma kubvuukila ha wuri dya mukuungi,
1PE.4.18	lo buri bubeele mu muutu wahele na kinzaambi na mu ngaa-masumu?"
1PE.4.19	Hango, babo se bamonaa mpasi bunu buri kutya kwa Nzaambi, bayekele miheebulu mya bo kuri Muyiriki wakwiikama, mu nyirikulu mamabwe.
1PE.5.1	Me nyisyaamisa bakulu ba babakala bari ha kakati dya beenu. Me se nyiri mukulu-bakala bunu bo, mbaangi mu mpasi dza Kiristo, na nyiri kintwaari mu nkeembu yiba yayabakana. 
1PE.5.2	Buunguleenu mpuumbu ya Nzaambi yiri ha kakati dyeenu. Kebeenu yo mu bunkete, kari mu kukwiikisa ko, ngo mu mutima-bubwete bunu buri kutya kwa Nzaambi, kari mu kubaka mufutu mu bumpilikisi ko, ngo mu kuheme, 
1PE.5.3	kari mu kuba bunu bamfumu, ha yulu babo balukwetwaalisa ko, ngo mu kuba kifwaani kyakibwete kuri mpuumbu. 
1PE.5.4	Tumi ha monokono mukuutu batari, beenu lutaambula lukoongolo lwa nkeembu luri lwabiiya ko.
1PE.5.5	Bunubwo se, bituuti, beenee batumuma kuri bakulu ba babakala. Beenu-banso lwaateenu nkulukulu bunu musweele ha busu bwa bambaasi, bukuri: «Nzaambi wutungukilaa bangaa-masiiku, ngo kasi wuhaanaa bweese kuri bakuluka.» 
1PE.5.6	Ngo kulukee kweenu kunsa koko kwa Nzaambi kwa mpinu, mpisi kaludzaangisa mu ntaangu yayelemene. 
1PE.5.7	Mubwoongokileenu bitsimi byeenu byobinso bya mpasi, bukuri nde wuri na lusaambu mu beenu.
1PE.5.8	Beene bangaa-ndiilu na nwiinu byayelemene, beenee naana. Mutaatu weenu dyabulu, wuri mu kwedyengekele bunu nkosi yi kwewuma, yi kwesaka wu kamingutina. 
1PE.5.9	Mutungukileenu na keketee mu kanyi, bu luyaari kuri ti bampaangi beenu se, bari mu kwekuunda mpasi dzodzimosi ha nsi. 
1PE.5.10	Nzaambi ya mabweese momanso, waluteele mbila mu kukoto mu nkeembu yaandi yahele manunu mu Kiristo Yesu, bu lumwiini mpasi mu mwaa-ntaangu, sa kabweese kalutelemese nde-meene, sa kalukumisa, sa kaluha makwa na sa kalusa na keketee. 
1PE.5.11	Kuri nde kuba mpinu mu bibvu ngo bibvu! Amene.
1PE.5.12	Mu lubakusu lwa Silvano, wu nyihololaa me bunu mpaangi yakwiikama, me nyilutinini mwaa-mukaanda wumawu, mu kulusyaamisa na mu kuta kimbaangi, ti bweese bwa Nzaambi bu luri lwasiila nsiitu buri bwangwanwa.
1PE.5.13	Dibuundu dyasoolu bunu beenu, diri ku Babiloni diluheekiri mboto. Malako se mwaana waami wuluheekiri mboto. 
1PE.5.14	Beenu na beenu se helesenee mamboto mu nyumutunu ya ntiilu.
1PE.5.14	Kiyeengi kiba kuri beenu-banso luri mu Kiristo.
2PE.1.1	Simehoni Petelo, nkutu na ntumu Yesu Kiristo, kuri babo bataambula kanyi diri ntalu yo yimosi na dya beetu, mu nsungumunu ya Nzaambi yeetu, na ya Mubvuukisi Yesu Kiristo. 
2PE.1.2	Bweese na kiyeengi biba byafunusu kuri beenu, mu nyaabulu yangwanwa ya Nzaambi, na ya Yesu Mfumu yeetu.
2PE.1.3	Mpinu dza kinzaambi kyaandi, dzatuha byobinso biri mufunu mu kidziingu na kinzaambi, mu nyaabulu ya ngwanwa ya wunde watuteele mbila, mu nkeembu yaandi na mu makwa maandi. 
2PE.1.4	Mu byo bari bamusiila nsiilulu dzantalu na dzibvuriri bunene, mpisi heki mu dzo, beenu luba kintwaari mu nzelu ya kinzaambi, mu kubata nyiimunu dzadzibi dziri mu nsi. 
2PE.1.5	Mu didyo, bvuleenu kusalila makwa momanso. Bweeseenu ha yulu kanyi dyeenu, nzelu yayibwete, ha yulu nzelu yayibwete, nyaabulu, 
2PE.1.6	ha yulu nyaabulu, nkebulu nyutu, ha yulu nkebulu nyutu, kifiki, ha yulu kifiki, kinzaambi, 
2PE.1.7	ha yulu kinzaambi, nzala-baatu, ha yulu nzala-baatu, ntiilu. 
2PE.1.8	Mukwongo, lubaanaa luri na mamo, na mabuukila mu beenu, lo maluha bubolo ko, na malusa bisita ko, mu nyaabulu Mfumu yeetu Yesu Kiristo; 
2PE.1.9	ngo muutu wahele na mamo, lo wafwa miisu, bunu pe wahele kwemono biri ku la, wayeki wadzimbikina nsyemukunu mu masumu maandi mamakulu.
2PE.1.10	Hango-nkuumbu, bampaangi, bvuleenu kusalila makwa mu kukumisa mbila yi bari baluteele, na nsoolulu yibari balusoolo, bukuri lubaana luyirika mamo, lo luri mbwiilulu mu mamabi ko. 
2PE.1.11	Mukwongo, mu bubwo, nkotulu mu Kimfumu kyahele manunu, kya Mfumu na Mubvuukisi weetu Yesu Kiristo, yiba yaha kuri beenu mu bunsaalisi.
2PE.1.12	Hango-nkuumbu, me nyelemini kwelubaambula mwooyo mu misamu mimyo mpisi ntaangu, ti bukuri lumiyaari kwaandi, na lwayeki lwakaangama mu ngwanwa ya lumalu. 
2PE.1.13	Me nyitsima ti diri dyadibwete, ti me nyilubaambulaa mwooyo mpisi luba naana, mu ntaangu yoyinso yi nyakiri me mu musaampu wumawu, 
2PE.1.14	bu nyaari ti ntaangu ya kuyekele musaampu waami yeki bebele, bunu bwa nsoongiri Mfumu yeetu Yesu Kiristo. 
2PE.1.15	Me sa nsalila makwa, mpisi heki, ha mambisa ma mfwiilu yaami, beenu lubambukilaa misamu mimyo mwooyo, mu mpisi mpwaani yi lubaka.
2PE.1.16	Mukwongo, kari mu kwenama bimpa byabalu mu madyeele ko, beetu turi twaluyaabisila mpinu na monokunu ya Mfumu yeetu Yesu Kiristo, ngo beetu-meene, twaba bambaangi bamono mu miisu bunene bwaandi. 
2PE.1.17	Mukwongo, nde wataamburi lukiinsu na nkeembu kuri Taata Nzaambi. Mbeembu yayukukuna kuri nde mu nkeembu yayinene ti: «Wumawu ngo mwaana waami wa mutima, mu nde me nyimonaa kiminu.» 
2PE.1.18	Mbeembu yiyo, beetu twayiyuka yafumuna ku yulu, bu twaba na nde ha yulu mulaandu wangisi.
2PE.1.19	Na beetu turi na maampu ma mbikululu mabvuriri nsiitu. Beenu luri mu kuyirikaa bwabubwe mu kusa madyeele mu mo, bunu mu mwiinda wukoohaanaa buungi ha kibeendu kya mampimbisi, natee kukya bwiisi, na kupalila mbwetete ya kipari mu mitima myeenu. 
2PE.1.20	Tekeseleenu kuyaaba dyo ti: mpisi mbikululu ya Matinu, ka yitsiitsa kuba yabaangulu bunu bu tiiriri muutu ko. 
2PE.1.21	Mukwongo, mbikululu kari mu ntiilu ya baatu dziri dzayisa ko, ngo kasi mu ntwalusulu ya Mpeeve Yangisi, baatu bari badzoonsolo mu nkuumbu ya Nzaambi.
2PE.2.1	Kwaba babikiri bampya kunsa baatu, bunubwo se, sa kwaba bayikisi bampya, ha kakati dya beenu. Bo sa bakotoso mu madyeele nyikusulu dza nzimbusulu, na sa batuna Mfumu yabakuula, bo sa basakisa mfukusulu ya bo-meene na sisuu. 
2PE.2.2	Baatu balaka sa babanama kunsa buyala bwaaku; na mu ntoono bo, nzila ya ngwanwa sa yaba yasaanu, 
2PE.2.3	na mu ntiki-mboongo, mu dzoonsolo dza lupyelu bo sa babadiilila manene. Kuri bo kuholosono na kidzika, mutsuundu wuri mu kwesala, na mfukusulu yaaku yahele kubwa tolo.
2PE.2.4	Mukwongo, Nzaambi kasii wuungula bambasi basumukini ko, ngo wabakaangiri mu bikonyi, na wabatubiri ku lubila lwa mampimbisi, ku kari kabawuunguka mu ntoono mutsuundu. 
2PE.2.5	Nsi yayikulu se nde kasii kuyiwuungula ko, ngo wabvuukisiri Nowa muutu wampoomo, muyaabisi nsungumunu, ha katweesi mbuukulu maampa mu nsi ya baatu bahele na kinzaambi. 
2PE.2.6	Nde wakese mukanu wa mfukusulu kuri mabvula ma Sodoma na Ngomora, bu kamakitula lufuta, mu kusoongo kuri baatu bahele na kinzaambi kifwaani kya mamo makwiisa ku mankula. 
2PE.2.7	Nde wabvuukisiri Loti ngaa-kusuunguma, waba kwebamaana mu ntoono ndyaatulu dza buyala, dza baatu bahele na mangisi. 
2PE.2.8	Mukwongo, nde ngaa-kusuunguma, bu kaba kwedzakalaana ha kakati dya bo, mu kiluumbu ngo kiluumbu, nde waba kwebamaana mu muheebulu waandi wasuunguma, bu kaba kwemonaana na kweyukaana mamabi ma baba kweyirikaana. 
2PE.2.9	Mamo masoongo ti, Mfumu yaari kukuula bangaa-kinzaambi mu mpasi, na kukebe bahele kusuunguma mpisi baba baseembu mu kiluumbu kya mutsuundu, 
2PE.2.10	mbiki ti babo batiiri kweyukutisa muswinyi, mu nyiimunu dzasumuka, na bakwenyaafuna bumfumu.
2PE.2.10	Babo ngo bangaa-nzala-kubila, bangaa-masiiku, bahele na boomo mu kwesaana biluunsi bya nkeembu, 
2PE.2.11	koomosoko na bambasi, babvuriri makwa na mpinu, bahele kuteesele biluunsi bya nkeembu bibyo nzoonsulu dza nsaanunu, ha busu bwa Mfumu. 
2PE.2.12	Baatu babo bakwesaana bi badziimbiri, ngo bo se sa bafwa bunu bibulu byahele na madyeele, bi bayirikiri mu ntoono yiri ti, byekaangama mu myeete kuri babidzusa; 
2PE.2.13	bo sa bataambula mamabi bunu mufutu wa mamabi. Bo bakwemono kiminu, mu kweyukitisa manzala ma muswinyi mwiini-ngeembe. Bo ngo mviindu na nsoni, bakwemono luwu mu mpya dzaaku, mu kweyirika minkeembu mya ndiilu kintwaari na beenu. 
2PE.2.14	Miisu mya bo myaluula mu kimpala, na banamitina mu kweyirika masumu. Bakwekoondo baatu bahele kukwiikama, mitima mya bo myayuku mu ntiki-mboongo, bo ngo baala ba mpopi. 
2PE.2.15	Bu bamana kusiisa nzila yasuunguma, bayeki bawumuka mu kwenama nzila ya Balaami mwaana Bosoro, watiiri mufutu wa mamabi. 
2PE.2.16	Nde wataamburi biŋaŋunu mu ntoono kusinina kwa mangisi kwa nde-meene: mpuunda ya baba bu yapalisa mbeembu ya muutu, yahotoso bulawuku bwa mubikiri.
2PE.2.17	Baatu babo ngo manto mahele maampa, mibuungi mikweyende mu kiteembu, bari babawungukila mampimbisi ma bu bokoro. 
2PE.2.18	Mukwongo, bakwedzoonso misamu myaminene myahele mufunu, bari mu kwekoondo mu nyiimunu dza muswinyi, mu buyala, babo babvuukila ha wuri dya mukuungi dya baatu bawumuka. 
2PE.2.19	Bo bakwetaasila baatu bunsaalisi, buni bo-meene bankutu ba bifu byabibi. Bukuri, mpisi muutu wuri nkutu kuri bibyo bi kari katumuma. 
2PE.2.20	Mukwongo, mbuti babaanaa bamwabvuuka mu nsumukunu dza nsi, mu ntoono nyaabulu ya Mfumu na Mubvuukisi weetu Yesu Kiristo, babweesiri kuba bakaangama lukimi mu nsumukunu dzidzo, na beki batumuma, lo kiteesu kya bo kisyeeriri, kyeki kibvuriri bubi ti na kyatete. 
2PE.2.21	Mukwongo, bwaketi kubvulila bubwe kuri bo, mu kuhele kuyaaba nzila ya nsungumunu, ti na kuri bamanaa kuyiyaaba, bayekiri lutumu lwangisi, lu bari babatubukila. 
2PE.2.22	Ma leele nkuma yangwanwa ma mwaa kubatubukila: «Mbwa yibweesiri kubvutukila biluku byaandi», na: «ngulu yibayoosiri, yibvutukiri ku tamba.»
2PE.3.1	Banduku ba mutima, wumawu ngo mukaanda wamyoolo, me nyiri mu kulutinina. Mu myo myoolo, me nyilubaambula mwooyo, mpisi nyilusyaamisa mu mitariri madyeele ma bukensekelee mari mu beenu, 
2PE.3.2	na lubaambuka mwooyo mu maampu matekisiri kuyaabisa babikiri bangisi, na mu lutumu lwa bantumu beenu, lwa Mfumu na Mubvuukisi. 
2PE.3.3	Tekeseleenu kuyaaba dimadi ti, mu biluumbu byansukulu, bangaa-munsiku sa biisa na munsiku waaku, sa bedyaatila bunu buri mantiilu ma bo-meene, 
2PE.3.4	na kweleele ti: «Lusiilulu lwa nyisulu yaandi buri luri kuyirima pe? Mukwongo, kipilu kya fwiiri bakuutu, momanso mari bunu, bwaba mu mbandukulu nyirikulu bitotolo byobinso!» 
2PE.3.5	Mukwongo, bo batiiri kudzimbikina dimadi ti: mayulu maba mu ntaangu yayikulu, na mu maampu ma Nzaambi, butoto bwayirimini mu maampa na maampa, 
2PE.3.6	Mu bibyo se, nsi yayikulu yiri yadyaamina mu maampa na yiri yafuukusu. 
2PE.3.7	Ngo mayulu na butoto bya lumalu, mu maampu momamosi, biri byawuunguku mu ntoono mbaawu, na byakebu mu kiluumbu kya mutsuundu, na kya mfukusulu baatu, bahele na kinzaambi.
2PE.3.8	Ngo banduku ba mutima, kuri ntoono mosi yiri beenu yaa luhele kuyiyaaba ko: kiluumbu kimosi kuri Mfumu, kiri bunu fuunda dya mibvu, na fuunda dya mibvu diri bunu kiluumbu kimosi. 
2PE.3.9	Mfumu wahele kudziingila mu kukukisa nsiilulu dzaandi, bunu buri mu kwetsima babamosi ti wuri mu kudziingila; ngo nde wukiindisaa mutima mu beenu, bukuri katiiri ko ti babamosi bafuuka, ngo nde tiiri ti baatu bobanso biisa ku nyiingulu madyeele.
2PE.3.10	Kiluumbu kya Mfumu sa kiisa na sisuu bunu ngaa-kwiibi. Mu kiluumbu kikyo mayulu sa maluta mu kiyomo kya makwa. Bitotolo bikweluluka sa byasulumuka, na butoto na biyiriki biri mu bwo sa byaba byafuukusu. 
2PE.3.11	Ngo mbuti heki bubwo, ti byobinso sa byasulumuka, lo nkya baatu, beenu luyelemini kuba mu ndyaatulu ya bungisi, na mu kinzaambi, 
2PE.3.12	bu luri mu kwekiinga na kwebingukila nyisulu kiluumbu kya Nzaambi! Mu kiluumbu kikyo, mayulu makweluluka sa masulumuka, na bitotolo bikwehense mu mbaawu sa byanyengemuke. 
2PE.3.13	Ngo beetu turi mu kwekiingila, bunu buri lusiilulu lwaandi, mayulu mamoono na butoto bwamoono, mumwo muba nsungumunu.
2PE.3.14	Hango-nkuumbu, banduku ba mutima, bu luri mu kwekiingila mamo, seenee makwa, mpisi nde kiisa kalutangusina mu kiyeengi, kuri lwahele na maka na mi baluseembele 
2PE.3.15	Holuleenu nkindusulu-mutima ya Mfumu yeetu, bunu mvuukulu yeenu. Bunubwo se, mpaangi yeetu ya mutima, Pawulo, kari kalutinina, bunu buri madyeele ma bari bamuha. 
2PE.3.16	Bunubwo se kari katina mu mikaanda myominso, mi kari mu kudzoonsolo mu mamama. Munsa mikaanda mimyo, misamu myamosi miri mpasi mu kubakula, na baatu bahele na madyeele, na bahele kukwiikama, bakwemikitula bunu bu basaana se mu Matinu makaka, mu kusakisa mfukusulu ya bo-meene.
2PE.3.17	Ngo beenu, banduku ba mutima, bu lumwaalubuka, seenee madyeele, mpisi heki luhele kuba bawumunu, mu nzimbusulu ya baatu bahele na mangisi, na luhele kubwa mu nsiitu ya beenu-meene. 
2PE.3.18	Buukeenu kunsa bweese, na nyaabulu ya Mfumu na Mubvuukisi weetu Yesu Kiristo. Kuri nde, kuba nkeembu lumalu, natee mu kiluumbu kyahele mbandukulu na manunu! Amene.
1JN.1.1	Mamo maba munu mbandukulu, ma turi twayuka, ma turi twamono mu miisu myeetu, ma turi twakengese na ma turi twabelemene mu myooko myeetu, mu ntoono maampu ma kidziingu, 
1JN.1.2	kidziingu kikyo kyamonikini, beetu twakimono, turi mu kuta kimbaangi, tuluyaabisa kidziingu kyahele manunu, kyaba kuri Taata na kyamonikini kuri beetu. 
1JN.1.3	Mamo ma turi twamono, ma turi twayuka, tuyaabisa mo se kuri beenu, mpisi heki beenu se luba mu kintwaari na beetu. Ngo kintwaari kyeetu, kintwaari na Taata na Mwaana waandi Yesu Kiristo. 
1JN.1.4	Beetu turi mu kutina mamama, mpisi heki kiminu kyeetu kiba kyakuka.
1JN.1.5	Wumawu ngo mukeensu wu turi twayuka kuri nde, na wu turi mu kuyaabisa kuri beenu: Nzaambi ngo buungi, na mu nde, mwahele mampimbisi ti mamosi. 
1JN.1.6	Mbuti tuleelaa ti turi kintwaari na nde, ngo tudyaatila kunsa mampimbisi, lo tufuta mpya, na ka twasalilaa ngwanwa ko; 
1JN.1.7	mbuti beetu tudyaatila kunsa buungi, lo turi mu kintwaari beetu na beetu, na makila ma Yesu, Mwaana waandi, matutsyeemisaa mu mpisi sumu. 
1JN.1.8	Mbuti tuleeriri ti twahele na masumu, lo tuwunukunaa beetu-meene, na ngwanwa ka yiri mu beetu ko. 
1JN.1.9	Mbuti tutambukilaa masumu meetu, lo nde wuri wakwiikama na wasuunguma, mu kutuhemesene masumu meetu, na mu kututsyeemese mu mpisi lumvuki. 
1JN.1.10	Mbuti tuleelaa ti twahele na masumu, lo tusaanaa kuri ti Nzaambi kaba ngaa-mpya, na maampu maandi ka mari mu beetu ko.
1JN.2.1	Mwaa-baala baami, me nyilutinina mamama, mpisi luhele kubwa mu masumu. Ngo mbuti muutu bwiiri mu masumu, lo turi na Nkariri kuri Taata, ngo Kiristo Yesu, ngaa-kusuunguma. 
1JN.2.2	Nde ngo kikori mu ntoono masumu meetu, kari munu mu masumu ma beetu ko, ngo se mu masumu ma nsi yansiina.
1JN.2.3	Mu dimadi beetu tubakulaa ti twayeki twamuyaaba, mbuti tukebaa ntumu dzaandi. 
1JN.2.4	Mpisi wunde wuleelaa ti: «Me nyayeki nyamuyaaba», ngo wahele kukebe ntumu dzaandi, lo nde ngaa-mpya, na mu nde ngwanwa yo pe. 
1JN.2.5	Wunde wukebaa maampu maandi, lo ngwanwa mu nde, ntiilu ya Nzaambi yayeki yakuka. Mu didyo, beetu tuyaabilaa ti turi mu nde. 
1JN.2.6	Wunde wuleelaa ti wasa kikuundi mu nde, lo yelemini kudyaatila se, bunu bu kadyaatiri nde.
1JN.2.7	Banduku ba mutima, me nyahele kulutinina lutumu lwamoono; ngo kasi lutumu lwalukulu lu lwataamburi beenu, kuholosono kunu mbandukulu. Lutumu lwalukulu lulwo ngo maampu ma luri lwayuka. 
1JN.2.8	Mukwongo, lutumu lwamoono me nyiri mu kulutinina; didyo diri dyangwanwa mu nde na mu beenu, bukuri mampimbisi mari mu kuluta, na buungi bwangwanwa bweki mu kuseme. 
1JN.2.9	Wunde wuleelaa ti wuri kunsa buungi, ngo wubelaa mpaangi yaandi, lo natee lu nde wuri kunsa mampimbisi. 
1JN.2.10	Wunde wutyaanaa mpaangi yaandi, lo wasa kikuundi kunsa buungi, na mu nde mpwaani ya kubwa mu masumu yo pe. 
1JN.2.11	Wunde wubelaa mpaangi yaandi, lo wuri kunsa mampimbisi, wukwedyaatila kunsa mampimbisi, na wahele kuyaaba ku kakweyende, bukuri mampimbisi mamudzusa miisu.
1JN.2.12	Me nyitinina kuri beenu mwaa-baala, bukuri masumu ma beenu mayeki mahemusunu, mu ntoono nkuumbu yaandi. 
1JN.2.13	Me nyitinina kuri beenu bataata, bukuri beenu lwayeki lwamuyaaba kuholosono kunu mbandukulu. Me nyitinina kuri beenu bituuti, bukuri beenu lwabwiisiri Ngaa-bubi.
1JN.2.14	Me nyatinini kuri beenu mwaa-baala, bukuri beenu lwayeki lwayaaba Taata. Me nyatinini kuri beenu bataata, bukuri beenu lwayeki lwamuyaaba kuholosono kunu mbandukulu. Me nyatinini kuri beenu bituuti bukuri beenu luri bangaa-makwa, na maampu ma Nzaambi masa kikuundi mu beenu, na beenu lwabwiisiri Ngaa-bubi.
1JN.2.15	Yaa lutya nsi ko, ti bitotolo biri mu nsi. Mbuti muutu tiiri nsi, lo kutya kwa Taata kwahele mu nde; 
1JN.2.16	bukuri byobinso biri mu nsi, nyiimunu dza muswinyi, nyiimunu dza miisu na masiiku mu bya kidziingu, biri bya Taata ko, ngo kasi bya nsi. 
1JN.2.17	Nsi yiri mu kuluta na nyiimunu dzaandi; ngo wunde wuyirikaa kutya kwa Nzaambi, lo wuri na kidziingu mantaangu momanso.
1JN.2.18	Mwaa-baala, ki ngo kilookolo kya mpotulu, bunu bu lwayukiri ti mutaatu Kiristo wuri mu kwiisa, mu lumalu bataatu ba Kiristo balaka bamwaakwiisa; mu didyo beetu tuyaari ti ki ngo kilookolo kya mpotulu. 
1JN.2.19	Bo bapariri ha kakati dya beetu, ngo basii kuba ba beetu ko; bukuri mbuti ngo, baba ba beetu, nkani baketi kudzakala na beetu. Bo bapariri mpisi diba dyayabakana ti bobanso bari ba beetu ko.
1JN.2.20	Beenu lwataambula nkilulu kuri Wangisi, na beenu bobanso luyaari. 
1JN.2.21	Me nyalutinini kari bukuri ti beenu lwahele kuyaaba ngwanwa ko, ngo bukuri beenu luyiyaari, na bukuri kuri mpya ti dzimosi ko, dzifumunaa kunsa ngwanwa.
1JN.2.22	Na wuri ngaa-mpya, mbuti ka wunde wutunaa ti Yesu kari Kiristo ko? Wunde ngo mutaatu Kiristo, wutunaa Taata na Mwaana. 
1JN.2.23	Mpisi wunde wutunaa Mwaana, lo kari na Taata ko. Wutaambulaa Mwaana, lo wuri na Taata se. 
1JN.2.24	Mamo ma lwayukiri kuholosono kunu mbandukulu, hemese masa kikuundi mu beenu. Mbuti mamo ma lwayukiri kuholosono kunu mbandukulu, masii kikuundi mu beenu, lo beenu se sa lwasa kikuundi mu Mwaana na mu Taata. 
1JN.2.25	Na lu ngo lusiilulu lu kari kalusiila, kidziingu kya mantaangu momanso.
1JN.2.26	Me nyalutinini mamo mu dyaambu dya bakweludziimbisa. 
1JN.2.27	Ngo beenu, nkilulu yi luri lwataambula kuri nde yasa kikuundi mu beenu, na lwahele na nzala kuri ti muutu kaluyikisa; kasi nkilulu yaandi yiri mu kuluyikisa mu momanso, na yiri yangwanwa, ka yiri yampya ko, bunu bu yiri mu kuluyikisa, seenee kikuundi mu nde.
1JN.2.28	Na mu lumalu, mwaa-baala, seenee kikuundi mu nde. Mpisi heki, mbuti nde monikini, lo tubeeneenu na nsiitu, na tuhelee kufwa nsoni la na nde, mu ntaangu ya nyisulu yaandi. 
1JN.2.29	Mbuti beenu luyaari ti nde wasuunguma, lo yabee se ti mpisi wunde wusalilaa nsungumunu, lo wabutuka mu nde.
1JN.3.1	Monee nkya ntiilu Taata kari katutiila, mpisi heki batuteele baala ba Nzaambi, na turi se bo. Hango-nkuumbu, nsi yahele kutuyaaba, bukuri yahele kuyaaba nde. 
1JN.3.2	Banduku ba mutima, mu lumalu turi baala ba Nzaambi, na bubwo mbasi-tsuku bu tubeenee bwakiri kumonokono pe. Tuyaari kuri ti: mbuti nde monokini, lo beetu sa twafwanikina na nde, bukuri sa twamumono bunu bu kari. 
1JN.3.3	Mpisi wunde wuri na nsiitu dza bubwo mu Kiristo, lo wutsyeemikaa nde-meene, bunu bu kari katsyeemeke nde.
1JN.3.4	Mpisi wunde wuyirika masumu, lo wusininaa se mangisi, bukuri masumu ngo kusinina kwa mangisi. 
1JN.3.5	Beenu luyaari kuri ti: Kiristo wamonikini mu kuyusula masumu, na mu nde mwahele masumu. 
1JN.3.6	Mpisi wasa kikuundi mu nde, kayirikaa masumu ko; na mpisi wuyirikaa masumu, lo wakiri kumumono pe, na wakiri se kumuyaaba pe.
1JN.3.7	Mwaa-baala, muutu yaa kaludziimbisa ko. Wunde wusalilaa nsungumunu, lo wasuunguma bunu Kiristo wuri wasuunguma. 
1JN.3.8	Wunde wuyirikaa masumu, lo wa dyabulu, bukuri kuholosono kunu mbandukulu dyabulu watobiri masumu. Mu dimadi Mwaana Nzaambi kamonikini, mpisi katsyaamuna biyiriki bya dyabulu.
1JN.3.9	Mpisi wunde wabutuka kuri Nzaambi kayirikaa masumu ko, bukuri mumbutu Nzaambi wasa kikuundi mu nde. Nde ka katsiitsa kuyirika masumu ko, bukuri wabutuka kuri Nzaambi. 
1JN.3.10	Mu didyo, bayaabulaa baala ba Nzaambi, na baala ba dyabulu. Mpisi wunde wuhelaa kusalila nsungumunu kari wa Nzaambi ko; bunubwo se kuri wuhelaa kutya mpaangi yaandi.
1JN.3.11	Wumawu ngo mukeensu wu luri lwayuka kuholosono kunu mbandukulu: Twetilisineenu beetu na beetu. 
1JN.3.12	Yaa tuba bunu Kayini ko, waba ngaa-bubi, na wadzusiri mpaangi yaandi. Heki mu nkya ntoono kamudzusiri? Bukuri biyiriki bya Kayini byaba byabibi, na bya mpaangi yaandi byaba byasuunguma.
1JN.3.13	Bampaangi, yaa lwekimuka ko, mbuti nsi yikwelubele. 
1JN.3.14	Beetu tuyaari ti, twayeki twayisika mu lufwa mu kuluta mu bumwooyo, bukuri beetu tutyaanaa bampaangi. Wunde wahele kutya bampaangi, lo wafwa kwakinkulu. 
1JN.3.15	Mpisi wunde wubelaa mpaangi yaandi, lo nde mudzusi, na beenu luyaa ti mpisi mudzusi, lo kidziingu kya mantaangu momanso kyahele kusa kikuundi mu nde. 
1JN.3.16	Mu didyo, beetu twayeki twayaaba ntiilu, bukuri Kiristo waheeri kidziingu kyaandi mu ntoono beetu, na beetu se tuyelemini kuha kidziingu kyeetu mu ntoono bampaangi. 
1JN.3.17	Mpisi wunde wuri na lubaku lwa nsi, na mwiini mpaangi yaandi watikila, ngo kaangiri mutima, lo dyaburi ntiilu ya Nzaambi yitsiitsa kuba mu nde? 
1JN.3.18	Mwaa-baala, yaa twetiilee mu bini bibori ko; ngo twetiilee mu biyiriki na mu ngwanwa.
1JN.3.19	Mu dimadi, beetu sa twayaaba ti turi bangaa-ngwanwa, na ha busu bwaandi, sa twadzuunisa mitima myeetu. 
1JN.3.20	Ngo mbuti mutima weetu wutubwiisa, Nzaambi bvuriri kudzaangama na mutima weetu, na nde yaari momanso. 
1JN.3.21	Banduku ba mutima, mbuti mutima weetu wahele kutubwiisa, lo turi na nsiitu mu Nzaambi, 
1JN.3.22	na mpisi ma tuloombo, tumataambula kuri nde, bukuri beetu tukebaa ntumu dzaandi, na tuyirikaa mamabwe ha busu bwaandi. 
1JN.3.23	Lumalu ngo lutumu lwaandi: ti beetu tusa kanyi mu Mwaana waandi, Yesu Kiristo, na tutilisinee beetu na beetu, bunu bu kari katuha lutumu. 
1JN.3.24	Wunde wukebaa ntumu dzaandi wasa kikuundi mu Nzaambi, na Nzaambi wasa kikuundi mu nde. Mu dimadi beetu tuyaabilaa ti, Nzaambi wasa kikuundi mu beetu, mu Mpeeve yi kari katuha.
1JN.4.1	Banduku ba mutima, yaa lwesiila kanyi mu mpisi mpeeve ko, ngo fyongokinee mampeeve, mbuti ma Nzaambi mari; bukuri babikiri bampya balaka bamwaakwiisa mu nsi. 
1JN.4.2	Mu dimadi beenu luyaabula Mpeeve ya Nzaambi: mpisi mpeeve yitaambula ti Yesu Kiristo wayisa mu muswinyi, lo yiri ya Nzaambi; 
1JN.4.3	na mpisi mpeeve yihele kutaambula Yesu, lo yiri ya Nzaambi ko; mpeeve yiyo ya mutaatu Kiristo, wu lwayukiri beenu ti wuri mu kwiisa, na mu lumalu weki mu nsi.
1JN.4.4	Mwaa-baala, beenu luri ba Nzaambi, na beenu lwabwiisiri babikiri bampya; bukuri wunde wuri mu beenu, bvuriri makwa na wunde wuri mu nsi. 
1JN.4.5	Bo bari ba nsi; mu didyo, bakwedzoonsolo bunu buri nsi, na nsi yikwebaywiila. 
1JN.4.6	Beetu turi baatu ba Nzaambi. Wunde wuyaari Nzaambi kootuywiila. Ngo wunde wuri kari wa Nzaambi ko, kakootuywiila ko. Mu didyo, beetu tuyaabilaa Mpeeve ya ngwanwa, na mpeeve ya mawunu.
1JN.4.7	Banduku ba mutima, tutilisinee beetu na beetu, bukuri ntiilu yiri ya Nzaambi. Mpisi wuri na ntiilu wabutuka kuri Nzaambi na yaari Nzaambi. 
1JN.4.8	Wunde wahele na ntiilu, lo ka yaa Nzaambi ko, bukuri Nzaambi ngo ntiilu. 
1JN.4.9	Bumabu ntiilu ya Nzaambi yiri yayabakana ha kakati dya beetu: nde waheeke Mwaana waandi ndemosi mu nsi, mpisi heki tuba mwooyo mu nde. 
1JN.4.10	Ntiilu yiri bumabu: ka kuri ko ti beetu twatiiri Nzaambi, ngo kasi nde watutya, na waheeke Mwaana waandi, bunu kikori mu masumu meetu.
1JN.4.11	Banduku ba mutima, mbuti Nzaambi watutiila mu kiteesu kya bubwo, beetu se tuyelemini kwetilisina beetu na beetu. 
1JN.4.12	Kuri muutu ko wumwaamono Nzaambi. Mbuti tutilisinaa beetu na beetu, lo Nzaambi wusanaa kikuundi mu beetu, na ntiilu yaandi mu beetu yayeki yakuka.
1JN.4.13	Beetu tuyaabilaa ti twasa kikuundi mu nde, na nde wasa kikuundi mu beetu, bukuri nde watuha Mpeeve yaandi. 
1JN.4.14	Beetu twakengisiri na tuta kimbaangi ti Taata waheekiri Mwaana, bunu Mubvuukisi nsi. 
1JN.4.15	Mpisi wunde wutaambula ti Yesu Mwaana Nzaambi, lo Nzaambi wasa kikuundi mu nde, na nde wasa kikuundi mu Nzaambi. 
1JN.4.16	Beetu twayaaba, na twasa kanyi mu ntiilu yiri na Nzaambi mu beetu.
1JN.4.16	Nzaambi ngo ntiilu; mpisi wunde wasa kikuundi mu ntiilu, lo wasa kikuundi mu Nzaambi, na Nzaambi wasa kikuundi mu nde. 
1JN.4.17	Mu didyo, ntiilu yiri yakuka ha kakati dya beetu, mpisi heki tubeeneenu na nsiitu mu kiluumbu kya mutsuundu, bukuri bunu bu kari nde, bunubwo se beetu turi mu nsi yimayi. 
1JN.4.18	Boomo bwahele mu ntiilu; ngo kasi ntiilu yangwanwa yiyisilaa boomo, bukuri munsa boomo muri maseembu. Wunde wahele na boomo wayeki wakuka mu ntiilu.
1JN.4.19	Beetu tutyaanaa, bukuri nde watete watutiiri. 
1JN.4.20	Mbuti muutu wuleele ti: «Me ntiiri Nzaambi», ngo wubelaa mpaangi yaandi, lo nde ngaa-mpya. Mukwongo, wunde wuhelaa kutya mpaangi yaandi yikamono, lo katsiitsa kutya Nzaambi ko, wu kahele kumono. 
1JN.4.21	Lu ngo lutumu lu turi twataambula kuri nde: wunde wutya Nzaambi, lo katya se mpaangi yaandi.
1JN.5.1	Mpisi wunde wusa kanyi ti Yesu ngo Kiristo, lo nde wabutuka kuri Nzaambi, na mpisi wunde wutiiri mubuti, lo katya se wabutuka kuri nde. 
1JN.5.2	Beetu tuyaaba ti tutiiri baala ba Nzaambi, mu ntaangu yi tukootyaanaa Nzaambi, na yi tusalilaa ntumu dzaandi. 
1JN.5.3	Mukwongo, ntiilu ya Nzaambi yiri kuri ti, tukebee ntumu dzaandi; ngo ntumu dzaandi dzahele kuleme, 
1JN.5.4	bukuri mpisi wabutuka kuri Nzaambi, lo waluuluka mu nsi, na ndulukulu ya kuluuluka mu nsi, ngo kanyi dyeetu. 
1JN.5.5	Na waluuluka mu nsi, mbuti ka wunde wasiila kanyi, ti Yesu ngo Mwaana Nzaambi ko?
1JN.5.6	Yesu Kiristo ngo wunde wayisiri na maampa na makila, kari na mani maampa kitsu ko, ngo na maampa na makila; Mpeeve ngo muteeri kimbaangi, bukuri Mpeeve ngo ngwanwa. 
1JN.5.7	Bambaangi batatu bari: 
1JN.5.8	Mpeeve, maampa na makila, na bo batatu bari kintwaari mu kimbaangi kyokimosi. 
1JN.5.9	Mbuti tutaambulaa kimbaangi kya baatu, lo kimbaangi kya Nzaambi kibvuriri bunene; bukuri kimaki ngo kimbaangi kya Nzaambi, ki kari kata mu Mwaana waandi. 
1JN.5.10	Wunde wusiilaa kanyi mu Mwaana Nzaambi, wuri na kimbaangi mu nde-meene. Wunde wuhelaa kusiila kanyi mu Nzaambi, lo wusanaa kuri ti Nzaambi kaba ngaa-mpya, bukuri wahele kutaambula kimbaangi kya Nzaambi, ki kari kata mu Mwaana waandi. 
1JN.5.11	Kimbaangi kikyo ngo ki: Nzaambi watuha kidziingu kya mantaangu momanso, na kidziingu kikyo kiri mu Mwaana waandi. 
1JN.5.12	Wunde wuri na Mwaana, wuri na kidziingu; wunde wahele na Mwaana Nzaambi, wahele na kidziingu.
1JN.5.13	Me nyalutinini mamo mpisi luyaaba ti, beenu lusiila kanyi mu nkuumbu Mwaana Nzaambi, luri na kidziingu kya mantaangu momanso. 
1JN.5.14	Dzimadzi ngo nsiitu dzi turi na dzo mu nde, mbuti tumuloombiri kitotolo, bunu buri kutya kwaandi, lo nde wutuywiilaana. 
1JN.5.15	Na mbuti tuyaari ti nde wutuywiilaa, lo tuyaari se ti tutaambulaa bibyo bi tumuloombaa.
1JN.5.16	Mbuti muutu wumono mpaangi yaandi, wuyirika masumu mahele kunata ku lufwa, lo kaloombo, na Nzaambi sa kaha kidziingu kuri mpaangi yiyo, kuri babo bayirikaa masumu mahele kunata ku lufwa. Kuri sumu dinataa ku lufwa; ngo kari mu didyo ko me nyituma ti kasaambila. 
1JN.5.17	Mpisi kuhele kwa nsungumunu masumu; ngo kuri masumu mahelaa kunata ku lufwa.
1JN.5.18	Tuyaari ti mpisi wabutuka kuri Nzaambi, lo kayirikaa masumu ko, bukuri Mwaana Nzaambi wumukebaa, na Ngaa-bubi kari mbelemene nde ko.
1JN.5.19	Tuyaari ti beetu turi baatu ba Nzaambi, na nsi yoyinso yiri kunsa bubi.
1JN.5.20	Ngo kasi tuyaari ti, Mwaana Nzaambi wayisa, na watuha madyeele mu kuyaaba Wangwanwa; na turi kunsa Wangwanwa, mu Mwaana waandi, Yesu Kiristo. Nde wuri Nzaambi yangwanwa, na kidziingu kya mantaangu momanso.
1JN.5.21	Mwaa-baala, seenee madyeele beenu-meene mu ntoono biteki.
2JN.1.1	Me Mukulu-bakala, kuri Mukyeetu wasoolu, na kuri baala baandi, ba nyiri nyatya mu ngwanwa. Ngo kari wunu me kitsu nyibatii ko, kasi bobanso se bamwaayaaba ngwanwa, 
2JN.1.2	mu ntoono ngwanwa yasa kikuundi mu beetu, na sa yaba na beetu mu mantaangu momanso.
2JN.1.3	Hemese bweese, ngebe na kiyeengi bifumunaa kuri Taayi Nzaambi, na kuri Yesu Kiristo Mwaana wa Taayi, byeba na beetu, mu ngwanwa na mu ntiilu.
2JN.1.4	Me nyankeembiri kwalaka, bu nyamwiini ti baala baaku, bakwedyaatila mu ngwanwa, bunu buri lutumu lu turi twataambula kuri Taata. 
2JN.1.5	Na mu lumalu di nyiloombo kuri ye, Mukyeetu, kari bunu ti lutumu lwamoono, me nyiri mu kutinina kuri ye ko, ngo luni lu turi twataambula, kuholosono munu mbandukulu ti, twetilisineenu beetu na beetu. 
2JN.1.6	Ntiilu yiri kuri ti, twedyaatileenu bunu buri ntumu dzaandi. Lutumu lu luri lwataambula kuholosono munu mbandukulu, kuri ti beenu lwedyaatila mu nde.
2JN.1.7	Bawumuni balaka bamwaatsamukina mu nsi. Bo bahele kwetaambula ti Yesu Kiristo wayisa mu muswiini. Wunde ngo muwumuni, mutaatu-Kiristo. 
2JN.1.8	Seenee madyeele beenu-meene, mpisi heki luhele kudziimbisa bi turi twasala, ngo lutaambula mufutu wakuka.
2JN.1.9	Mpisi wunde wuluta nyikusulu dza Kiristo, na wahele kusa kikuundi mu dzo, lo wahele na Nzaambi. Ngo wunde wasa kikuundi mu nyikusulu, lo wuri na Taata na Mwaana. 
2JN.1.10	Mbuti muutu wiisiri kuri beenu, na wahele kutwaala nyikusulu dzidzo, lo yaa lumutaambula mu nzo yeenu ko, na yaa lumuha mboto ko. 
2JN.1.11	Mukwongo, mpisi wunde wumuha mboto, lo wuri kintwaari mu biyiriki bya muutu wunde byabibi.
2JN.1.12	Mbee kwaandi na myalaka mya kulutinina, ngo me nsii tya kusalila kipapila na ntiinta ko, kasi nyiri na nsiitu mu kwiisa kuri beenu, na mu kudzoonsono kuri tutalisina mu miisu na miisu, mpisi heki kiminu kyeetu kiba kyakuka.
2JN.1.13	Baala ba kibusi kyaaku kyasoolu, bakuheekiri mboto.
3JN.1.1	Me Mukulu-bakala, kuri Ngayo nduku ya mutima, yi ntiiri mu ngwanwa.
3JN.1.2	Nduku ya mutima, me nyikutiisa ti ye baanguka mu myominso, na ba wamutsiina, bunu bwabaanguka se muheebulu waaku. 
3JN.1.3	Mukwongo, me nyankeembiri kwalaka, mu bampaangi bayisiri na mu kimbaangi ki bateeri mu ye mu ngwanwa, kuri ti ye wukwedyaatila mu ngwanwa. 
3JN.1.4	Kiminu kya me kibvuriri bunene, mu kuyuka ti baala ba me, ba kwedyaatila mu ngwanwa.
3JN.1.5	Nduku ya mutima, ye wuri mu kwesala mu nkwikumunu, mu ma wuri mu kweyirika mu bampaangi, na bunubwo se mu banzeense. 
3JN.1.6	Bo bateeriri ye kimbaangi, ha busu bwa Dibuundu, mu ntiilu yi wuri na yo. Ye yelemini kubaha bi bari na nzala byo, mu budyeengi bwa bo, mu kiteesu kyayelemene mu Nzaambi. 
3JN.1.7	Mukwongo, bo bayensikiri mu nkuumbu, kwahele kutaambula kitotolo ti kimosi kuri makaanda. 
3JN.1.8	Mu didyo, beetu tuyelemini kutaambula ba bubwo, mpisi heki tuba bakwesala kintwaari mu ntoono ngwanwa.
3JN.1.9	Me nyatinini mwaa mantoono kuri dibuundu; ngo kasi Dyotelefe, wutiiri kweba watete mu bo, wahele kututaambula. 
3JN.1.10	Hango-nkuumbu, mbuti me nyiisiri, lo sa nyamubaambula mwooyo, mu biyiriki byaandi, bi kari mu kweyirika: nzoonsulu dzadzibi, dzabudzeke mu beetu; kiminu bu kiheriri kukuka mu mamo, nde wubisa kutaambula bampaangi; na batiiri kwaaku kwetaambula bampaangi, nde wukwebakabukisa na wubapalisa mu dibuundu.
3JN.1.11	Nduku ya mutima, yaa wesombosolo mamabi ko; ngo sombosolo mamabwe. Wunde wusalilaa mamabwe wuri wa Nzaambi, na wunde wusalilaa mamabi, lo kamwii Nzaambi ko.
3JN.1.12	Baatu bobanso bateeriri Demeteryo kimbaangi kyakibwe. Ngwanwa yo-meene se yiri mu kumuteele kimbaangi. Beetu se tumuteele kimbaangi, na ye yaari ti kimbaangi kyeetu kyangwanwa.
3JN.1.13	Mbee kwaandi na myalaka mya kukutinina. Ngo nyahele kutya kusalila ntiinta na lusala. 
3JN.1.14	Me nyiri na nsiitu, ti kidzika kyantele mbee nyikumwiini, na sa twadzoonsono kuri tutalisina mu miisu na miisu. 
3JN.1.15	Hemese kiyeengi kiba na ye! Banduku bakuheekiri mboto. Ye se ha mboto kuri banduku, muutu-muutu mu nkuumbu yaandi.
JUD.1.1	Yuda, nkutu Yesu Kiristo, mpaangi Yakobo, kuri babo ba bari bateele mbila, batya mu Taayi Nzaambi, na ba bari bakebe mu Yesu Kiristo.
JUD.1.2	Hemese ngebe, kiyeengi na ntiilu bya Nzaambi, biba kuri beenu na fundu-fundu.
JUD.1.3	Banduku ba mutima, me mbeeri kwaandi na musoongo walaka mu kulutinina, mu dyaambu dya mvuukulu yeetu ya kintwaari, ngo mwiini mufunu mu kulutinina, mpisi nyilusyaamisa mu kunwaana mu ntoono kanyi, di bari bayakisa kwakinkulu kuri bangisi. 
JUD.1.4	Mukwongo, baatu babamosi bayolomikini mu nsweeki, bari kuholosono na kidzika, batekesele kubatina mankuumbu mu mutsuundu wunde. Bo ngo bangooyi, bakwekitula bweese bwa Nzaambi yeetu mu buyala, na bakwetuna wunde wuri ndemosi Mutumi na Mfumu yeetu, Yesu Kiristo.
JUD.1.5	Me ntiiri kulubaambula mwooyo mu momanso ma luyaari ti, Mfumu kamanaa kubvuukisa lwo lumosi, kaanda ku nsi ya Ngipiti, ha lumbisa haho, nde wafuukisa bari basii kusa kanyi ko. 
JUD.1.6	Bambasi bari basii kebe kibeendu kya bo-meene ko, ngo basisiri kikuundi kya bo-meene, nde wabawuunguka mu bikonyi bya bibvu ngo bibvu, kunsa mampimbisi, mu kiluumbu kyakinene kya mutsuundu. 
JUD.1.7	Bunu buri Sodoma na Ngomora na mabvula ma badyengekele, masariri buyala bunu bo, mu kiteesu kyokimosi, na banemi bari na manyutu ma kinzeri kikimi, bo bari mu kifwaani kya baatu babwiilikila maseembu ma mbaawu ya mantaangu momanso.
JUD.1.8	Baatu bamaba se bwobumosi, bakwesa biwobiri, hamosi bakwesumuna manyutu, hakaka bakwenyaafuna lutumu, na bakwesaana bambasi bankeembu. 
JUD.1.9	Ngo kasi, Mikaheli mbasi ya yikuutu, ha baba kalakanaa bo na dyabulu, mu kukaangina nyutu Moose, kasii tya kumuteesele mya nsaanunu ko, ngo nde bu kamuleeriri ti: "Mfumu kakuseembe!" 
JUD.1.10	Ngo bamaba, hamosi bakwesaana myominso miri bahele kuyaaba, hakaka bakwefuuka mu myominso mi bakweyaabila mu kimuutu, bunu bibulu byahele na madyeele. 
JUD.1.11	Kyaari kuri bo, bukuri banemi nzila ya Kayini, bo bayekimini mu mpumukunu ya Balaami mu ntoono mufutu, na bafuukiri kunsa tungu dya Kore. 
JUD.1.12	Bamaba ngo bo, bangaa-kisaangila, kunsa ndiilu yeenu ya kimpaangi, bakwekeembe mu ndiilu ya mawaamba kwahele boomo, bakwebuungula manyutu ma bo-meene, bo ngo matuti mahele maampa, makweheembeke mu kiteembu, miti mya manunu ndoolo, myahele na bimbutu, myafwa mfwa dzoolo, myataabuka. 
JUD.1.13	Bo ngo mipaku mya mubu mya kibakala, mitoombolaa fula dya nsoni dzaaku, bambwetete bakweyiima, ba bari bawungukila, mampimbisi ma bubokoro mu mantaangu momanso.
JUD.1.14	Mu bo, Enoki, wansaamu kubandikila mu Adami, kaba leele ti: «Mono, Mfumu wayisiri na fundu-fundu dya bangisi baandi, 
JUD.1.15	mu kutsuundisa baatu bobanso, na kusa kuri ti babakula biyiriki byaaku bya bungooyi, mu ntoono misamu mikolo, mya muteesele bangooyi bangaa-masumu.» 
JUD.1.16	Bo ngo bakwemunguta, bahele kumono kiminu mu kiteesu kyaaku, bakwedyaatila bunu buri nyiimunu dzaaku, na minwa mikwedzoonsolo mu masiiku, na bakwesiikila baatu mu ndaandu.
JUD.1.17	Ngo kasi, beenu banduku ba mutima, baambukee mwooyo, mu maampu matekisiri kuleele bantumu, ba Mfumu yeetu Yesu Kiristo. 
JUD.1.18	Bo baba leelaa kuri beenu ti: «Kumanunu ntaangu, sa kwaba bangaa-munsiku bakwedyaatila bunu buri nyiimunu dzaaku, dza bangooyi.» 
JUD.1.19	Babo ngo bakwekotoso nkabunu, bakwedyaatila bunu bibulu, na bahele na Mpeeve. 
JUD.1.20	Ngo beenu, banduku ba mutima, tuungumeenu beenu-mee ha yulu kanyi dyeenu dyangisi na ngisi, na saambileenu mu Mpeeve Yangisi. 
JUD.1.21	Beenu-meene kebee manyutu kunsa ntiilu ya Nzaambi, bu luri mu kwekiingila ngebe dza Mfumu yeetu Yesu Kiristo, mu kubaka kidziingu kyahele manunu.
JUD.1.22	Na beenu hamosi, bakilee bari na maketi-keti ngebe, 
JUD.1.23	hakaka, bvuukisee babamosi mu kubapalisa kunsa mbaawu, bakilee se bakaka ngebe mu boomo, mu kubele se na kinkuta kyasumunu kuri muswinyi.
JUD.1.24	Kuri wunde wakuka mu kulukebe kwahele kubumuna makya, na kulutelemese ha busu bwa nkeembu yaandi, kwahele maseembu, kunsa nyeense, 
JUD.1.25	kuri Nzaambi yomosi, Mubvuukisi weetu mu Yesu Kiristo, Mfumu yeetu, kuba nkeembu, bumfumu, makwa na lutumu, tekesele mantaangu momanso na mu lumalu natee bibvu byobinso, bunubwo! Amene.
REV.1.1	Nyabukusu Yesu Kiristo ya muha Nzaambi, mu kusoongo kuri bisari byaandi, mamo makwiisa mu mawasu. Nde waheeke mbasi yaandi kuri kisari kyaandi Yowane, mu kuyaabisa yo, 
REV.1.2	wunde wata kimbaangi mu Maampu ma Nzaambi, na kimbaangi kya Yesu Kiristo, momanso ma kari kamono. 
REV.1.3	Kiminu kiri na muutu wunde wutaanga mukaanda wu, na kiri na bayuka maampu ma mbikululu, na bakebaa mari mu yo, bukuri ntaangu yeki bebele.
REV.1.4	Yowane, kuri mabuundu nsaamu mari mu nsi ya Asya: Bweese kuri beenu na kiyeengi bifumini kuri wunde wuri, waba, na wukwiisa, na kuri mampeeve nsaamu mari ha busu bwa mboloko yaandi, 
REV.1.5	na kuri Yesu Kiristo, Mbaangi yakwiikama, watete wabutuka mu bafwa, na mwaana mfumu ya bambyaasi ba butoto.
REV.1.5	Kuri nde wututiiri, watukuula mu masumu meetu mu makila maandi, 
REV.1.6	nde wasa beetu kimfumu kya bangaanga-nzaambi, mu kusalila Nzaambi wuri se Taayi dyaandi; kuri nde kuba nkeembu na makwa mu bibvu ngo bibvu! Amene!
REV.1.7	Mono, nde wuri mu kwiisa mu matuti, mpisi muutu sa kamumono, na babo bamutobiri dyoongi. Makaanda momanso ma ha butoto sa makoto mu manyoongi mu ntoono nde. Heehe! Amene!
REV.1.8	«Me ngo Alafa na Omenga», buleeriri Mfumu Nzaambi, wuri, waba, na wuri mu kwiisa, Mwa-mbete.
REV.1.9	Me Yowane, mpaangi yeenu, wu luri ntwaari mu nsiitsulu, mu kimfumu, mu nkwikumunu mu Yesu; me nyabeeri ku kibuma ki bateelaa ti Patomo, mu dyaambu dya Maampu ma Nzaambi na kimbaangi kya Yesu. 
REV.1.10	Mpeeve yambaka mu kiluumbu kya Mfumu, na nyayuka ku mambisa ma me mbeembu yayinene yiri bunu mvumvuri, 
REV.1.11	yaleele ti: «Mamo ma wuri mu kumono, tina mo munsa mukaanda, na heeke nde ku mabuundu mo nsaamu: ku Efeso, ku Semirana, ku Peregamo, ku Tyatira, ku Saredeyi, ku Filadelefya, na ku Lahodikya.»
REV.1.12	Me nyabaluka mu kumono mbeembu yiyo yaba dzoonso kuri me; na bu nyabaluka, me nyamono bitetukulu bya miinda nsaamu byawoolo, 
REV.1.13	na ha kakati dya Bitetukulu bya miinda, me nyamono wafwanikina na mwaana muutu, waba walwaata kinkuta kyakila natee ku miilu, na waba walwaata musweele wawoolo mu ntulu. 
REV.1.14	Mutu waandi na mfu dzaandi byaba byahembeke bunu myoosi mya bimeeme, bunu midiingi, na miisu myaandi bunu mule mbaawu; 
REV.1.15	miilu myaandi myafwanikina na nsoongo yayoku ku dziku dya mbaawu na mbeembu yaandi yafwanikina na kiyoomo kya maampa. 
REV.1.16	Na wakwaata mu kooko kwaandi kwa lubakala bambwetete nsaamu, na mu munwa waandi mwaapala mbeesi yayila ya mabusu moolo, yasekusu kibari na kibari, na busu bwaandi, bunu ntaangu yiseme mu mpinu dzaandi. 
REV.1.17	Me bu nyamumono, nyabwa ha miilu myaandi, bunu muutu wafwa, na nde wateeteke kooko kwaandi kwa lubakala ha yulu me, waleele: «Yaa ba na boomo ko, me nyiri watete na wampotulu, 
REV.1.18	wamwooyo, me nyabee nyafwa, ngo mono me nyiri mwooyo mu bibvu ngo bibvu; me nyiri na mafungula ma lufwa na ma lubila. 
REV.1.19	Hango, tina ma mwiini, mamo mari, na mari mu kwiisa ha lumbisa lwa mamo. 
REV.1.20	Mpaanu dza bambwetete nsaamu, ba mwiini mu kooko kwaami kwa lubakala, na bitetukulu bya miinda nsaamu byawoolo dziri bumabu: bambwetete nsaamu ngo bambasi ba mabuundu nsaamu, na bitetukulu bya miinda nsaamu ngo mabuundu mo nsaamu.»
REV.2.1	Tina kuri mbasi ya dibuundu dya Efeso: «Wakwaata bambwetete nsaamu mu kooko kwaandi kwa lubakala, wuri mu kweyende hansa bitetukulu nsaamu bya miinda byawoolo, mimami kari mu kuleele: 
REV.2.2	Me nyaari biyiriki bya ye, kisalu na kifiki kyaaku. Me nyaari ti ye wakuunda bababi ko, na ye watsiitsiri babo bakweleele bo-meene ti bo bantumu, ngo bo bari bantumu ko, na ye wamwii ti bangaa-mpya bari. 
REV.2.3	Ye wuri na kifiki, ye wakuunda mpasi mu dyaambu dya nkuumbu yaami, ye wahele kuholo-bito. 
REV.2.4	Ngo kasi di mberiri me mu ye diri: ye wayekele ntiilu yaaku yatete. 
REV.2.5	Hango, baambuka mwooyo mu ha wuri wabwiilila, yiinga dyeele na bvutukila biyiriki byaaku byatete; mbuti ka bubwo ko, lo me sa nyiisa kuri ye, na sa nyiinga kibeendu kya kitetukulu kya mwiinda waaku, mbuti ye wahele kuyiinga dyeele. 
REV.2.6	Kasi ye wuri na dimadi se: ye wubelaa biyiriki bya Nikolayiti, biri me se nyabibele.»
REV.2.7	«Wunde wuri na makutu kayuka, mamo madzoonsiri Mpeeve kuri dibuundu. Kuri wunde wuluuluka, me sa nyimuha muti wa mwooyo wa kudya, wuri mu paradiso dya Nzaambi.»
REV.2.8	Tina kuri mbasi ya dibuundu dya Semirana: «Watete na wampotulu, wafwiiri na wafulukiri, bumabu kari mu kuleele: 
REV.2.9	Me nyaari mpasi na buwelu bwa ye, kasi wuri kisina, nyaari se nsaanunu dza babo bari mu kweleele ti Bayudayo bari, ngo bari Bayudayo ko, kasi baatu ba nzo-nkutukunu ya Satana. 
REV.2.10	Yaa bata ti kitotolo ti kimosi ko, mu mpasi dzi wubwanikina na dzo. Mono, dyabulu sa katuba bakaka mu beenu munsa boroko, mpisi heki balutsiitsa; sa lwaba lwatsiitsa mu biluumbu kuumi. Ba wakwiikama natee dya lufwa, tumi nyikuha lukoongolo lwamwooyo.»
REV.2.11	«Wunde wuri na makutu kayuka, mamo madzoonsiri Mpeeve kuri mabuundu!»
REV.2.11	«Wuluulukiri ka kafwa lwadzoolo ko.»
REV.2.12	Tina kuri mbasi ya dibuundu dya Peregamo: «Wakwaata mbeesi yayila, yasekusu mu bibari byobyoolo, bu kari mu kuleele: 
REV.2.13	Me nyaari ku wubaanaa ye, kukwo kuri mboloko Satana, ye wakwaata mu makwa nkuumbu yaami, na wahele kutuna kanyi dya mu me, ti mu biluumbu bya Antipa, mbaangi yaami, mpaangi yaami yakwiikama, wubari badzusa kuri beenu, kwa tuunga Satana. 
REV.2.14	Kasi me nyiri na munyoongi wantele mu ye: bukuri ye wuri na baatu bakaangama mu nyikusulu dza Balaami, waba yikisa kuri Balaki, bwa kubwiisila baala ba Isaheli, mu kudya toongo, twaha mu bikabu kuri biteki na kwesa buyala. 
REV.2.15	Bwobumosi, ye se wuri na baatu bakaangama mu nyikusulu dza bari Nikolayiti. 
REV.2.16	Hango nkuumbu, yiinga dyeele; mbuti ka bubwo ko, lo me sa nyiisa mu mawasu kuri ye, na sa nyibanwaanisa mu mbeesi yayila ya munwa waami.»
REV.2.17	«Wunde wuri na makutu mu kuyuka, kayuka mamo madzoonsiri Mpeeve kuri mabuundu!»
REV.2.17	«Kuri wuluuluka, me sa nyamuha maana, yasweeku; na sa nyaha kuri nde tari dyahembeke, na ha yulu tari dyatinu nkuumbu yamoono, yiri muutu ti mosi kayaa ko, mbuti ka wutaambula dyo ko.»
REV.2.18	Tina kuri mbasi ya dibuundu dya Tyatira: «Mwaana Nzaambi di kari mu kuleele, wuri na miisu myafwanikina na mule mbaawu, na miilu myafwanikina na nsoongo. 
REV.2.19	Me nyaari biyiriki bya ye, ntiilu, kanyi, kisalu na kifiki kyaaku, biyiriki bya ye basyeelele bibvuriri kwalaka na byatete. 
REV.2.20	Ngo di nyiri nyabele ye, di wuri wahemese mukyeetu wuri nkuumbu Yedzabele, wu kweleele ti nde mubikiri, wukweyikisa na wukwedziimbisa bisari byaami, kuri bakwesa buyala, na bakwedya toongo twaha mu kikabu kuri biteki. 
REV.2.21	Me nyimuha ntaangu ya kuyiinga dyeele, ngo wahele kutya kuyiinga dyeele mu buyala bwaandi. 
REV.2.22	Mono nyimuneŋesene, kintwaari na bateeri kimpala na nde, ha yulu mbuka ya manyoongi mamanene, mbuti bahele kuyiinga dyeele ha busu bwa biyiriki bya nde wa mukyeetu, 
REV.2.23	lo me sa nzusa baala ba nde wa mukyeetu. Na mabuundu momanso sa bayaaba ti, me ngo nyikengisaa bitsimi na manzala, na sa bvutula kuri muutu-muutu mu beenu, bunu buri biyiriki byaandi.»
REV.2.24	«Me nyileele kuri beenu na kuri bakaka bari ku Tyatira, kuri bobanso bahele na nyikusulu dzi, babo bahele kuyaaba "musundu Satana", bunu bu bakweleele; me nyahele kutuba ha yulu beenu kinati kikimi; 
REV.2.25	ngo mamo ma luyaari, kebeenu natee me nyiisiri.»
REV.2.26	«Kuri wunde wuluulukiri na wukebiri biyiriki byaami natee manunu, me sa nyaha kuri nde, lutumu ha yulu makaanda, 
REV.2.27	na sa kamatwaalisa mu luboto ha kooko, sa kakosono mo, bunu bu bakosonaa bisa bya tubuumbu, 
REV.2.28	bunu bwo se me nyiri nyataambula lutumu kuri Taata, na me sa nyimuha mbwetete ya minkya.»
REV.2.29	«Wuri na makutu, kayuka ma leele Mpeeve kuri mabuundu!»
REV.3.1	Tina kuri mbasi ya dibuundu dya Saredeyi: «Wakwaata mampeeve nsaamu ma Nzaambi, na bambwetete nsaamu, bu kari mu kuleele: me nyaari biyiriki bya ye, wuri na mvuumfu ti wuri mwooyo, ngo kasi ye wafwa. 
REV.3.2	Ba naana, na syaamisa bari mu kwefwa; mukwongo me nyahele kumono kuri ye, biyiriki byayirima ha busu bwa Nzaambi yaami. 
REV.3.3	Hango nkuumbu, baambuka mwooyo mu bu wataambula na bu wayukila, kebe na yiinga dyeele. Mbuti wahele kuba naana, sa nyiisa bunu ngaa-kwiibi, na wuyaaba ko mu nkya kilookolo me nyikwiisa kuri yeenu. 
REV.3.4	Kasi bantele ba ye ba ku Saredeyi babviimfiri bilwaatu bya bo. Bo sa badyaata na me, mu bilwaatu byahembeke, bukuri bakuka.»
REV.3.5	«Wuluuluka se sa kaba mu bilwaatu byahembeke, na nyiyaala nkuumbu yaandi mu mukaanda wa mwooyo ko, na sa nyamuteelile kimbaangi ha busu bwa Taata, na ha busu bwa bambasi baandi.»
REV.3.6	«Wuri na makutu, kayuka ma dzoonso Mpeeve kuri mabuundu!»
REV.3.7	Tina kuri mbasi ya dibuundu dya Filadelefya: «Wangisi, Wangwanwa, wuri na mafungula ma Davidi, kadzibulaana, wukaanga nde pe, na kakaangaana, wudzibula nde pe, bu kari mu kuleele: 
REV.3.8	Me nyaari biyiriki bya ye; mono, me nyikusuusiri ha busu bwa mweelu wadzibulu, kuri muutu ti mosi ko wakuka mu kukaanga nde; bukuri ye mwaa-mpinu wuri na dzo, kasi wakebe maampu maami, tumi se wahele kutuna nkuumbu yaami. 
REV.3.9	Mono ma nyiyirika me kuri bari mu nzo lukutukunu ya Satana, bakweleele ti bo Bayudayo, kasi bari Bayudayo ko, bukuri bari bangaa-mpya. Me tsa sa kuri ti bo biisa na batsukumina hari miilu mya ye, na kuyaaba ti me nyakutya. 
REV.3.10	Mu bukuri ye wakebiri maampu maami mu kifiki, me se sa kebe ye mu ntaangu ya nsindukulu, dziyelemini kutubuka mu nsi yoyinso ya baatu, mu kusindukila babo badzakala mu nsi. 
REV.3.11	Me nyikwiisa mu mawasu: kwaata na keketee bi wuri na byo, mpisi heki muutu kahele kuholo mpu yaaku ya ndulukulu.»
REV.3.12	«Kuri wunde wuluuluka, me nsa nyamusa kuunsi dya mu Nzo ya Nzaambi yaami, na kabweese kupala ko, na me nsa ntina nkuumbu ya Nzaambi yaami ha yulu nde, na nkuumbu ya bvula dya Nzaambi yaami, Yerusalemi dyamoono, disunduka mu yulu, kuri Nzaambi yaami, na nkuumbu yaami yamoono.»
REV.3.13	«Wuri na makutu, kayuka ma dzoonso Mpeeve kuri mabuundu!»
REV.3.14	Tina kuri mbasi ya dibuundu dya ku Lahodikya: «Amene, mbaangi yakwiikama na yangwanwa, mbandukulu byobinso bya yirika Nzaambi bu kari mu kuleele: 
REV.3.15	Me nyikuyaari mu biyiriki byaaku; ye wahele kyoosi, wahele se mbaawu; habee kwaandi ba ti kyoosi bunu pe mbaawu! 
REV.3.16	Ngo bukuri, ye wuri kyeele, wahele mbaawu, na wahele se kyoosi, me nyeki kulobolo ye mu munwa waami. 
REV.3.17	Bukuri ye wuri mu kweleele ti: "Me nyiri kisina, mwaabaka busina, nyahele na nzala kitotolo ti kimosi". Ngo ye wahele kuyaaba ti ye wuri ngaa-manyoongi, wa kubakila ngebe, wuri muwelu, ye wafwa miisu na wuri mpene. 
REV.3.18	Ndoongi yi nyikuha, yiri ti suumba woolo dyatsyeemusu mu mbaawu kuri me, mpisi heki ye ba kisina, suumba binkuta byahembeke, wubilwaata mpisi sweeke nsoni dza kimpene kyaaku; suumba se mukelu wa kutsoniso mu miisu mpisi ye mono. 
REV.3.19	Me nyiŋaŋanaa na nyiseembaa bobanso bari nyibatiiri; mu didyo, ba na kuheme na yiinga madyeele. 
REV.3.20	Mono, me nyateleme ha mweelu na nyikomboto; mbuti muutu yukiri mbeembu yaami, na dzibiri mweelu, me nsa nkoto mu nzo yaandi, nsa dya na nde, na nde sa kadya na me.»
REV.3.21	«Wunde wuluuluka, me nsa nyamudzakisa kintwaari na me ha mboloko yaami, bunu buri me se nyalulukiri, na nyadzakala kintwaari na Taata, ha mboloko yaandi.»
REV.3.22	«Wuri na makutu, kayuka ma dzoonso Mpeeve kuri mabuundu!»
REV.4.1	Ha mambisa haho, me nyamono mweelu wadzibulu ku mayulu.
REV.4.1	Mbeembu yatete yi nyayukiri, yaba dzoonso kuri me, bunu mvumvuri, yaleele ti: «Nwaata hamaha, me nyikusoongo mamo mayirima ha lumbisa.»
REV.4.2	Mu kilookolo kinikyo, Mpeeve yambaka, na nyamono mboloko ku yulu, na ha yulu mboloko muutu mosi waba wadzakala. 
REV.4.3	Wunde waba wadzakala, waba semaana bunu matari mantalu ma baleelaa ti yasipi na sardyoni, na mboloko yaba yadyeengukulu mu mungongolo, waba semaana bunu tari dya samaragado. 
REV.4.4	Mu teteke dya mboloko, mwaba makuumi moolo na mana ma mamboloko, na ha yulu mo binuni makuumi moolo na bina byaba byadzakala, byalwaata binkuta byahembeke na nkoongolo dzawoolo mu yulu mitu. 
REV.4.5	Mu mboloko mwaba palaana manseremi, mambeembu, na manzasi. Ha mankula ma mboloko, miinda nsaamu myaba lulukaana mu mbaawu, mamo ngo mampeeve nsaamu ma Nzaambi. 
REV.4.6	Ha mankula ma mboloko, kwaba mubu waba semaana bunu lumweenye, luri lo, biri mpele na mpele bimonokono.
REV.4.6	Ha kakati dya mboloko, na mu teteke, mwaba bibulu bina byaluula mu miisu ku mankula na ku mambisa. 
REV.4.7	Kibulu kyatete kyaba kyafwanikina na nkosi, kyabyoolo kyafwanikina na mwaa-mutwaala ngoombo wa mulumi, kyabitatu kyaba na kidziri kya muutu, na kyabina kyafwanikina na ngo-noni yiri mu kuyooko ku yulu. 
REV.4.8	Mpisi kibulu mu byobina, kyaba na mapaapu masaamunu, maluula mu miisu mpele na mpele. Butsuku na mwiini byo biri mu kuleelaana kwahele kuwuuma ti:
REV.4.8	«Wangisi, Wangisi, Wangisi,
REV.4.8	Mfumu Nzaambi, Mwa-mpuungu,
REV.4.8	waba, wuri na wukwiisa.»
REV.4.9	Na mu mpisi ntaangu, yiri bibulu bibyo biha nkeembu, lukiinsu na matoondo kuri wunde wadzakala ha yulu mboloko, wuri mwooyo mu bibvu ngo bibvu, 
REV.4.10	lo makuumi mana ma binuni, bayilimini ha busu bwa wunde, wadzakala ha yulu mboloko, basaambiri wunde wuri mwooyo mu bibvu ngo bibvu, na batubiri nkoongolo dza bo ha mankula ma mboloko, na baleeriri ti:
REV.4.11	«Ye Mfumu na Nzaambi yeetu, wayelemene
REV.4.11	mu kutaambula nkeembu, lukiinsu na mpinu,
REV.4.11	bukuri ye wayirika bitotolo byobinso,
REV.4.11	na mu kutya kwa ye, byo byaba, na biri byayiriku.»
REV.5.1	Me nyamono ha kooko, kwa lubakala kwa wunde waba wadzakala ha mboloko, mukaanda watinu mbisa na mbisa, wakaangu mu binyemu nsaamu. 
REV.5.2	Nyamono mbasi yamakwa yaba bikisaana mu mbeembu yayinene ti: «Na wayelemene mu kudzibula mukaanda, na mu kunyanguna binyemu byaandi?»
REV.5.3	Ngo kuri muutu ti mosi ko ku yulu, ha butoto na ku nsuku butoto waba wakuka mu kudzibula mukaanda, na kutala kunsa-kati. 
REV.5.4	Me nyadila kwalaka, bukuri kwasii bakama muutu ti mosi ko, waba wayelemene mu kudzibula mukaanda, na kutala kunsa-kati. 
REV.5.5	Ngo mosi mu binuni waleele kuri me ti: «Yaa dila ko! Mono nkosi ya kaanda dya Yuda, yapalila mu Davidi, nde waluuluka, wakuka mu kudzibula mukaanda, na binyemu nsaamu byaandi.»
REV.5.6	Me nyamono Mwaana kimeeme, wuri bunu wu bari bakeke, wateleme ha kakati dya mboloko, ha kakati dya bibulu bina, na ha kakati dya binuni. Nde waba na mampoko nsaamu, na miisu nsaamu, mamo mampeeve nsaamu ma Nzaambi, ma kari kaheeke mu nsi yansiina. 
REV.5.7	Mwaana kimeeme wayisa, na waholo mukaanda, ha kooko kwa lubakala kwa wunde waba wadzakala ha mboloko. 
REV.5.8	Bu kaholo mukaanda, bibulu byobina na binuni makuumi moolo na bina, byayilima ha busu bwa Mwaana kimeeme. Mpisi kinuni kyaba na ngoomfi, na mambasa mawoolo maluula mu mananaasi, dzidzo ngo nsaambulu dza bangisi. 
REV.5.9	Baba yimbilaana mukuunga wamoono ti:
REV.5.9	«Ye wayelemene kuholo mukaanda,
REV.5.9	na kudzibula binyemu byaandi,
REV.5.9	bukuri ye bakukekiri, na mu makila maaku,
REV.5.9	ye wakuula baatu mu ntoono Nzaambi,
REV.5.9	ba bitsuumbu byobinso, mandiinga momanso, baatu bobanso, na makaanda momanso.
REV.5.10	Mu ntoono Nzaambi yeetu, ye wasa bo kimfumu na bangaanga-nzaambi,
REV.5.10	na bo sa batuma ha butoto.»
REV.5.11	Me nyamono, na nyayuka mbeembu ya fundu-fundu ya bambasi badyengekele mboloko, bibulu na binuni. Lutaangu lwa bo lwaba byaasi mu byaasi na mafuunda ku kifuunda, 
REV.5.12	baba bikisa mu mbeembu yayinene ti:
REV.5.12	«Mwaana kimeeme wu bari bakeke
REV.5.12	wayelemene mu kutaambula mpinu,
REV.5.12	busina, madyeele na makwa,
REV.5.12	lukiinsu, nkeembu na ndumusu.»
REV.5.13	Biyiriki byobinso biri ku yulu, biri ha butoto, biri ku nsuku butoto, biri mu mubu na byobinso biri mu mo, me nyayuka bibikisa ti:
REV.5.13	«Kuri wunde wadzakala ha mboloko, na kuri Mwaana kimeeme
REV.5.13	kuba ndumusu, lukiinsu, nkeembu na makwa mu mibvu ngo mibvu.»
REV.5.14	Na bibulu byobina byaba taambulaa ti: «Amene!» Na binuni byayilima na byasaambila.
REV.6.1	Me nyamono, haba dzibula Mwaana kimeeme kinyemu kyatete, mu byo nsaamu, na nyayuka kimosi mu bibulu byobina, kyaleele mu mbeembu yiri bunu nzasi ti: «Wasa!» 
REV.6.2	Me nyamono kavaalu dyahembeke. Wunde waba wadzakala ha yulu dyo, waba wakwaata buta bwa nsyaari; nde bamuha lukoongolo, na wayende bunu muutu waluuluka, mu kweeluuluka.
REV.6.3	Ha kaba dzibula nde kinyemu kyabyoolo, me nyayuka kibulu kyabyoolo kileele ti: «Wasa!» 
REV.6.4	Kavaalu dikimi dyabeenge bunu mbaawu, dyapala. Wunde waba wadzakala ha yulu dyo, bamuha makwa ma kuyisila kiyeengi ha butoto; mpisi heki baatu bekekesene bo na bo. Nde bamuha mbeesi yayila yayinene.
REV.6.5	Ha kaba dzibula kinyemu kyabitatu, me nyayuka kibulu kyabitatu kileele ti: «Wasa!» Me nyamono kavaalu dyapiinda. Wunde waba wadzakala ha yulu dyo, waba na kipeesulu ha kooko kwaandi. 
REV.6.6	Me nyayuka bunu mbeembu, yaba palilaa ha kakati dya bibulu byobina yaleele ti: «Mutooto masaangu nkama mipata, mitooto mitatu mya bwaangala nkama mipata; ngo mu mitariri maasi na malu yaa wubibibiiyisa ko.»
REV.6.7	Ha kaba dzibula kinyemu kyabina, me nyayuka kibulu kyabina kileele ti: «Wasa!» 
REV.6.8	Me nyamono kavaalu dya ntiinta ya maampa ma nsaka. Wunde waba wadzakala ha yulu dyo nkuumbu yaandi lufwa, na nsi ya bafwa yaba kwemunama. Baha kuri bo lutumu mu kibari kimosi, mu bibari bina bya butoto, mpisi badzusila baatu mu mbeesi yayila, mu nzala, mu lufwa na mu bibulu byansisi biri ha butoto.
REV.6.9	Ha kaba dzibula kinyemu kyabitaanu, me nyamono ku nsuku dziku, miheebulu mya babo babakekiri mu ntoono maampu ma Nzaambi, na mu ntoono kimbaangi ki bari baleele. 
REV.6.10	Bo babikisa mu mbeembu yayinene ti: «Natee kya ntaangu, Mfumu yangisi na yangwanwa, ye wukiinga mu kutsuundisa bari ha butoto, na kubvutula kitete mu makila ma beetu?» 
REV.6.11	Kuri mosi-mosi mu bo, bayakisa dzweele dyahembeke, na babaleele ti, bakiinga mu mwaa-ntaangu yantele, natee kukuka lutaangu lwa bambaasi ba bo, bari mu bunkutu, na bampaangi ba bo baba badzusu bunu bo.
REV.6.12	Ha kaba dzibula kinyemu kyabisaamunu, me nyamono, butoto bwaningina mu makwa; ntaangu yaba yeki yapiinda bunu nsaanda yapiipi; na ngoondo yoyinso yaba yeki bunu makila. 
REV.6.13	Bambwetete baba ku yulu basonoko ha butoto, bunu busononaa mungenge bimbutu byaandi byankaaka, habaanaa kiteembu kya makwa, kiri mu kumuningisa. 
REV.6.14	Yulu dyadziimbila bunu mukaanda wu bafutukiri, milaandu myominso na bibuma bya butoto, babiyisila mu bibeendu byaaku. 
REV.6.15	Bambyaasi ba butoto, baatu ba lukiinsu, bakuutu ba bayongolo, bisina, bangaa-mpinu, na bobanso bari bankutu, na baatu bari na bunsaalisi, basweeme kunsa miduku na kunsa matari ma milaandu. 
REV.6.16	Bo baleele kuri milaandu na kuri matari: «Bweeneenu ha yulu beetu, na tusweekeenu ha busu bwa wunde wadzakala ha yulu mboloko, na ha busu bwa nkesi dza Mwaana kimeeme, 
REV.6.17	bukuri, kiluumbu kyakinene kya nkesi dza bo kimwaatubuka, na wakuka mu kuteleme?»
REV.7.1	Ha mambisa haho, me nyamono bambasi bana, baba bateleme mu manto ma butoto momana, bo baba bakaanga biteembu bina bya butoto, mpisi heki kiteembu kihele kuluta ha butoto, ha yulu mubu na ha yulu muti ti mosi. 
REV.7.2	Na me nyamono mbasi yikimi, yaba naaka ku mpele ya este, yaba yakwaata kinyemu kya Nzaambi yamwooyo. Nde wabikisa mu mbeembu yayinene kuri bambasi bobana, ba bari baloombo mu kumonoso butoto na mubu mpasi, 
REV.7.3	yaleele ti: «Yaa lumonoso butoto, mubu, na miti mpasi ko, natee ku tumana kusa beetu binyemu, mu mambuunsu ma bisari bya Nzaambi yeetu.» 
REV.7.4	Me nyayuka lutaangu lwa babo ba basiiri binyemu: nkama na makuumi mana na mana ma mafuunda, ma ba basiiri binyemu mu mpisi kaanda dya baala ba Isaheli: 
REV.7.5	mu kaanda dya Yuda, mafuunda kuumi na moolo ma baatu bari basa binyemu; mu kaanda dya Lubene mafuunda kuumi na moolo; mu kaanda dya Ngada mafuunda kuumi na moolo; 
REV.7.6	mu kaanda dya Asere mafuunda kuumi na moolo; mu kaanda dya Nefetali mafuunda kuumi na moolo; mu kaanda dya Manase mafuunda kuumi na moolo; 
REV.7.7	mu kaanda dya Simehoni mafuunda kuumi na moolo; mu kaanda dya Levi mafuunda kuumi na moolo; mu kaanda dya Isakara mafuunda kuumi na moolo; 
REV.7.8	mu kaanda dya Dzabuloni mafuunda kuumi na moolo; mu kaanda dya Yosefi mafuunda kuumi na moolo; mu kaanda dya Benyamini mafuunda kuumi na moolo ma ba basiiri binyemu.
REV.7.9	Ha mambisa haho, me nyatala na nyamono mpuumbu baatu yayinene, yiri muutu ti mosi lo wahele kubangisina kutaanga, baatu ba mansi momanso, ba bitsuumbu byobinso, ba makaanda, na ba mandiinga momanso, baba bateleme ha busu bwa mboloko, na ha busu bwa Mwaana kimeeme, baba balwaata madzweele mahembeke na bakwaata matsweenyi mu myooko. 
REV.7.10	Bo baba bikisaa mu mbeembu yayinene ti: «Mvuukulu yiri na Nzaambi yeetu, yadzakala ha mboloko, na yiri na Mwaana kimeeme!» 
REV.7.11	Bambasi bobanso baba badyengekele mboloko, binuni na bibulu byobina; bo bayilimisa mabusu maaku ha nsi, na basaambila Nzaambi, 
REV.7.12	baleele ti: «Amene! Kuri Nzaambi yeetu, kuba ndumusu, nkeembu, madyeele, matoondo, lukiinsu, mpinu na makwa mu bibvu ngo bibvu! Amene.»
REV.7.13	Mosi mu binuni wafuula kuri me ti: «Balwaata madzweele mahembeke bamaba ba na, na kuri bafumuni?» 
REV.7.14	Me nyaleele kuri nde ti: «Mfumu yaami, ye yaari.» Nde waleele kuri me ti: «Bamaba ngo bamwiini mpasi dzalaka, baswaakiri madzweele maaku, na bahembikisi mo mu makila ma Mwaana kimeeme. 
REV.7.15	Mu didyo bo bari ha busu bwa mboloko ya Nzaambi, na bari mu kumusaambila butsuku na mwiini mu Nzo-nzaambi yaandi. Wunde wadzakala ha mboloko, sa kabafuka kunsa musaampu waandi. 
REV.7.16	Bo ka babweese kumono nzala ko, ka babweese kubaka mpwiisu ko, ka babweese kumono mwiini ko, na ka babweese kumono nzunuku ko, 
REV.7.17	bukuri Mwaana kimeeme wuri ha kakati dya mboloko, sa kabatwaalisa na sa kabanata ku bidzinga bya maampa mamwooyo, na Nzaambi sa kayaala mansangasa momanso mu miisu mya bo.»
REV.8.1	Ha kadziburi nde kinyemu kyansaamu, mayulu mawura lusuku, kampe mu kitinu kya kilookolo kimosi. 
REV.8.2	Me nyamono bambasi bo nsaamu, bateleme ha busu bwa Nzaambi, na babaha mamvumvuri nsaamu.
REV.8.3	Mbasi yikimi yayisa na yateleme ha dziku, na yaba yakwaata kiyokolo kya mananaasi kyawoolo. Nde bamuyakisa mananaasi malaka, mpisi heki kaha mo mu kikabu, na nsaambulu dza bobanso bangisi, ha yulu dziku dyawoolo, diri ha busu bwa mboloko. 
REV.8.4	Ha kooko kwa mbasi, mwiisi mananaasi wutoomboko ha busu bwa Nzaambi, na nsaambulu dza bangisi. 
REV.8.5	Mbasi yaholo kiyokolo kya mananaasi, waluulusa kyo mu mbaawu dziku, na watubu kyo ha butoto; manzasi, mambeembu, manseremi na ningununu butoto byasalama.
REV.8.6	Bambasi bo nsaamu, baba na mamvumvuri nsaamu bayirima mu kumasika.
REV.8.7	Mbasi yatete yasika mvumvuri; bvula ya mindiingi yabvuuta na mbaawu na makila yanoko ha butoto. Kibari kya butoto kimosi mu bitatu kyanyeenge, ndaambu miti mosi mu mandaambu matatu yanyeenge, na bitiiti byobinso bya maampa byanyeenge.
REV.8.8	Mbasi yaboolo yasika mvumvuri, kitotolo kiri bunu mulaandu wamunene wa mbaawu kikweluluka, bakituba mu mubu. Kibari kimosi mu bibari bitatu bya mubu kyakituka makila, 
REV.8.9	ndaambu mosi mu mandaambu matatu, ma bibulu byamwooyo bya mu mubu, yawa kufwa, na ndaambu mosi mu mandaambu matatu ma mabwaatu, yawa kutsyaamuka.
REV.8.10	Mbasi yabatatu yasika mvumvuri, mbwetete mosi yayinene yikweluluka bunu kyufu kya mbaawu, yanangukina ku yulu, yasonoko na yabwa, ha yulu kibari kimosi mu bibari bitatu bya manyari, na mu bidzinga bya maampa. 
REV.8.11	Mbwetete yiyo nkuumbu nkari. Kibari kimosi mu bibari bitatu bya maampa kyaba kyeki nkari, na baatu balaka bafwa mu maampa mamo, bukuri maba meki nkari.
REV.8.12	Mbasi yabana yasika mvumvuri, kibari kimosi mu bibari bitatu bya ntaangu, kibari kimosi mu bibari bitatu bya ngoondo, na kibari kimosi mu bibari bitatu bya bambwetete babiseembe, kuri heki kibari kimosi mu bibari bitatu bya byo kiba mampimbisi, na kibari kimosi mu bibari bitatu bya mwiini na bya butsuku kihele kuba kunsa buungi.
REV.8.13	Me nyamono na nyayuka, ngo-noni yaba yooko ku nkati-yulu, yileele mu mbeembu yayinene ti: «Kyaari! Kyaari! Kyaari kuri baatu ha butoto, mu ntoono lusuku lukimi lwa mamvumvuri ma bweese kusika bambasi batatu!»
REV.9.1	Mbasi yabataanu yasika mvumvuri, na me nyamono mbwetete, yanangukina ku yulu, yibwiiri ha butoto, baha mbwetete yiyo fungula dya bulu dya lubila, 
REV.9.2	na yadzibula bulu dya lubila. Mwiisi watoomboko mu bulu, wuri bunu mwiisi wa dziku dya mbaawu dyadinene. Mwiisi bulu wasa kuri ti ntaangu na maheembele biba mampimbisi. 
REV.9.3	Mu mwiisi mwaapala bambambala ha butoto, baha kuri mo miswa miri bunu mya bangeenge ba ha butoto. 
REV.9.4	Badika bambambala kukwaamisa bitiiti biri ha butoto, makaya mankaaka na miti, ngo bakwaamisa bani baatu bahele na kinyemu kya Nzaambi mu mambuunsu. 
REV.9.5	Babadika kudzusa baatu babo, ngo kasi bababamisa mu mangoondo mataanu; kubama kwa bo, lo bunu bu bamonaa muutu, wuri ngeenge yimutatikiri. 
REV.9.6	Mu biluumbu bibyo, baatu sa basaka lufwa, ngo ka badzuukila lwo ko. Sa baba na nzala kufwa, ngo lufwa sa lwayitika la na bo.
REV.9.7	Bambambala babo, baba bafwanikina na makavaalu, meki mayirima mu kweende ku mudziingu; mu mitu mya bo, mwaba mwateeteke nkoongolo dziri bunu dzawoolo, na bidziri bya bo byaba bunu bya baatu, 
REV.9.8	mfu dza bo dzaba bunu mfu dza bakyeetu, miinu mya bo myaba bunu mya bankosi, 
REV.9.9	baba na binkuta bya mu ntulu, bya mukaanda kibulu, bunu binkuta byabiseengu, lusuku lwa mapaapu ma bo, lwaba bunu lusuku lwa kikokolo kya makavaalu malaka, mari mu kudzumuna mu mudziingu. 
REV.9.10	Mikila mya bo, myaba myafwanikina na mya bangeenge, miri na biba; na mu mikila mya bo mwaba misya, miri lo mibamisini baatu mu mangoondo mataanu. 
REV.9.11	Mbyaasi bo, ngo mbasi ya lubila; mu kihebeleho, «Abadoni», mu kihelene «Apolyoni.»
REV.9.12	Mpasi dzatete dzaluta; ha mambisa haho, biteesu byoolo bya mpasi, biri mu kubweese kwiisa.
REV.9.13	Mbasi yabasaamunu yasika mvumvuri, na me nyayuka mbeembu, yapalila mu mampoko mana ma dziku dyawoolo, diri ha busu bwa Nzaambi. 
REV.9.14	Mbeembu yiyo yaleele kuri mbasi yabasaamunu, yaba na mvumvuri ti: «Nyanguna bambasi bana, ba bari bakaanga mu nyari yayinene, ngo Efarata.» 
REV.9.15	Bambasi bobana babanyanguna; bo baba bayirima mu kilookolo, mu kiluumbu, mu ngoondo, na mu mubvu, mu kudzusa ndaambu mosi, mu mandaambu matatu ma baatu. 
REV.9.16	Lutaangu lwa bayongolo baba mu yulu makavaalu, byaasi byoolo bya byaasi na byaasi, me nyiri nyayuka. 
REV.9.17	Bubwo me nyamwiini mu mamono-miisu makavaalu, na baba badzakala ha yulu mo, balwaata binkuta bya mu ntulu bya mukaanda kibulu, byabeenge bunu mbaawu, biri na ntiinta ya tari dya safire, na ntiinta ya mfulu dza musaka-nkala. Mitu mya makavaalu, myaba bunu mitu mya bankosi; mu minwa mya bo, mwaba palaana mbaawu, mwiisi na mfulu dza ntiinta ya musaka-nkala. 
REV.9.18	Ndaambu mosi, mu mandaambu matatu ma baatu, yawa kufwa mu bitsuumbu bya mpasi byo bitatu bibyo: mbaawu, mwiisi na mfulu dza ntiinta ya musaka-nkala, byaba palaana mu minwa mya bo. 
REV.9.19	Mukwongo, makwa ma makavaalu mari mu minwa myaaku, na mu mikila myaaku. Mikila mya bo, miri na mitu miri bunu mitu mya banyoko, mu myo bakoomonisaa baatu mpasi.
REV.9.20	Baatu babamosi, bari basii fwa mu bitsuumbu bya mpasi dzidzo ko, basii yiinga madyeele ko, mu ntoono biyiriki bya myooko myaaku, kuri bahotiri kusaambila mampeeve mamabi, na biteki bya woolo, bya palata, bya nsoongo, bya matari na bya miti, biri byamona ko, byayuka ko, na bikookweyendaa ko. 
REV.9.21	Bo basii yiinga madyeele se ko, mu ntoono ya kwedzusa baatu, kweloko baatu, kwesalila buyala na kweyiba.
REV.10.1	Me nyamono mbasi yikimi, yiri na makwa yanangukina ku yulu, yasunduka, yalwaata tuti, na wuri na mungongolo ha yulu mutu waandi, busu bwaandi bunu ntaangu, na miilu myaandi bunu makuunsi ma mbaawu. 
REV.10.2	Wakwaata mu kooko kwaandi, mwaa-mukaanda wantele wadzibulu. Wateeteke kuulu kwaandi kwa lubakala ha yulu mubu, na kwa lumoso wasuusa ha butoto. 
REV.10.3	Wafula musaakulu mu mbeembu yayinene bunu nkosi yiwuma. Nde bu kafula, banzasi nsaamu badzoonso. 
REV.10.4	Banzasi bo nsaamu bu badzoonso, lo me nyaba nyeki baandika kutina, ngo nyayuka mbeembu mu yulu yaleele ti: «Kebe mamo, ma leeriri banzasi bo nsaamu, na yaa tina mo ko.»
REV.10.5	Mbasi yi nyamwiini yaba yateleme, ha yulu mubu na ha yulu butoto, yanaanguna kooko kwaandi kwa lubakala ku yulu, 
REV.10.6	yaa laba maalu mu nkuumbu ya wunde wuri mwooyo mu bibvu ngo bibvu, wayirika mayulu na byobinso biri mu mo, wayirika butoto na byobinso biri mu bwo, wayirika mubu na byobinso biri mu nde. «Ku sii ntaangu ko. 
REV.10.7	Ngo mu biluumbu bisika mbasi yansaamu mvumvuri, mpaanu dza Nzaambi sa dzayirima, bunu bu kayaabisiri dyo kuri bisari byaandi, babikiri.»
REV.10.8	Mbeembu yi nyayukiri ku yulu, yabweese kudzoonso kuri me yaleele ti: «Yende weholo mukaanda wadzibulu, wuri ha kooko kwa mbasi yateleme, ha yulu mubu na ha yulu butoto.»
REV.10.9	Me nyayende kuri mbasi na nyaleele kuri nde ti, ha me mukaanda wantele. Nde wandeele ti: «Holo na mudya, sa kasa midya mya ye nkari, ngo kasi mu munwa waaku sa kaba wadzuuna bunu maasi ma nyosi.»
REV.10.10	Me nyaholo mukaanda wantele, mu kooko kwa mbasi, na nyamudya, waba mu munwa waami wadzuuna bunu maasi ma nyosi, na bu nyamana kumudya, midya myaami myaba myeki nkari.
REV.10.11	Baleele kuri me ti: «Ye yelemini kubikula lukimi mu baatu, mu makaanda, mu mandiinga na mu bambyaasi balaka.»
REV.11.1	Bayakisa me dyaari diri bunu luboto, bandeele ti: «Teleme, teese Nzo-nzaambi na dziku, na babo bakoosaambikilaa mumwo. 
REV.11.2	Mbasi Nzo-nzaambi ngo yiri, hemese kwaandi, yaa teese ko, bukuri bayeki bayiha kuri makaanda. Mo sa madzabata bvula dyangisi mu mangoondo makuumi mana na moolo. 
REV.11.3	Me sa nyaha miswa kuri bambaangi baami boboolo, mu kubikula mu fuunda dimosi nkama dzoolo na makuumi masaamunu ma biluumbu kuri balwaata matsaaka.»
REV.11.4	Bo ngo miti myomyoolo mya olive, na bitetukulu bya miinda byobyoolo biri ha busu bwa Mfumu. 
REV.11.5	Mbuti muutu tiiri kubasa bubi, lo mbaawu yipariri mu minwa mya bo, na yinyeengisini bataatu ba bo; mpisi wutiiri kubasa bubi, lo bubwo kafwiila. 
REV.11.6	Bambaangi babo bari na lutumu lwa kukaanga yulu, mpisi mvula yihele kunoko, mu biluumbu bya babikula bo. Bari na lutumu se lwa kukitula maampa kuri meki makila, na lwa kuseembe butoto, mu mpasi dza bitsuumbu-bitsuumbu, bunu bu batiiriri bo.
REV.11.7	Mu ntaangu yi bamana kuta kimbaangi kya bo, kibulu kitoomboko mu lubila, sa kaba bwisikila mudziingu, sa kababwiisa na kabadzusa. 
REV.11.8	Bamvuumbi ba bo sa baba ha kibeendu kya bvula dyadinene, di bateela mu kimpeeve Sodoma na Ngipiti, haho habakomini Mfumu bo. 
REV.11.9	Baatu ba mpisi kaanda, kitsuumbu, ndiinga na nsi, sa bamono bamvuumbi ba bo, mu biluumbu bitatu na ndaambu, na bataambula ko ti, badziika bamvuumbi ba bo ku mampeembe. 
REV.11.10	Baatu bari ha butoto, bari mu kumono kiminu mu ntoono bo, na bari mu kiminu, sa bahelesene bikabu kuri bo na bo, bukuri babikiri boboolo babo, bakwaamisini baatu badzakala ha butoto.
REV.11.11	Ha mambisa ma biluumbu bitatu na ndaambu, muwuumunu wa mwooyo wa Nzaambi wakoto mu bo, na bo bateleme; babo baba bamono, babaka boomo bwalaka. 
REV.11.12	Babikiri babo bayuka mbeembu yayinene ku yulu yaleele kuri bo ti: «Nwaatee hamaha.» Bo banwaata ku yulu mu tuti, na bataatu baaku babamono. 
REV.11.13	Mu kilookolo kinikyo, butoto bwaningina mu makwa, na kibari kimosi mu bibari kuumi bya bvula kyabwa, na mafuunda nsaamu ma baatu mafwa mu ningununu butoto yiyo. Babo babvuukiri babaka boomo bwalaka, na baha nkeembu kuri Nzaambi ya ku yulu.
REV.11.14	Mpasi dza kiteesu kyabyoolo dzaluta. Mono, mpasi dza kiteesu kyabitatu dziri mu kwiisa mu mawasu.
REV.11.15	Mbasi yansaamu yasika mvumvuri. Mambeembu mamanene mayukukuna ku yulu maleele ti: «Kimfumu kya nsi kyeki kuri Mfumu yeetu, na kuri Kiristo dyaandi. Nde sa katuma mu bibvu ngo bibvu.» 
REV.11.16	Makuumi moolo na mana ma binuni badzakala ha busu bwa Nzaambi, ha yulu mamboloko maaku, bayilimisa mabusu maaku na basaambila Nzaambi, 
REV.11.17	baleele ti:
REV.11.17	«Mfumu, beetu tubvutula matoondo kuri ye,
REV.11.17	Mfumu Nzaambi, Mwa-mpuungu,
REV.11.17	wuri na waba,
REV.11.17	bukuri ye wasariri mpinu dzaaku dzadzinene,
REV.11.17	na ye wadzakisa kimfumu kyaaku.
REV.11.18	Makaanda mabaka nkesi,
REV.11.18	nkesi dza ye dzamonokono,
REV.11.18	na ntaangu ya kutsuundisa bafwa yitubukiri,
REV.11.18	ya kuha museendu kuri bisari byaaku, kuri babikiri,
REV.11.18	kuri bangisi na kuri babvuminaa nkuumbu yaaku,
REV.11.18	kuri bakuutu na bilesi;
REV.11.18	ntaangu ya kutsyaamuna babo bari mu kwetsaamuna butoto!»
REV.11.19	Nzo-nzaambi yadzibuma ku yulu, sanduku dya lulelusunu lwaandi dyamonoko, mu Nzo-nzaambi yaandi; manseremi, mambeembu, manzasi, ningununu butoto na mvula ya midiingi ya makwa byasalama.
REV.12.1	Kidiimbu kyakinene kyamonoko ku yulu, mukyeetu mosi walwaata ntaangu, wateleme ha yulu ngoondo, na wuri na lukoongolo lwa bambwetete kuumi na boolo mu mutu waandi. 
REV.12.2	Nde wuri na yimi, wuri mu kufulaa, wuri na misoongo na wuri mu kwenyonyomoko mu kubuta.
REV.12.3	Kidiimbu kikimi kyamonoko ku yulu: mono, maŋataŋo mamanene, mabeenge bunu mbaawu, mari na mitu nsaamu na mampoko kuumi, na mu yulu mitu myaandi, muri mampu nsaamu ma lutumu. 
REV.12.4	Mukila waandi wakoombolo ndaambu mosi, mu mandaambu matatu ma bambwetete bari ku yulu, na wabatuba ha butoto. Maŋataŋo wateleme ha busu bwa mukyeetu waba weki buta, mpisi heki, kamanaa kubuta, kamumingutina na mwaana. 
REV.12.5	Mukyeetu wabuta mwaana wa mubakala, wunde mbasi-tsuku, wutwaalisa makaanda momanso mu luboto lwa kiseengu. Bakitumuna mwaana wunde, bamunata kuri Nzaambi, na kuri mboloko yaandi. 
REV.12.6	Mukyeetu wayitika ku nsi yankatu, kwamuyirikila Nzaambi kibeendu, mpisi kaba wadiisulu kukwo, mu fuunda dimosi nkama dzoolo na makuumi masaamunu ma biluumbu.
REV.12.7	Mudziingu wabwa ku yulu, Mikaheli na bambasi baandi banwaana mudziingu na maŋataŋo. Maŋataŋo se na bambasi baandi banwaana mudziingu, 
REV.12.8	ngo kasii kubvula makwa ko, na kwasii bakama kibeendu kya bo ku yulu ko. 
REV.12.9	Batuba ha butoto Maŋataŋo mamanene, nyoko yayikulu, yi bateele ti dyabulu na Satana, wunde wudziimbisa nsi yansiina, bamutuba ha butoto, bambasi baandi se babatuba kintwaari na nde.
REV.12.10	Me nyayuka mbeembu yayinene ku yulu yaleele ti: «Mu lumalu mvuukulu, mpinu, kimfumu kya Nzaambi yeetu, na lutumu lwa Kiristo dyaandi bimwaakwiisa, bukuri mufuundisi bampaangi ba beetu, bamwaamutuba, nde wabee kwebafuundana kuri Nzaambi yeetu, butsuku na mwiini. 
REV.12.11	Bo bamubwiisiri, mu ntoono makila ma Mwaana kimeeme, na mu ntoono maampu ma kimbaangi kya bo; bo basii tya kukalila miwuumunu myaaku ha busu bwa lufwa ko. 
REV.12.12	Hango-nkuumbu, monee kiminu, mayulu na babo badzakila mu mo! Mpasi kuri butoto na kuri mubu, bukuri dyabulu mwaasunduka kuri beenu, wuri na nkesi dzamakwa, bu kayaari kuri ti Mwaa-ntaangu yantele kari na yo.»
REV.12.13	Maŋataŋo, wasungumina mukyeetu wabutiri mwaana wa mu bakala, bu kamono ti bamutubiri ha butoto. 
REV.12.14	Baha kuri wa mukyeetu mapaapu moolo ma ngo-noni yayinene, mu kuri ti kadumuka mu kweende ku nsi yankatu, ku kibeendu kyaandi, kukwo ku bamudiisila, mu ntaangu mosi, mu mantaangu, na mu ndaambu ntaangu, kuri la na kidziri kya nyoko. 
REV.12.15	Nyoko yaluka, mu munwa waandi, maampa mari bunu nyari ha mambisa ma wa mukyeetu, mpisi heki kadyaama mu yo. 
REV.12.16	Butoto bwayisa mu kubakisa wa mukyeetu; bwo bwadzibula munwa waandi, bwamina mu munwa waandi nyari yapariri mu munwa maŋataŋo. 
REV.12.17	Maŋataŋo wabakila mukyeetu nkesi, na wayende mu kweesa mudziingu kuri baala ba wa mukyeetu basaala, babo bakebaa mangisi ma Nzaambi, na basimbikila kimbaangi kya Yesu. 
REV.12.18	Maŋataŋo, ha kateleme, ha yulu munyeenge wa mubu.
REV.13.1	Me nyamono kibulu kitoomboko mu mubu, kyaba na mampoko kuumi na mitu nsaamu, mu yulu mampoko maandi mo kuumi, mwaba mampu kuumi ma lutumu, na ha yulu mpisi mutu waandi kwaba mankuumbu ma nsaanunu. 
REV.13.2	Kibulu ki nyamwiini me, kyaba kyafwanikina na ngo, miilu myaandi myaba bunu miilu mya nzusi, munwa waandi bunu munwa nkosi. Maŋataŋo waha mpinu dzaandi, mboloko yaandi na lutumu lwalunene kuri kibulu kikyo. 
REV.13.3	Mosi mu mitu myaandi waba bunu wakeke, kasi mputa yaandi ya mfwiilu yiyo bayibelekese. Butoto bwabutsiina bwakimuka na bwanama kibulu. 
REV.13.4	Baatu basaambila maŋataŋo, bukuri nde waheeri lutumu kuri kibulu; basaambila kibulu na baleele ti: «Na wafwanikina na kibulu, na na wakuka mu kunwaanisa kyo?»
REV.13.5	Baha kibulu mbeembu mu kusa biwobiri bya masiiku na bya nsaanunu, bamuha lutumu lwa kusala mu lutaangu lwa mangoondo makuumi mana na moolo. 
REV.13.6	Kyo kyadzibula munwa mu kusaana Nzaambi, mu kusaana nkuumbu yaandi, musaampu waandi na babo badzakala ku yulu. 
REV.13.7	Bakiha miswa mu kunwaanisa bangisi na mu kuluuluka mu bo, bamuha lutumu ha yulu bitsuumbu byobinso, baatu bobanso, mandiinga momanso na makaanda momanso. 
REV.13.8	Bobanso badzakala ha butoto, sa basaambila kibulu kikyo; bobanso bari mankuumbu mahele kutina, mu mukaanda wa mwooyo wa Mwaana kimeeme, wubakekiri, kuholosono kunu mbandukulu nsi.
REV.13.9	«Mbuti muutu wuri na makutu, lo kayuka! 
REV.13.10	Mbuti muutu wataasulu mu bunkutu, lo ku bunkutu kakweende. Mbuti muutu wataasulu mu lufwa lwa mbeesi yayila, lo mu mbeesi yayila kafwiila. Haho ngo, ha bamono kifiki na kanyi dya bangisi.»
REV.13.11	Me nyamono kibulu kikimi kyaba pala mu butoto, kyo kyaba na mampoko moolo mari bunu ma mwaana kimeeme, kyaba kwedzoonso bunu maŋataŋo. 
REV.13.12	Kyo kyaba kwesalila lutumu lwolunso lwa kibulu kyatete, ha busu bwaandi. Kibulu kikyo kyasa kuri ti butoto na badzakala mu bwo, basaambila kibulu kyatete, kyaba na mputa ya lufwa yabeelekiri. 
REV.13.13	Kyo kyasa bimaangu byabinene, kuri lo sundiri mbaawu ya ku yulu ha butoto, ha busu bwa baatu. 
REV.13.14	Mu ntoono bimaangu bi bamuheeri miswa mu kuyirika, ha busu bwa kibulu, kyo kikwedziimbisa babo badzakala ha butoto, na kikweleele kuri badzakala ha butoto ti bayirika kiteki, mu kifwaani kya kibulu ki baleti boko mu mbeesi yayila, ngo kiri mwooyo. 
REV.13.15	Baha kibulu kyabyoolo kikyo miswa, mu kuha muwuumunu kuri kiteki kya kifwaani kya kibulu kyatete, mpisi kiteki kikyo kidzoonso, na kisa kuri ti badzusa bobanso bari basii saambila kiteki kya kifwaani kya kibulu ko. 
REV.13.16	Kyo kyasa momanso mayelemene mpisi heki, bakuutu na bilesi, bisina na bawelu, baatu bari na bunsaalisi na bankutu, babasa kidiimbu mu kooko kwa lubakala, bunu pe ha mbuunsu, 
REV.13.17	mpisi heki muutu kahele kuba na miswa mya kusuumba bunu pe mya kuyarika, mbuti wahele na kidiimbu, na nkuumbu kibulu bunu pe lutaangu lwa nkuumbu kibulu.
REV.13.18	Hamaha ngo ha kusa madyeele. Wuri na madyeele katangimisa lutaangu lwa kibulu, bukuri lutaangu lulwo lutaangu lwa nkuumbu muutu. Lutaangu lwaandi ngo nkama saamunu makuumi masaamunu na bisaamunu.
REV.14.1	Me nyatala, na nyamono Mwaana kimeeme waba wateleme ha yulu mulaandu wa Syoni, na mafuunda kuumi na mana ma baatu babatinini nkuumbu nde na ya taayi dyaandi mu mambuunsu ma bo. 
REV.14.2	Me nyayuka mbeembu yanangukina ku yulu bunu kiyomo kya maampa malaka na bunu kidumu kya nzasi yayinene; mbeembu yi nyayukiri me yaba bunu ya basiki ba ngoomfi bari mu kusika mangoomfi maaku. 
REV.14.3	Mafuunda ma baatu babo, baba yimbilaa mukuunga wamoono ha busu bwa mboloko, ha busu bwa bibulu bina na bwa binuni; kuri muutu ti mosi waba wakuka mu kuyika mukuunga wunde, mbuti ka bari mu nkama makuumi mana ma mafuunda ko, baba kuuriri ha butoto.
REV.14.4	Bamaba ngo babo bari basii kusumuka mu bakyeetu ko, bukuri baba bakiri banswaasa, bamaba ngo bari mu kwenama Mwaana kimeeme kwokunso ku ka kweyende. Bamaba ngo ba bari bakuula ha kakati dya baatu, mintekesele mya Nzaambi na mya Mwaana kimeeme. 
REV.14.5	Mu minwa mya bo, kwasii pala dya mpya ko; bahele na mi baba seembele.
REV.14.6	Me nyamono mbasi yikimi yaba yooko ku nkati yulu, yaba na Musamu Wamubwete wahele manunu, mu kuyaabisa baatu badzakala ha butoto, mansi momanso, bitsuumbu byobinso, mandiinga momanso na baatu bobanso, 
REV.14.7	yikweleele mu mbeembu yayinene ti: «Bvuminee Nzaambi na muheenee nkeembu, bukuri kilookolo ki katsuundisa nde baatu kiisiri; saambilee wunde wayirika yulu na butoto, mubu na manto ma maampa!»
REV.14.8	Mbasi yaboolo yanama yatete yaba kweleele ti: «Dibwiiri, dibwiiri, bvula dya Babiloni dyadinene!» Dyo dyanwiisa mansi Momanso malu ma nkesi dza buyala bwaandi.
REV.14.9	Mbasi yikimi ya batatu yanama boboolo batete, yaleele mu mbeembu yayinene: «Mbuti muutu saambiri kibulu, na kiteki kya kifwaani kya kibulu, na taamburi kidiimbu ha mbuunsu yaandi bunu pe ha yulu kooko kwaandi, 
REV.14.10	lo nde se sa kanwa malu ma nkesi dza Nzaambi, masekele kwahele bisaangi, munsa mbasa ya nkesi dzaandi, nde sa kaba wakwaamusu kunsa mbaawu na mfulu dza ntiinta ya musaka-nkala, ha busu bwa bambasi bangisi na ha busu bwa Mwaana kimeeme. 
REV.14.11	Mwiisi wa nkwamusunu bo sa katoomboko, mu bibvu ngo bibvu. Basaambila kibulu na kiteki kya kifwaani kya kibulu ki kyo, na mpisi wunde wutaambula kidiimbu kya nkuumbu yaandi, baba na kidzuunu ko, butsuku na mwiini.»
REV.14.12	Haho ngo, ha bamono kifiki kya bangisi, bakebaa ntumunu dza Nzaambi na kanyi mu Yesu.
REV.14.13	Me nyayuka mbeembu mosi yafumuna ku yulu yileele: «Tina: "Kiminu kuri babo bafwa, bafwiila mu Mfumu, kubaandika lumalu!" – "Heehe, buleele Mpeeve, bo bawuumaa mu bisalu bya bo, bukuri biyiriki bya bo bikwebanama!"»
REV.14.14	Me nyatala, na nyamono tuti dyahembeke, na ha yulu dyo, kwaba kwadzakala wafwanikina na mwaana muutu, waba na lukoongolo lwa woolo ha yulu mutu, na mu kooko kwaandi wakwaata kisalulu kyasekusu. 
REV.14.15	Mbasi yikimi yapala mu Nzo-nzaambi, yabikisa mu mbeembu yayinene kuri wadzakala ha yulu tuti ti: «Heeke kisalulu kya ye na tolo bikunu, bukuri ntaangu ya ntolulu bikunu yimwaatubuka; bukuri bikunu bya butoto bimwaayele!» 
REV.14.16	Waba wadzakala ha yulu tuti, watubu kisalulu kyaandi ha nsi, na batolo bikunu ha butoto.
REV.14.17	Mbasi yakaka yapala mu Nzo-nzaambi ya ku yulu, nde se waba wakwaata kisalulu kyasekusu.
REV.14.18	Mbasi yikimi yaba na lutumu mu mbaawu, yapalila ha dziku. Yo yabikisa mu mbeembu yayinene kuri waba na kisalulu kyasekusu ha kooko, yaleele ti: «Laambula kisalulu kyaaku kyasekusu, na kaba binkaangi bya bviinya dya butoto, bukuri bimbutu bwaandi bimwaabeenge.» 
REV.14.19	Mbasi yakulula kisalulu kyaandi ha butoto, yakaba bimbutu bya bviinya dya butoto, na wabituba munsa kikamukunu kyakinene kya nkesi dza Nzaambi. 
REV.14.20	Bakamuna bimbutu bya bviinya ku mbisa bula, na makila mapala, matubuka natee mu mve ya minwa mya makavaalu, mu kibeensu kya fuunda na nkama saamunu dya bitaki.
REV.15.1	Me nyamono kidiimbu kikimi kyakinene, na kya nkimukunu ku yulu; bambasi nsaamu baba na biteesu nsaamu bya mpasi bya mpotulu. Mu byo, nkesi dza Nzaambi dziwiila.
REV.15.2	Me nyamono bunu ti mubu wasaanga na mbaawu, wuri mu kuseme bunu lumweenye, babo baluulukiri mu kibulu, mu kiteki kyaandi na mu lutaangu lwa nkuumbu yaandi, baba bateleme ha yulu mubu wuri mu kuseme bunu lumweenye, bari na mangoomfi ma Nzaambi. 
REV.15.3	Baba yimbilaana mukuunga Moose, kisari kya Nzaambi, na mukuunga Mwaana kimeeme wuleele ti:
REV.15.3	«Mfumu Nzaambi Mwa-mpuungu,
REV.15.3	biyiriki byaaku byabinene, na bya nkimukunu!
REV.15.3	Mbyaasi ya makaanda,
REV.15.3	manzila maaku masuunguma na mari mangwanwa!
REV.15.4	Mfumu, na wunde wuhele kubvumina ye,
REV.15.4	wuhele kudumusa nkuumbu yaaku?
REV.15.4	Bukuri ye kitsu wuri wangisi,
REV.15.4	makaanda momanso sa miisa ha busu bwaaku na sa makusaambila,
REV.15.4	bukuri nsundusulu dzaaku dzimwaamonoko.»
REV.15.5	Ha mambisa haho, me nyamono Nzo-nzaambi ku yulu yadzibulu, mwaba musaampu wa kimbaangi, 
REV.15.6	na bambasi bo nsaamu bapala mu Nzo-nzaambi, na biteesu byo nsaamu bya mpasi, baba balwaata binkuta bya ntalu bikweseme, na misweele myawoolo mu ntulu. 
REV.15.7	Mosi mu bibulu bina waha kuri bambasi nsaamu, mambasa nsaamu mawoolo maluula mu nkesi dza Nzaambi, yiri mwooyo mu bibvu ngo bibvu. 
REV.15.8	Nzo-nzaambi yaba yaluula mu mwiisi munkeembu Nzaambi, na mu mpinu dzaandi; kuri muutu ko waba wakuka mu kukoto mu Nzo-nzaambi, natee kwawiiri biteesu byo nsaamu, bya mpasi bya bambasi bo nsaamu.
REV.16.1	Me nyayuka mbeembu yayinene yafumuna ku Nzo-nzaambi, yaleele kuri bambasi nsaamu ti: «Yendee na tsaamunee mambasa nsaamu ma nkesi dza Nzaambi ha butoto.»
REV.16.2	Yatete yayende na yatsaamuna mbasa yaandi ha butoto. Munuungu wamubi na wa mpasi wabwiilila baatu baba na kidiimbu kya kibulu na babasaambila kiteki kya kifwaani kya kibulu kikyo.
REV.16.3	Yaboolo yatsaamuna mbasa yaandi mu mubu, mubu wakituka bunu makila ma wafwa; na byobinso bya mwooyo byaba mu mubu byawa kufwa.
REV.16.4	Yabatatu yatsaamuna mbasa yaandi mu manyari, na mu manto ma maampa, na maampa makituka makila. 
REV.16.5	Me nyayuka mbasi ya maampa yaba leele ti: «Ye wuri wasuunguma, wuri, na waba ye wangisi, bukuri ye walalimini bubwo. 
REV.16.6	Bo batsaamini makila ma bangisi na ma babikiri, mu didyo ye wubanwiisiri mo; bubwo bwayelemene mu bo!» 
REV.16.7	Me nyayuka dziku dileele ti: «Heehe, Mfumu, ye Nzaambi mpuungu, nsundusulu dzaaku dziri dzangwanwa na dzasuunguma!»
REV.16.8	Mbasi yabana yatsaamuna mbasa yaandi ha yulu ntaangu, nde bamuha miswa mya kuyoko baatu mu mbaawu. 
REV.16.9	Baatu banyeenge mu nyangala yamakwa. Bo basaana nkuumbu Nzaambi, nde wuri na lutumu mu biteesu bya mpasi bi; kasi bahele kuyiinga madyeele mu kuha nkeembu kuri nde.
REV.16.10	Mbasi yabataanu yatsaamuna mbasa yaandi ha yulu mboloko ya kibulu. Kimfumu kyaandi kyakoto mampimbisi. Baatu batatika ndima dzaaku mu mpasi. 
REV.16.11	Bo basaana Nzaambi ya ku yulu, mu ntoono mpasi dzaaku na minuungu; kasi bahele kuyiinga madyeele mu biyiriki byaaku.
REV.16.12	Mbasi yabasaamunu yatsaamuna mbasa yaandi mu nyari yayinene ya Efarata; nde wasikisa maampa ma nyari, mu kudzibula nzila kuri babmbyaasi bafumunaa kupalilaa ntaangu. 
REV.16.13	Me nyamono mampeeve matatu masumuka, mari bunu madzuundu, mapala mu munwa maŋataŋo, mu munwa kibulu, na mu munwa babikiri bampya. 
REV.16.14	Mukwongo, mampeeve mamabi mari, makwesa bidiimbu, makweyende kuri bambyaasi ba nsi yansiina, mu kubakutukisa, mu ntoono mudziingu, wa kiluumbu kyakinene kya Nzaambi mpuungu.
REV.16.15	«Me nyikwiisa bunu ngaa-kwiibi. Kiminu kiri na muutu wunde wuri naana na wukebaa binkuta byaandi, mpisi kahele kweyende mpene, na baatu bahele kumono nsoni mu nde.»
REV.16.16	Mbasi yabakutukisa ha kibeendu ki baleelaa mu kihebeleho ti, Armangedoni.
REV.16.17	Mbasi yansaamu yatsaamuna mbasa yaandi mu maheembele; mbeembu yayinene yafumuna ku mboloko ya mu Nzo-nzaambi yayukukuna na yileele ti: «Ma mwaayirima.» 
REV.16.18	Kwa bakama manseremi, mambeembu, manzasi na ningununu butoto yayinene, mu kiteesu kiri, kuholosono kwa yeki baatu ha butoto, kwabakimini ningununu butoto yayinene na ya makwa mu kiteesu kya bubwo ko. 
REV.16.19	Bvula dyadinene dyakabuka mu bibari bitatu; mabvula ma mansi mabwa. Nzaambi wabaambuka mwooyo mu Babiloni, bvula dyadinene, mu kudiha mbasa malu ya kabala dya nkesi dzaandi. 
REV.16.20	Bibuma byobinso byabata, na milaandu myadziimbila. 
REV.16.21	Mvula ya mindiingi myaminene, miri kuleme makuumi matatu mamakilo, yanokono baatu; bo basaana Nzaambi mu ntoono kiteesu kya mpasi dza mvula ya mindiingi, bukuri kiteesu kya mpasi kikyo, kyaba kyakinene na kyalutila.
REV.17.1	Mosi mu bambasi nsaamu baba bakwaata mambasa nsaamu, wayisa mu kudzoonso na me, waleele ti: «Wasa, me sa nyakusoongo buba nsundusulu kiyala kya mukyeetu kyakinene, kyadzakala ha yulu maampa mamanene, 
REV.17.2	Bambyaasi ba butoto basa buyala na nde, na baatu badzakala ha butoto bakolo malu ma buyala bwaandi.»
REV.17.3	Mbasi yanata me mu kimpeeve ku nsi yankatu. Me nyamono mukyeetu mosi wadzakala ha yulu kibulu kyabeenge, kyaluula mu mankuumbu ma nsaanunu, kyaba na mitu nsaamu na mampoko kuumi. 
REV.17.4	Mukyeetu waba walwaata binkuta byabeenge, bikweseme, na bilebete byawoolo, bya matari mantalu na misaanga. Nde waba wakwaata mu kooko kwaandi, mbasa ya woolo yaluula mu mya nsoni na mviindu dza buyala bwaandi, 
REV.17.5	Ha mbuunsu yaandi haba hatina nkuumbu mosi ya nsweeki: «Babiloni dyadinene, nguri biyala na mya nsoni mya ha butoto.» 
REV.17.6	Me nyamono mukyeetu wakolo mu makila ma bangisi, na mu makila ma bambaangi ba Yesu.
REV.17.6	Me nyakimuka mu kiteesu kya makwa ha nyamumwiini. 
REV.17.7	Mbasi yaleele kuri me ti: «Mu nki ntoono ye wukimuka? Me sa nyayaabisa ye mpaanu dza mukyeetu na dza kibulu kiri na mitu nsaamu, na mampoko kuumi, kiri mu kwemunata. 
REV.17.8	Kibulu ki wamwiini ye kyaba, ngo kyasaala ko, sa kitoomboko mu lubila, na sa kyeende ku mfukusulu; baatu badzakala ha butoto, babo bari mankuumbu mahele kutina mu mukaanda wa mwooyo, kuholosono nyirikulu nsi, sa bakimuka ha bamono kibulu, Bukuri kyo kyaba na kyasaala ko, kasi sa kyabweese kumonokono.»
REV.17.9	«Hamaha ha monoko madyeele na nyaabulu. Mitu nsaamu ngo milaandu nsaamu, miri mukyeetu wadzakala ha yulu myo. Mitu mimyo se ngo bambyaasi nsaamu: 
REV.17.10	bataanu mu bo babwa, mosi wuri, wakaka wakiri kwiisa pe; di kakwiisa nde, mwaa-ntaangu yantele kasa. 
REV.17.11	Kibulu kyaba, na kiri kyasaala ko, yiyo ngo mbyaasi yampoomo, wuri mosi mu bambyaasi nsaamu na wuri mu kweende ku mfukusulu.»
REV.17.12	«Mampoko kuumi ma wamwii ye, ngo bambyaasi kuumi, bakiri kutaambula pe kimfumu; kasi sa bataambula lutumu bunu bambyaasi mu kilookolo kimosi, kintwaari na kibulu. 
REV.17.13	Bambyaasi bamaba kitsimi kimosi bari na kyo, kya kuha mpinu na lutumu lwa bo kuri kibulu. 
REV.17.14	Bo sa basa mudziingu kuri Mwaana kimeeme; na Mwaana kimeeme sa kababwiisa, bukuri nde wuri Mfumu ya bamfumu, Mbyaasi ya bambyaasi. Nde sa kababwiisa mu kintwaari na ba kari kateele mbila, ba kari kasoolo na bakwiikama mu nde.»
REV.17.15	Mbasi yaleele kuri me ti: «Maampa ma wuri wamoono, madzakikila kiyala kya mukyeetu, ngo baatu, mampuumbu, makaanda na mandiinga. 
REV.17.16	Mampoko kuumi ma wuri wamoono na kibulu, sa babele kiyala kya mukyeetu, sa bahosono byobinso bi kari na byo, sa bamusa kimpene, sa badya miswinyi myaandi, na sa bamuyoko ku mbaawu. 
REV.17.17	Mukwongo, Nzaambi wasuusa mu mitima mya bo, kitsiimi kya kukukisa kitaasi kyaandi, mu kukukisa kitaasi kyokimosi, na mu kuyakisa kimfumu kya bo kuri kibulu, natee kuri ma leele Nzaambi mayirimini.»
REV.17.18	«Mukyeetu wu wuri wamono ye, ngo bvula dyadinene, diri na kimfumu ha yulu bambyaasi ba ha butoto.»
REV.18.1	Ha mambisa haho, me nyamono mbasi yikimi, yasunduka ku mayulu, yaba na lutumu lwalunene, na butoto bwakoto kunsa buungi bwa munkeembu waandi. 
REV.18.2	Yo yafula mu mbeembu yayinene, yaleele ti: «Dibwiiri, dibwiiri, Babiloni dyadinene, dikitukiri kikuundi kya mampeeve mamabi, kibeendu kya mampeeve momanso masumuka, banoni bobanso basumuka, bibulu byobinso byasumuka bi bari babele, 
REV.18.3	bukuri makaanda momanso manwa malu ma nkesi dza buyala bwaandi, na bambyaasi ba ha butoto basa buyala na nde, bangaa-mumbungu bari ha butoto babaka busina mu mpinu dza busina bwa nde.»
REV.18.4	Me nyayuka mbeembu yikimi ku mayulu yaleele ti: «Baatu baami, palee mu bvula di, mpisi luhele kuba ntwaari mu masumu ma dyo, na luhele kutaambula biteesu bya mpasi dza dyo, 
REV.18.5	bukuri masumu ma bvula di matubukiri natee ku yulu, na Nzaambi baambukiri mwooyo mu bubayi bwa dyo. 
REV.18.6	Muyirikilee mamabi, ma kari kayirikila bambaasi, na bweeseenu biteesu byoolo bya mamabi maandi; munsa mbasa yi kari kasaanga, mu saangileenu biteesu byoolo, 
REV.18.7	bunu bu kari kakeembise nyutu yaandi, na bu kari kataanda busina bwaandi, mu moniseenu mpasi na manyoongi, bukuri nde wukweleele kunsa mutima waandi ti: "Me nyadzakala mu bumbyaasi, me nyiri mufwiiri ko, na se nyiri mwiinina mpasi dza kufwiilila ko." 
REV.18.8	Mu ntoono yiyo, biteesu bya mpasi dzaandi, mfwiilu, ngebe dza kufwiila, nzala, sa miisa kuri nde mu kiluumbu kimosi, na nde sa kanyeenge mu mbaawu, bukuri Mfumu Nzaambi wumutsuundisa, wuri ngaa-kwa.»
REV.18.9	Bambyaasi ba ha butoto, baba kwesa buyala na nde, na bataandiri busina bwa bo, sa badila na sa bateeteke myooko ha yulu mutu mu ntoono nde, ha bamono mwiisi mbaawu yi kanyeengine nde, 
REV.18.10	bu bateleme kimamanga, mu ntoono boomo bwa mpasi dza nde, bo sa baleele ti: «Kyaari! Kyaari! Kuri bvula dyadinene, Babiloni bvula diri na makwa, bukuri nsundusulu yaaku yitubukiri mu kilookolo kimosi.»
REV.18.11	Bangaa-mumbungu ba ha butoto, bakwedila na bakoto bufwiiri mu nde, bukuri kusii muutu wubweese kusuumba nkaari bo ko: 
REV.18.12	nkaari ya woolo, ya palata, ya matari mantalu, ya misaanga, ya mansaanda mamabwete mabeenge, mahembeke, ma mbeengulu ya mbaawu, miti myominso mya mananaasi, bitotolo byobinso byayiriku mu miinu mya nzawu, na bitotolo byobinso byayiriku mu miti myantalu, nsoongo, biseengu na malweende, 
REV.18.13	bi basaanga mu byandya, mamfumfuku, mananaasi, milono, libano, malu, maasi, bifulu bya masaangu, bwaangala, bibulu byabinene, bimeeme, makavaalu, bikokolo, manyutu na miheebulu mya baatu. 
REV.18.14	«Bimbutu bi waba tyaanaa ye, byeki la na ye, busina bwobunso, nkeembu yoyinso bidziimbiri ha busu bwa ye, na babweese kubaka bitotolo bibyo ko!» 
REV.18.15	Bakooyarikaa bitotolo bibyo, na ba bakiri busina mu bvula didyo, sa bateleme kimamanga, mu boomo bwa mpasi dzaandi, sa badila na sa bakoto bufwiiri; 
REV.18.16	bo sa baleele ti: «Kyaari! Kyaari, kuri bvula dyadinene, di balwiikiri mansaanda mamabwete mabeenge, mari mbeengulu bunu mbaawu, di balwikiri bilebete bya woolo, matari mantalu na misaanga, 
REV.18.17	bukuri mu kilookolo kimosi, mburi busina bu bwo budziimbiri!»
REV.18.17	Banati ba mabwaatu bobanso, bakweyendaa mu mabwaatu, bisari bya mabwaatu byobinso, na bobanso basala mu mubu, baba bateleme kimamanga, 
REV.18.18	baba fulaana misaakulu, ha bamwiini mwiisi mbaawu yaba nyeengise bvula, bo baleele ti: «Na wafwanikina na bvula dyadinene di?» 
REV.18.19	Baatu batuba fuunda ku yulu mitu mya bo, bafula misaakulu, badila na bakoto bufwiiri, baleele ti: «Kyaari! Kyaari! Kuri bvula dyadinene! Diri bobanso bari na mabwaatu mu mubu, babangukila mu busina bwa dyo, bukuri mu kilookolo kimosi ditsyaamukini.»
REV.18.20	Yulu, mono kiminu mu dyo! Beenu se bangisi, bantumu na babikiri, monee kiminu, bukuri Nzaambi tsuundisiri dyo mu ntoono bubi bu kaluyirikiri!
REV.18.21	Mbasi yiri na makwa yanaanguna tari, diri bunu tari dyadinene di batuutilaa bitotolo, yatuba dyo mu mubu, na yaleele ti: «Bubwo, mu mbala mosi, balooso Babiloni, bvula dyadinene, na ka ba bweese kudimono ko. 
REV.18.22	Ku nzo ye, babweese kuyuka mikuunga mya basiki ba ngoomfi, bayimbiri, basiki ba nseembe, na basiki ba mvumvuri ko. Ku nzo ye, babweese kumono se, muutu wuri na kisalu kya mu myooko, mpisi kyo ko; na ku nzo ye, kubweese kuyukukuna lusuku lwa tari di batuutilaa bitotolo ko; 
REV.18.23	ku nzo ye, babweese kumono buungi bwa mwiinda ko; ku nzo ye, babweese kuyuka mambeembu ma munkuula na ntuumba bari mu lulelusunu lwa makweele ko, bukuri bangaa-mumbungu ba ye, babeeri baatu ba lukiinsu butoto, bukuri mu makundu maaku, ye wawumini makaanda momanso.»
REV.18.24	Na mu bvula dya Babiloni, badzuukiri makila ma babikiri, ma bangisi, na ma bobanso ba bari bakeke ha butoto.
REV.19.1	Ha mambisa haho, me nyayuka bunu ti mbeembu yayinene ya mpuumbu baatu yalaka mu mayulu, bari mu kuleele ti: «Aleluya! Mvuukulu, nkeembu na mpinu bya Nzaambi yeetu! 
REV.19.2	Nsundusulu dzaandi dziri dzangwanwa na dzasuunguma; bukuri nde watsuundisiri kiyala kya mukyeetu kyakinene, kyabee kweebiiyisa butoto mu buyala bwaandi, na wabvutiri kitete kuri kiyala kikyo, mu ntoono makila ma bisari byaandi.» 
REV.19.3	Babweese kuleele lwadzoolo ti: «Aleluya! Mwiisi bvula wuri mu kutoomboko mu bibvu ngo bibvu.» 
REV.19.4	Makuumi moolo na bina ma binuni, na bibulu bina byasaambila Nzaambi, wadzakala ha mboloko, byaleele ti: «Amene! Aleluya!»
REV.19.5	Mbeembu yapala mu mboloko, yaleele ti: «Siikeenu Nzaambi yeetu, beenu bobanso bisari byaandi, bakoomubvumunaa, bakuutu na bilesi.» 
REV.19.6	Me nyayuka bunu ti mbeembu ya mpuumbu baatu yalaka, na bunu ti kiyomo kya maampa mamanene, bunu ti mbeembu ya banzasi ba makwa yabaleele ti: «Aleluya! Bukuri Mfumu, Nzaambi [yeetu], Mwa-mpuungu wuri mu kutuma! 
REV.19.7	Tumoneenu kiminu, tukeembeenu na tumuheenee nkeembu, bukuri nkweelulu Mwaana kimeeme yitubukiri, na mukasi waandi weki wayirima. 
REV.19.8	Nde mwaamuha nsaanda yayibwete yikweseme na yatsyeeme mpisi kalwaata. Nsaanda yayibwete yiyo, ngo biyiriki byasuunguma bya bangisi.»
REV.19.9	Mbasi yaleele kuri me ti: «Tina: Kiminu kiri na babo ba bari bateele mbila, mu kudya byandya bya makweele ma Mwaana kimeeme.» Yabweese kuleele kuri me ti: «Mamo ngo Maampu ma Nzaambi mangwanwa.»
REV.19.10	Me nyayilima ha miilu myaandi, mu kumusaambila. Mbasi yaleele kuri me ti: «Yaa sa bubwo ko; me se kisari nyiri bunu ye, na bunu bampaangi ba ye, bari na kimbaangi kya Yesu. Saambila Nzaambi!»
REV.19.10	Mukwongo, kimbaangi kya Yesu ngo mpeeve ya mbikululu.
REV.19.11	Me nyamono yulu dyadzibulu, na kavaalu dyahembeke dyapala, waba wadzakala ha yulu dyo, nkuumbu yaandi wakwiikama na wangwanwa. Nde wutsuundisaa na wunwaanaa mudziingu kunsa nsungumunu. 
REV.19.12	Miisu myaandi miri bunu mule mbaawu, na ha yulu mutu waandi, haba mampu ma lutumu malaka. Nde waba na nkuumbu yatinu, yiri muutu ti mosi wahele kuyaaba, ngo wunu nde-meene wuyiyaari. 
REV.19.13	Nde waba walwaata kiyuungu kyaluula mu makila. Nkuumbu yaandi «Maampu ma Nzaambi.» 
REV.19.14	Mikaangu mya bayongolo ba ku yulu myaba kwemunama mu makavaalu mahembeke, baba balwaata binkuta byabibwe byahembeke na byatsyeeme. 
REV.19.15	Mu munwa waandi mwapala mbeesi yayila yasekusu, mpisi heki kaseembe makaanda mu yo. Sa kamatwaalisa mu luboto lwa kiseengu, na nde-meene sa katsyaamuna kisa kya malu ma kabala dya nkesi dza Nzaambi, Mwa-mpuungu. 
REV.19.16	Mu kiyuungu na mu kito kyaandi mwatina nkuumbu ti: «Mbyaasi ya bambyaasi, Mfumu ya bamfumu».
REV.19.17	Me nyamono mbasi mosi yateleme kunsa ntaangu, yabikisa mu mbeembu yayinene, kuri banoni bobanso bakwedumukaa ku nkati-yulu ti: «Waseenu, kutukineenu mu ntoono ndiilu ya yayinene ya Nzaambi, 
REV.19.18	mpisi ludya miswinyi mya bambyaasi, miswinyi mya bakuutu ba bayongolo, miswinyi mya bangaa-makwa, miswinyi mya makavaalu, na mya babo badzakala ha yulu mo, miswinyi mya bobanso: bari na bunsaalisi na bari bankutu, bakuutu na bilesi.»
REV.19.19	Me nyamono kibulu, bambyaasi ba butoto na mikaangu myaaku mya bayongolo, bakutukuna mu kunwaanisa wunde waba wadzakala ha yulu kavaalu, na mukaangu bayongolo waandi. 
REV.19.20	Basiimba kibulu kikyo, ha kimosi na mubikiri wampya, waba kweyirikaa bimaangu ha busu bwa kibulu kikyo, mu kwedziimbisa baba na kidiimbu kya kibulu, na baba saambilaana kiteki kyaandi. Bo boolo babatuba bamwooyo ku lubila lwa mbaawu ya mile. 
REV.19.21	Babo basiiri, babadzusa mu mbeesi yayila, yaba pala mu munwa wa wunde waba wadzakala ha yulu kavaalu, na banoni bobanso bayukuta mu miswinyi mya bo.
REV.20.1	Me nyamono mbasi mosi yafumuna ku yulu yasunduka, yaba yakwaata fungula dya lubila, na syeene dyadinene ha kooko kwaandi. 
REV.20.2	Yo yakwaata maŋataŋo, nyoko yayikulu, yiri dyabulu na Satana, na yamukaanga mu syeene mu fuunda dya mibvu. 
REV.20.3	Mbasi yamutuba ku lubila, yakaanga na yasa kinyemu, mpisi heki maŋataŋo kahele kubweese kwewumuna makaanda, natee kukuka fuunda dya mibvu. Ha mambisa haho, bayelemini kumupatula mu mwaa-ntaangu yantele.
REV.20.4	Me nyamono mamboloko, baba badzakala ha yulu mo, babaha lutumu lwa kutsuundisa. Nyamono se miheebulu mya baatu ba bataburi mitu, mu ntoono kimbaangi kya Yesu, na mu ntoono maampu ma Nzaambi, na babo bari basii saambila kibulu na kiteki kyaandi ko, na bari basii taambula bidiimbu mu mambuunsu na mu myooko mya bo ko. Bo bafuluka na batuma kintwaari na Kiristo mu fuunda dya mibvu. 
REV.20.5	Bafwa bakaka basii fuluka ko, natee fuunda dya mibvu dikukiri. Yiyo ngo mfulukulu yatete. 
REV.20.6	Bari mu kiminu, na bangisi babo bataambula mfulukulu yatete! Lufwa lwadzoolo ka lubweese kuba na lutumu mu bo ko, ngo kasi bo sa baba bangaanga ba Nzaambi na ba Kiristo, na sa batuma kintwaari na nde mu fuunda dya mibvu.
REV.20.7	Fuunda dya mibvu dikukaana, Satana sa bamupalisa mu boroko dyaandi, 
REV.20.8	na sa kapala mu kwewumuna makaanda, mari mu manto ma butoto mo mana, Ngoongo na Mangoongo, mpisi makutukina mu mudziingu. Lutaangu lwa mo luri bunu munyeenge wa mubu. 
REV.20.9	Makaanda makutukina ha butoto, badyengekele bula bwa bangisi na bvula dya mutima. Ngo mbaawu yanangukina ku yulu, yasunduka na yabanyeengise. 
REV.20.10	Dyabulu mudziimbisi bo, bamutuba ku dyaanga dya mbaawu ya mile, kukwo kuri kibulu na mubikiri wampya, sa baba bakwaamusu butsuku na mwiini mu bibvu ngo bibvu.
REV.20.11	Me nyamono mboloko yadzaangama yahembeke, na wunde waba wadzakala ha yulu yo. Yulu na butoto byayitika ha busu bwaandi, na ka kwasii bweese kuba kibeendu kuri byo ko. 
REV.20.12	Me nyamono se bafwa, bakuutu na bilesi, bateleme ha busu bwa mboloko. Nyamono se badzibula mikaanda, na badzibula mukaanda mukimi, wuri mukaanda wamwooyo. Bafwa, babatsuundisa bunu bwaba myatinu mu mikaanda, bunu bwaba biyiriki bya bo. 
REV.20.13	Mubu wabvutula bafwa baba mu nde. Lufwa na nsi ya bafwa babvutula bafwa baba mu bo. Babatsuundisa muutu-muutu bunu buri biyiriki byaandi. 
REV.20.14	Lufwa na nsi ya bafwa babituba ku dyaanga dya mbaawu. Dyaanga dya mbaawu didyo ngo lufwa lwadzoolo. 
REV.20.15	Mbuti muutu wahele na nkuumbu yatinu mu mukaanda wamwooyo, lo bamutubiri ku dyaanga dya mbaawu.
REV.21.1	Me nyamono yulu dyamoono na butoto bwamoono. Mukwongo, yulu dyatete na butoto bwatete bimwaaluta, na mubu kasii ko. 
REV.21.2	Me nyamono bvula dyangisi, Yerusalemi dyamoono, dyasunduka mu yulu kuri Nzaambi, dyalwaata bunu ntuumba yayirima mu kweebwaana mulumi waandi. 
REV.21.3	Me nyayuka mbeembu yayinene yapala mu mboloko yabaleele ti: «Mono, musaampu Nzaambi weki ha kakati dya baatu! Nde sa kadzakala na bo, na bo sa baba kaanda dyaandi; na nde ha kakati dya bo, sa kaba [Nzaambi bo]. 
REV.21.4	Nde sa kayaala mansangasa momanso mu miisu mya bo. Kubweese kuba lufwa ko, bufwiiri se ko, misaakulu na mpasi se ko, [bukuri] bitotolo byatete bimwaaluta.»
REV.21.5	Wunde waba wadzakala ha yulu mboloko waleele ti: «Mono, me nsiiri byobinso byeki byamoono.» Wabweese kuleele ti: «Tina, bukuri maampu mamama mari masuunguma na mangwanwa.»
REV.21.6	Nde waleele kuri me ti: «Mi mwaa yirima! Me [ngo] Alafa na Omenga, mbandukulu na manunu. Kuri wunde wuri na mpwiisu, me sa nyamuha maampa ma mukeri wa mwooyo kwa buunu. 
REV.21.7	Wunde wuluuluka sa kataambula saala dimadi, me sa mba Nzaambi yaandi, na nde sa kaba mwaana waami. 
REV.21.8	Nkani kuri babo bari na boomo, bahele kukwiikama, bangaa-bubi, badzusi, biyala, bangaa-makundu, misaambiri mya biteki, na bobanso bangaa-mpya, saala dya bo ngo dyaanga dya mbaawu ya mile, lulwo ngo lufwa lwadzoolo.»
REV.21.9	Mosi mu bambasi nsaamu, baba na mambasa nsaamu maluula mu biteesu nsaamu bya mpasi bya mpotulu, wayisa na wadzoonso na me, waleele ti: «Wasa, me nyikusoongo mukyeetu wa lulelusunu lwa makweele, mukasi Mwaana kimeeme.»
REV.21.10	Nde wanata me mu mpeeve ku yulu mulaandu wamunene, wadzaangama, na wansoongo bvula dyangisi, Yerusalemi, dyanangukina ku yulu kuri Nzaambi, dyaba sunduka 
REV.21.11	dyaba na nkeembu Nzaambi, dyaba semaana bunu bu semaa tari dyantalu, diri bunu tari dya yasipi, diri kuseme bunu lumweenye. 
REV.21.12	Bvula didyo, dyaba na kibaka kyakinene kyadzaangama, dyaba na myeelu kuumi na myoolo, na mu myeelu mimyo mwaba bambasi kuumi na boolo, na mwaba mwatina mankuumbu, mankuumbu ma makaanda kuumi na moolo ma baala ba Isaheli. 
REV.21.13	Kupalila ntaangu, kwaba myeelu mitatu, ku moongo myeelu mitatu, ku baanda myeelu mitatu, ku dyaamunaa ntaangu se myeelu mitatu. 
REV.21.14	Kibaka kya bvula, kyaba kyatuunga ha yulu matari kuumi na moolo ma lufulu, na mu matari, mwatina mankuumbu kuumi na moolo, ma bantumu kuumi na boolo, ba Mwaana kimeeme.
REV.21.15	Mbasi yaba dzoonsaana na me, yaba na kiteesulu, luboto lwa woolo, mu kuteese bvula, myeelu myaandi na kibaka kyaandi. 
REV.21.16	Bvula dyaba makuumbu mana, bula bwaandi na bunene bwaandi nsiisa. Mbasi yiyo yateese bvula mu luboto, nde wataanga mafuunda kuumi na moolo ma mboto: bula, bunene na mutele waandi byaba nsiisa. 
REV.21.17	Nde wateese kibaka kya bvula, wataanga nkama na makuumi mana na bina ma biteesu. Mbasi yasalila kiteesulu ki salilaa baatu. 
REV.21.18	Kibaka kyaba kyatuungula mu matari ma yasipi, na bvula dyo-meene ngo diri dyatuungula mu woolo dyatsyeeme, diri bunu lumweenye lwatsyeeme. 
REV.21.19	Lufulu lwa kibaka kya bvula lwa bweeyese mu matari mantalu; tari dyatete dya lufulu dya yasipi, dyamoolo dya safire, dyamatatu dya kalekedoni, dyamana dya samarangado, 
REV.21.20	dyamataanu dya sardonu, dyamasaamunu dya sardyoni, dyansaamu dya kirisolito, dyampoomo dya berulo, dyawa dya topadzyoni, dyakuumi dya kirisoparaso, dyakuumi na mosi dya wakinto, dyakuumi na moolo dya ametuseto. 
REV.21.21	Myeelu kuumi na myoolo ngo misaanga kuumi na myoolo, mpisi mweelu waba wayirikulu mu musaanga mosi. Kibeendu kya bvula, ha kutukunaa baatu, kyaba kyayirikulu mu woolo dyatsyeeme, diri bunu lumweenye kuri lo biri ku mambisa bimonokono.
REV.21.22	Me nyasii mono Nzo-nzaambi mu bvula didyo ko, bukuri Mfumu Nzaambi, Mwa-mpuungu, na Mwaana kimeeme ngo Nzo-nzaambi. 
REV.21.23	Bvula dyaba dyahele na nzala ntaangu, bunu pe na nzala ngoondo, mu kuri ti kuba buungi mu bvula; bukuri nkeembu Nzaambi yaba muha buungi, na Mwaana kimeeme ngo mwiinda waandi. 
REV.21.24	Makaanda sa madyaatila mu buungi bwaandi; bambyaasi ba butoto sa banata nkeembu yaaku kunsa bvula. 
REV.21.25	Myeelu mya dyo mibweese kuba myakaangu mu mwiini ko, bukuri kubweese kuba butsuku ko. 
REV.21.26	Bambyaasi sa batwaala nkeembu na lukiinsu lwa makaanda kunsa bvula. 
REV.21.27	Mu dyo, kuri nkotulu kitotolo kyasumuka, muyiriki mya myamibi, bunu pe ngaa-mpya ko, ngo bakoto mu dyo, bani babo batinima mankuumbu mu mukaanda wa mwooyo, wa Mwaana kimeeme.
REV.22.1	Mbasi yasoongo me nyari ya maampa ma mwooyo, matsyeeme bunu lumweenye, yiri mu kupala mu mboloko Nzaambi, bo na Mwaana kimeeme, 
REV.22.2	yo yakuumba ha kakati dya kibeendu kya bvula, ha kutukinaa baatu. Mu mpisi kibari kya nyari, kwamene muti wamwooyo mosi, wuhaanaa bimbutu mbala kuumi na dzoolo mu mubvu, bunu pe mbala mosi mu ngoondo. Makaya ma myo, matsinikisaa makaanda. 
REV.22.3	Kubweese kuba mampopi ko.
REV.22.3	Mboloko Nzaambi bo na Mwaana kimeeme sa yiba ha kakati dya bvula, na bisari byaandi sa bamusaambila. 
REV.22.4	Sa bamono busu bwaandi, na nkuumbu yaandi sa yiba mu mambuunsu ma bo. 
REV.22.5	Butsuku bubweese kuba ko; na babweese kuba na nzala buungi bwa mwiinda na bwa ntaangu ko, bukuri Mfumu Nzaambi sa kasa buungi kuri bo, na sa batuma mu bibvu ngo bibvu.
REV.22.6	Mbasi yaleele kuri me ti: «Maampu mamama makuka mu kanyi na mangwanwa. Na Mfumu, Nzaambi ya mampeeve ma babikiri, waheeke mbasi yaandi mu kusoongo kuri bisari byaandi, mamo mari bele mu kwiisa.»
REV.22.7	«Mono, nyisulu me yeki bele. Kiminu kiri na wunde wukebaa maampu ma mbikukulu, ma mukaanda wumawu!»
REV.22.8	Me Yowane, nyayukiri na nyamwiini mimyo. Me manaa kuyuka na kumono mimyo, me nyabwa ha miilu mya mbasi yabansoongo myo, mu kumusaambila. 
REV.22.9	Nde waleele kuri me ti: «Mono, yaa sa bubwo koono; me mbasi yaaku ya kisalu, na ya bampaangi baaku babikiri, babo bakebaa maampu ma mukaanda wumawu. Nzaambi ye yelemini kusaambila.»
REV.22.10	Mbasi yaleele kuri me ti: «Yaa sweeke maampu ma mbikukulu ma mukaanda wumawu ko, bukuri ntaangu yeki bebele. 
REV.22.11	Ngaa-bubayi kabweese kusalila bubayi; ngaa-mviindu kanamitina kumviimfuka; ngaa-kusuunguma, kabweese kusalila nsungumunu; wangisi kanamitini mu bungisi.»
REV.22.12	«Mono, me nyiri mu kwiisa mu mawasu na museendu waami, mu kubvutula kuri muutu-muutu bunu buri biyiriki byaandi. 
REV.22.13	Me ngo Alafa na Omenga, watete na wansukunu, mbandukulu na manunu.»
REV.22.14	Kiminu kiri na babo baswaakaa madzweele maaku, mpisi heki baba na miswa mu kudya bimbutu bya muti wa bumwooyo, na mu kukoto mu myeelu kunsa bvula. 
REV.22.15	Bambwa, bangaa-makundu, biyala, badzusi, misaambiri mya biteki, na mpisi wunde wutyaanaa mpya, na wusalilaa mpya, ku mbasi baba.
REV.22.16	«Me Yesu, nyaheekiri mbasi yaami, mu kuteele beenu kimbaangi mu mi tariri mabuundu. Me nyapalila mu kaanda dya Davidi, mbwetete yisemaa ya minkya.»
REV.22.17	Mpeeve na ntuumba ya makweele baleele ti: «Wasa!»
REV.22.17	Hemese wunde wuyuka kaleele ti: «Wasa!»
REV.22.17	Hemese wuri na mpwiisu kiisa; wunde wutiiri, kaholo maampa ma bumwooyo kwa mungengi.
REV.22.18	Me Yowane, nyita kimbaangi kuri mpisi wunde wuyuka maampu ma mbikululu, ya mukaanda wumawu: mbuti muutu teetikiri ntoono ha yulu mamo, lo Nzaambi sa kateeteke ha yulu nde, biteesu bya mpasi dzi bari badzoonsolo mu mukaanda wumawu. 
REV.22.19	Na mbuti muutu yisiri maampu ma mukaanda wa mbikululu yimayi, lo Nzaambi sa kayusula kikuuku kya nde kya bimbutu, mu muti wa bumwooyo na mu bvula dyangisi, bi bari badzoonsolo mu mukaanda wumawu.
REV.22.20	Wunde wuri mu kuta kimbaangi mu mimyo, wuleele ti: «Heehe, mwaa-ntaangu yantele yisiiri, me nyiisiri!»
REV.22.20	Amene! Mfumu Yesu, wasa!
REV.22.21	Bweese bwa Mfumu Yesu buba na bobanso.
