MAT.1.1	Yesu Keliso ana yo'o kahihina hidede amine, higa Bana Devida ana yo'oya gitubuyemu ada Devida Abelahamo ana yo'oya gitubuyemu.
MAT.1.2	Bana Abelahamo natuna Aisake
MAT.1.2	ada Aisake natuna Yakobu,
MAT.1.2	ada Yakobu natuneyao bana Yuda watobohiyaneyao.
MAT.1.3	Bana Yuda natuneyao Felesi kadu Sala tu hinadi ma Tema,
MAT.1.3	ada Felesi natuna Hesiloni,
MAT.1.3	ada Hesiloni natuna Lamu,
MAT.1.4	ada Lamu natuna Aminadabu,
MAT.1.4	ada Aminadabu natuna Nasoni,
MAT.1.4	ada Nasoni natuna Salamoni,
MAT.1.5	ada Salamoni natuna Bowasi tu Bowasi hinana ma Leyabi,
MAT.1.5	ada Bowasi natuna Obedi tu Obedi hinana ma Luti,
MAT.1.5	ada Obedi natuna Yese,
MAT.1.6	ada Yese natuna Kini Devida.
MAT.1.6	Ma bana Devida natuna Solomoni tu Solomoni hinana ma boi nagona Yulaiya ginagidi.
MAT.1.7	Ada Solomoni natuna Lehobowamu,
MAT.1.7	ada Lehobowamu natuna Abaiya,
MAT.1.7	ada Abaiya natuna Esa,
MAT.1.8	ada Esa natuna Yehosafadi,
MAT.1.8	ada Yehosafadi natuna Yolama,
MAT.1.8	ada Yolama natuna Asaya,
MAT.1.9	ada Asaya natuna Yotama,
MAT.1.9	ada Yotama natuna Ehasi,
MAT.1.9	ada Ehasi natuna Hesekaiya,
MAT.1.10	ada Hesekaiya natuna Manasa,
MAT.1.10	ada Manasa natuna Emoni,
MAT.1.10	ada Emoni natuna Yosaiya.
MAT.1.11	Ada Yosaiya natuneyao Yekonaiya watobohiyaneyao badi himiyami miBabiloni hi'ela miIsileli tufoidi moya'aidi hikive'avidi be yadi fafali againe hinauwedi ana toveya.
MAT.1.12	Atu miBabiloni miIsileli hinauwedi gihavaina, Yekonaiya natuna Saladiyeli gitubuga,
MAT.1.12	ada Saladiyeli natuna Selubabela,
MAT.1.13	ada Selubabela natuna Abayada,
MAT.1.13	ada Abayada natuna Elayakimu,
MAT.1.13	ada Elayakimu natuna Eso,
MAT.1.14	ada Eso natuna Sedoki,
MAT.1.14	ada Sedoki natuna Ekimu,
MAT.1.14	ada Ekimu natuna Eliuda,
MAT.1.15	ada Eliuda natuna Eliyasa,
MAT.1.15	ada Eliyasa natuna Matani,
MAT.1.15	ada Matani natuna Yakobu,
MAT.1.16	ada Yakobu natuna Yosefa Meli moganedi
MAT.1.16	ada Meli Yesu hivenatunena Bana hivewagana Keliso higa Yaubada yana Tovegida.
MAT.1.17	Ada au Yesu Keliso bwaneneneyao ana loi hidede amine. Bana Abelahamo hinunauwena Devida againe ma adi loi fotini. Kadu bana Devida bwaneneneyao hinunauwena miBabiloni hi'ela miIsileli hikive'avidi ana toveya ma adi loi fotini. Kadu miIsileli yadi miyavehaila Babiloni againe ana toveya hinunauwena Keliso Tauna gitubuga ma adi loi fotini.
MAT.1.19	Ada moganena Yosefa kaliva yamumuna, yana dewa gi'ita'itave'avina. Bana keke nuwanuwana Meli yo'o matadiya ginakivewowomumuni fa'ina ginuwanuwa vaita ginakilowekauyena, higa keke ginavekotuni. 
MAT.1.20	Aimo hidedemi ginuwanuwa tu Kaiwabu yana tovenuwa'ata sa'eyana gi'avayaunena bana againe gilakayemu gigayo, “Yosefa, Devida bwanenena o'eni. Bana Meli fa'ina keke unamatauta. Au unanagina be ya manuweya unanauwena, fa'ina kwamana giwahiwahina-ma Alu'aluwa Mahalina givehifugena. 
MAT.1.21	Ada kadu aimo natuna kaliva ginavenatunena, ada unavewagana Yesu higa tokibababala, fa'ina yana yo'o yadi dewa koyona againe ginakibababaledi.” Hidedemi tovenuwa'ata gigahe.
MAT.1.22	Tu mena gaitoma moya'aina gilakayemu be gavaimi tuwaina Kaiwabu bonana ana to'awatalatalaina awane gigahe, meda anafaiweya ginayemu velemo'ena. 
MAT.1.23	Bana to'awatalatalaina gigahe gigayo,
MAT.1.23	Wa'ita, ulaulatanina sa'eyana ginavehifuga be natuna kaliva ginavenatunena. Ada kwamana hinavewagana Imanuweli.
MAT.1.23	Hidedemi gigahe tu mena egana ana kaivila ma Yaubada ide buye kamimiyami. 
MAT.1.24	Ada au Yosefa gi'enovilana againe gimidi be Yaubada yana tovenuwa'ata givehimeyena amine gihuluva. Gina Meli givega'aulena be yana manuweya ginauwena. 
MAT.1.25	Buye himiyami tu keke buye hidadauda tu natudi kaliva hivenatunena. Ada Yosefa kwamana givewagana Yesu.
MAT.2.1	Tu bana Helodi fafali ana egana Yudiya againe givehivehimeya ana toveya, Yesu Yudiya melalina ana egana Bedelihema againe gitubuga. Gimiyami tu ibadibadi adi tonuwahuya lauhanaga amine hi'ela Yelusalema againe hilakayemu. 
MAT.2.2	Hiyemu hitoliluvaluva higayo, “Omi miYuda ami kini a gitubuga-ma hai gimimiyami? Yuwa amiyami tu badibadi sa'eyana higa bana kwamanai-nadi ana aituha lauhanaga amine a'itana fa'ina a'ela be anahawadavadavana.” Hidemi higahe.
MAT.2.3	Tu Kini Helodi yadi gahe kini velugana fa'ina ginogalina againe ase'asena gi'akolukoluna, kadu miYelusalema moya'aidi himatamatauta higa vaita Helodi ginanuwakoyo lakahina. 
MAT.2.4	Au Helodi abaveyao ana tofaisewa kikaiwabudiyao kadu Mosese yana vehimeya ana tovehawala gikovavaga'auhidi be gitoliluveluvedi gigayo, “Gava melala againe Yaubada yana Tovegida Keliso ginatubuga?” 
MAT.2.5	Badi higayo, “Bedelihema Yudiya ana fafali againe ginatubuga, fa'ina Yaubada bonana ana to'awatalatalaina sa'eyana yana buki againe gi'etoladi gigayo,
MAT.2.6	To'awatalatalaina yana gahe hidede amine.”
MAT.2.7	Tu Helodi mena gahe-nadi ginogalini-yo ibadibadi adi tonuwahuya giyowanikauyedi, ada gitoliyedi be higa vaita gava tova badibadi-nadi gimidiyemu ma ginahalamane-hagihagiyena. 
MAT.2.8	Gihalamaneni tu Bedelihema againe gi'iveninisedi gigahedi gigayo, “Wanana be kwamana wanalele-hagihagiyena ada ahe wananuhagana againe, wanayewa'ela be wanavenuwa'ataku be kadu iya akufaiweya ganana ganahawadavadavana.”
MAT.2.9	Badi tonuwahuya Kini buye hilukahihi gihavaina, hilowoga. Hinauna tu mena badibadi-nadi yana yemu lauhanaga amine himidi'itana-ma hi'ita-havagilena. Hi'ita'itani ginagonagoyedi tu kwamana yana abamiya getane gi'alovena. 
MAT.2.10	Ada badibadi hi'itana againe, nuwadi gi'ayauyauna be hivemwamwala keke kabi'ona. 
MAT.2.11	Ada manuweya hiluku kwamana hinana Meli buye himiyami-ma hi'itana, ada au hi'ibo'ula-mo'a kwamana hihawadavadavana. Hidavadavani-yo adi fose hi'iyauga be yadi lokolokofou hivelena, gola kadu vanedimodimo luhei adi egana falanikisenisi ada mulo, fatadi lakahina. 
MAT.2.12	Tu Yaubada avayauna againe gihawatadi be keke Helodi againe hinayewadi fa'ina mali edeya hinauna tu hiyewadi yadi melaleya.
MAT.2.13	Badi tonuwahuya hina tu Yosefa Kaiwabu yana tovenuwa'ata sa'eyana gi'avayaunena bana againe gilakayemu gigayo, “Umidi, kwamana hinana buye unanauwedi be yuwa fafali ana egana Idifita againe wana'ota. Yuwadedei wanamiyami tu aimo iya ganavenuwa'ata amine wanayewami. Yuwa wanamiyami, fa'ina bana Helodi kwamana ginalelelena be ginaluve'alikana fa'ina.”
MAT.2.14	Tovenuwa'ata hidedemi gigahe tu Yosefa gitowamidi, bogi nafone kwamana hinana buye ginauwedi be Idifita gava lauveya gihobuyedi. 
MAT.2.15	Yuwadedei himiyami himiyami tu Helodi gi'alika. Ada au Idifita againe hina himiyami fa'ina, Kaiwabu yana gahe bonana ana to'awatalatalaina sa'eyana tuwai-mo'ena gigaheye-vagahina ma gilakayemu velemo'ena gigayo,
MAT.2.15	Natuku Idifita againe gayowanina be gi'ela.
MAT.2.16	Badi hina Idifita tu bana Helodi ibadibadi adi tonuwahuya hi'aikau ma gi'ayaunena againe gi'ago'uga-mo'a. Yana tolugaviya givehimeyedi be hinana we'owe'o kaliva moya'aidi Bedelihema melala againe kadu awa'awana melalai-dina agaidiya hinaluve'alika-'owodi. We'owe'o kaliva adi malamala luhei kadu tufoidi aimo'u, mena tovai-nadi badibadi yana yemu tonuwahuya agaidiya gihalamanena-ma amine. 
MAT.2.17	Meda we'owe'o hiluve'alika-'owodi fa'ina, Yaubada yana gahe bonana ana to'awatalatalaina ana egana Yelemaiya tuwai-mo'ena gigaheye-vagahina ma gilakayemu velemo'ena gigayo,
MAT.2.18	Hidedemi Yelemaiya gigaheye-vagahina.
MAT.2.19+MAT.2.20	Himiyami tu Helodi gi'alika au Kaiwabu yana tovenuwa'ata sa'eyana Idifita againe Yosefa gi'avayaunena bana againe gilakayemu gigayo, “Umidi, kwamana hinana buye unanauwedi be Isileli ana fafaliya wanayewami, fa'ina badi nuwanuwadi kwamana hinaluve'alikana-ma a hi'alika.”
MAT.2.21	Au Yosefa gitowamidi kwamana hinana buye ginauwedi be Isileli ana fafaliya hiyewadi. 
MAT.2.22	Hilakayemu tu Yosefa bana Akileyo valeyana ginogalina, higa bana tamana Helodi ana hilafa Yudiya againe givehivehimeya. Hidedemi ginogalini-yo gimatauta be keke nuwanuwana medede againe hinamiya. Kadu ana avayauna sa'eyana againe hawata ginogalina fa'ina, hilowoga be hina Galili ana fafali againe hitogavehaila. 
MAT.2.23	E, Yosefa gina melala ana egana Nasaledi againe gimiyami. Nasaledi againe gimiyami fa'ina, Yaubada bonana ana to'awatalatalaina yadi gahe tuwai-mo'ena hiyakahi-vagahina ma gilakayemu velemo'ena. Tokibababala fa'ina higahe higayo,
MAT.2.23	Bana'e hinavewagana kwanamiNasaledi.
MAT.3.1	Tu medema tovai-nadi Yoni Tobafitaiso gilakayemu ada givebutu Yudiya wala'aiya gilulumamala. 
MAT.3.2	Gigahe gigayo, “Yami dewa koyona wanavenikohiyena be wanahagavilami, fa'ina Yaubada yana aituha a gilakayemu. Tova kabisona kaliva Yaubada yana itave'avina againe hinamiyami be ase'asediya ginavehivehimeya.” 
MAT.3.3	Boi tuwai-mo'ena Yaubada bonana ana to'awatalatalaina ana egana Aiseya hida kaliva Yoni fa'ine gigaheye-vagahina gigayo,
MAT.3.3	Kaliva agona hinogalina wala'aiya gikovakovadadana
MAT.3.3	gigayo, Kaiwabu yana eda wanavetauna,
MAT.3.3	yana eda ase'asemiya wanakidewedewena.
MAT.3.3	Hidedemi bana Aiseya gigahe.
MAT.3.4	Tu bana Yoni yana miyami kaliva koyokoyo'avana amine. Ana aikeva ma kameli utuutuna againe hiyogona, ada gaiyona bulumakau kwafilina againe hiyogona-ma goline gihifona. Ada anaga ma koloma, kadu ana bwai ma ma'awa gufadi. 
MAT.3.5	Au kaliva moya'aidi bana againe hi'ela, miYelusalema be Yudiya ana fafali kalivadi, kadu gufa ana egana Yolidani ana fafali kalivadi moya'aidi hi'ela. 
MAT.3.6	Yadi dewa koyona hiyauna be Yoni Yolidani againe gikivebafitaisoyedi.
MAT.3.7	Tu miYuda yadi tonagona tafatafalolodiyao adi egana Falisi kadu Sadusi moya'aidi hi'ela'ela be hinabafitaiso. Yoni gi'itadi-yo gidakeyedi gigayo, “Omi vaita oloto koyona ana egana vaiba natuneyao amine. Hakwadi givenuwa'atami-yo vaita Yaubada yana ila'a omi agaimiya wada'oseni? Keke amifaiweya Yaubada wana'oseni. 
MAT.3.8	Omi wagahe vaita yami koyona wadahegeni-yo wadahagavilami. Au dewa yamumuna wanafaisewani-yo yami hagavila au velemo'ena ma anahalamanena. 
MAT.3.9	Ada keke wananuwanuwa vaita taumiyao agaimiya wanagahe wanagayo, Ide Abelahamo bwaneneneyao fa'ina, kadu ide Yaubada natuneyao. Au gagahemi Yaubada anafaiweya ginakilowemi tu hida kabala agaidiya kaliva ginabubudi be Abelahamo ana yo'oya ginasedi. 
MAT.3.10	Kadu'e adamoya tamuyoko ahe hiyadalina be ai hinalu'inubadi, ada ai sa'eyana sa'eyana guwadi keke yamumuna ma hinataladi be ai'ala'alata againe hinahegedi. Ai-dina amine omi'iyao.
MAT.3.12	E, aimo gina'ela ada yana abasaibutu ana gi'e lakahina gina'abina be witi ana abavagakolukolu againe ginasibutuna. A'a-mo'ena yana kweda againe gina'ive'ave'ahina tu yogona ai gi'alata-vagata ma againe ginaluve'alahina.” Hidedemi Yoni gilumamala.
MAT.3.13	Tu Yesu Galili ana fafaliya gitauya ada Yolidani againe gilakayemu be Yoni ginakivebafitaisoyena fa'ina. 
MAT.3.14	Yoni ma nuwanuwana ginahawatana gigayo, “Gavadi-yo iya agaikuya u'ela be unabafitaiso? Iya kwamana kabisoku be vaita O againiya gada'ela gadabafitaiso.”
MAT.3.15	Tu Yesu gigahena gigayo, “Auwe keke unanuwanuwa. Adamoya unakivebafitaisoyeku be au Yaubada kaliva givehimeyeda amine kanahuluva.” Hidedemi gigahe-yo Yoni givenogala be gikivebafitaisoyena.
MAT.3.16	Ada Yesu gibafitaiso gihavaina, avaleya gilaka ada auhe'ama lobama gi'ayavalina, ada Yaubada Alu'aluwana ana ita vaita bunebune amine gihobuhobu tu Bana againe gihobu'ela ma gi'itana. 
MAT.3.17	Ada Yaubada agona lobameya gikova gigayo, “Bana hidevama Natu'ase'aseku. Bana nuwaku gikiveyamumu-mo'ena.”
MAT.4.2	Ada uyadayada foti kadu bogi foti agaidiya keke tamo a'a gida'u'ani-yo mafu gilauna. 
MAT.4.3	Au to'aladibidibi Setani Bana againe gilakayemu ada gigahena gigayo, “Ka'i velemo'ena O'eni Yaubada Natuna, hida kabala unavehimeyedi be hinave'a'a.”
MAT.4.4	Keke a'a-mo'a gagana againe kaliva yawaimi wanavivaini, tu Yaubada bonana tova moya'aina givelevelemi-ma againe yawaimi wanavaivaina.”
MAT.4.4	Au hidedemi Yaubada bonana Yesu giyakahina.
MAT.4.5	Kadu'e Setani Yesu Yelusalema againe ginauwena, manuwa-tafalolo ana udu'uduya gilakavena. 
MAT.4.6	Ada gigahena gigayo, “Ka'i O'eni velemo'ena Yaubada Natuna, au babiya una'auhifu, fa'ina Yaubada bonana eto'etoladina gigahe gigayo,
MAT.4.6	Iya Yaubada yaku tovenuwa'ata ganavehimeyedi be hina'itave'avi, ada nimadiya o hinakamohi be age keke kuga ginatalani.”
MAT.4.6	Au hidedemi Yaubada yana gahe sa'eyana Setani giyakahina.
MAT.4.7	Ka'i o tauni vita againe unavetalaiye digo, keke Yaubada ya Kaiwabu yana leme ana ve'o'ola againe unagaluvaluvani.”
MAT.4.7	Au hidedemi Yesu gigahe.
MAT.4.8	Kadu'e, Setani oya tunugi-mo'ena kabune gilakavena, ada yo'o moya'aidi fafali tulina tulina agaidiya Yesu againe givehawale-'owodi, kadu yo'oi-dina moya'aidi adi kikaiwabu givehawalena. 
MAT.4.9	Givehawaleni tu gigahena gigayo, “Ka'i iya agaikuya una'ibo'ula-mo'a be unahawadavadavaku amine o, yaku abavehimeya hida yo'o moya'aidi agaidiya ganavele.” Hidedemi Setani gigahe.
MAT.4.10	Yaubada yami Kaiwabu againe wana'odu'odu, Bana anakaibe wanahawadavadavana.”
MAT.4.10	Hidedemi Yaubada bonana Yesu giyakahina.
MAT.4.12	Tu Yesu Yoni valeyana ginogalina higa deliya hisena. Ada hidedemi ginogalini-yo gilowoga fafali ana egana Galili againe gina. 
MAT.4.13	Ada yana melala Nasaledi againe giyemu tu keke medede againe gidamiya, au kadu gilowoga be gina Kafeneumi melala againe gimiyami. Hida melala tobu ana egana Galili liline, fafali adi egana Sebuloni kadu Nafitalai agaidiya gidauda. 
MAT.4.14	Hida fafali-dina agaidiya gina gimiyami be Yaubada bonana ana to'awatalatalaina ana egana Aiseya yana gahe boi tuwai-mo'ena gigaheye-vagahina ma velemo'ena ginalakayemu. Bana Aiseya gigahe gigayo,
MAT.4.16	Au hida fafali moya'aina kalivai-dina tova uyu'uyuyuna againe himimiyami tu mahalina lakahina hina'itana. Ada badi gaveyao yadi nuwanuwa uyu'uyuyuna againe himimiyami kadu alu'aluwadi vaita ali'alikadiyao amine gimimiyami, medema mahalina badi to'uyuyu ginatuvemahalidi nuwadi kadu alu'aluwadi ginamahalina.
MAT.4.16	Au hidedemi bana Aiseya gigahe.
MAT.4.17	Tu Yesu Galili ana fafaliya giyewana ana toveya, givebutu gilulumamala gigayo, “Yami dewa koyona wanavenikohiyena be wanahagavilami, fa'ina tova kabisona kaliva Yaubada yana itave'avina againe hinamiyami be ase'asediya ginavehivehimeya.”
MAT.4.18	Tova sa'eyana Yesu tobu ana egana Galili ana taliyeya ginauna tu kaliva sa'eyana watobohiyana gi'itadi. Kaliva sa'eyana ana egana Saimoni kadu ana egana velugana Fita, kadu taina ana egana Anidulu. Ada alevatu hisesehobuyeni tu gi'itadi, fa'ina badi tobayauma. 
MAT.4.19	Gi'itadi-yo gigahedi gigayo, “Wa'ela wanamuliyeku be kaliva adi bayauma ganavehawalemi.” 
MAT.4.20	Ada auhe'ama kaliva adi'iselu yadi alevatu hisehobuye-vagahini tu himuliyena.
MAT.4.21	Kadu ginauna tu kaliva sa'eyana watobohiyana gi'itadi, adi egana Yemesa kadu Yoni Sebedi natuneyao. Au badi tamadi Sebedi buye waka againe hihiyoto yadi alevatu gi'akaninina-ma hikidewedewena. 
MAT.4.22	Au Yesu gikovadi ada auhe'ama yadi waka kadu tamadi buye hinuyabuyabudi tu Yesu himuliyena.
MAT.4.23	Tu Yesu Galili ana fafaliya ginunuwaliwaliliuga, miYuda yadi manuwa-abavehawala ana egana sinagogi agaidiya givehavehawala, Venuwa'ata Yamumuna Yaubada yana yo'ogaga ana luku fa'ina gilulumamalena, kadu kaliva yadi to'aulolo moya'aidi yadi aulolo tulina tulina ma gisisiveyawadi. 
MAT.4.24	Ada au Bana valeyana Siliya ana fafali matatabuna againe ginauna fa'ina yadi to'aulolo moya'aidi Bana againe hi'aliyedi. E, to'aulolo yadi aulolo tulina tulina hi'aliyedi, kadu badi yadi aulolo againe hikoyo-mo'a higa badi wayafunediyao kadu toletolediyao kadu badi walogidi gi'a'uwa-mo'a be nau hifaniyena amanadi hi'aliyedi ada Yesu gisiveyawadi. 
MAT.4.25	Ada au kaliva moya'ai-mo'edi Bana againe hiyo'oyo'o, miGalili kadu melala teni matatabudi adi egana lakahina Dekafolisi kalivadi, kadu miYelusalema miYudiya kadu fafali Yolidani yuwa fafaline kalivadi Yesu againe hiyo'oyo'o.
MAT.5.1	Tu Yesu yo'o gi'itadi-yo oya fafaline gilaka, au givetogana ada ana tomuliyamomo Bana againe hivaga'auta. 
MAT.5.2	Hivaga'auta-yo au givebutu givehawaledi gigayo,
MAT.5.3	Gaveyao taudiyao nuwadiya hihawavekoyokoyoyedi, medema yadi vemwamwala gavatubuga!
MAT.5.3	Gavadi-yo? Au Yaubada yana itave'avina againe himimiyami, ase'asediya givehivehimeya.
MAT.5.4	Gavadi-yo? Au Yaubada nuwadi ginakiveyamumuna.
MAT.5.5	Gavadi-yo? Au babi lobama ana matatabuna adi du'u hinanuhagana.
MAT.5.6	Gaveyao nuwanuwadi lakahina yadi nuwanuwa ginayegayega kaliva mafulauga o ka'i agotaina fa'ina nuwanuwadi lakahina a'a o gufa amine, medema yadi vemwamwala gavatubuga!
MAT.5.6	Gavadi-yo? Au Yaubada yadi nuwanuwa amine ginaveledi, nuwanuwa yegayegana ase'asediya ginase-'owona.
MAT.5.7	Gavadi-yo? Kadu Yaubada badi'iyao ginahinekalikaliyedi.
MAT.5.8	Gavadi-yo? Au Yaubada hina'itahalamanena.
MAT.5.9	Gaveyao kaliva yadi vekwageya againe hikukuyedi, medema yadi vemwamwala gavatubuga!
MAT.5.9	Gavadi-yo? Au Yaubada ginahawavenatunedi.
MAT.5.10	Gavadi-yo? Au Yaubada yana itave'avina againe himimiyami, ase'asediya givehivehimeya.
MAT.5.11	Kadu ka'i gaitoma moya'aina fa'ina hinahawavekoyoyemi tu hinafwaya amine, ka'i hidedemi agaimiya hinahuluva omi aku tomuliya fa'ina, au yami vemwamwala gavatubuga!
MAT.5.13	Omi vaita lehaga amine tomiyababi hinafadiya. Lehaga kevakeva yana madukoyo gihawatana amine, meda omi'iyao dewa koyona ana tubuga wanahawatana. Tu ka'i lehaga yana digadigaga gidahavaina digo, keke adafaiweya kadakivedigagi-havagileni, au keke-mo'a. Ada ka'i lehaga yana digadigaga keke, kadu yana faisewa keke. Au kadahegena be kaliva hidavagavebabina.
MAT.5.15	Ka'i kaliva lamufa ginakabuna amine, keke avaeka againe ginavetalabodani, keke. Au ana abasewadi againe ginaselakahina be moya'aidi manuweya ginatuvemahalidi. 
MAT.5.16	Meda anafaiweya yami mahala, higa yami dewa yamumuna, kabu'avane wanasena be kaliva moya'aidi hina'itana. Yami dewa yamumuna hina'ita-yo au Tamami lobameya gimimiyami-ma ana egana hinakilakahina.
MAT.5.18	Gagahe velemo'ena lobama be babi ginaduva-vagata amine, meda hida vehimeyai-nadi ana nuwanuwa ginaduva-vagata. E, keke tamo vehimeya kabi'ona o ka'i vehimeya kali'uhona hinahawatani, au ana nuwanuwa matatabuna ginalakayemu-'owoga. 
MAT.5.19	Ada au gava kaliva hida vehimeya ana nuwanuwa kabi'o-mo'ena keke ginadibumuhigeni, o ka'i kaliva ginavehawaledi be kadu badi keke hinadibumuhigeni, au medema ana egana kabi'ona Yaubada yana yo'ogaga agaidiya. Tu gava kaliva hida vehimeya ginadibumuhigena kadu mali kaliva ginavehawaledi be hinadibumuhigena, medema ana egana lakahina Yaubada yana yo'ogaga agaidiya. 
MAT.5.20	Kadu gagahemi badi tonagona tafatafalolodiyao adi egana Falisi kadu Mosese yana vehimeya ana tovehawala kebuladiya hihuluhuluva tunutunugina. Ka'i yami huluva tunutunugina badi kalivai-dina yadi huluva keke ginatubuhegeni digo, keke amifaiweya Yaubada yana yo'ogaga agaidiya wanaluku.
MAT.5.22	Hidemi vehimeya gigahe tu Iya gagahemi gava kaliva tobohiyana againe ginanuwakoyo amine, medema tovedewayauga matane ginamidi, fa'ina nuwakoyo kadu luve'alika au sa'eyana Yaubada matane. Kadu gava kaliva tobohiyana againe ginagayo, O kwavakwava kwavakwava-mo'e, medema abavedewayauga lakahina againe ginakotu. Kadu gava kaliva tobohiyana ginahawave'iyohoyohoyena, medema ai gi'alata-vagata againe hinahegena.
MAT.5.25	Ka'i tamo hakwadi nuwanuwana o ginavekotu amine, unagaluvaluva abavedewayauga ana eda againe wananauna tu wanaveyao. Ka'i keke wanamaduveyao, tovedewayauga againe ginahegenauwe ada tovedewayauga filisimani nimadiya ginaseni be deliya hinanauwe. 
MAT.5.26	Gagahe velemo'ena keke hinamaduyau. Tu nagona a laufata unase-'owona, muliya hinayau.
MAT.5.28	Tu Iya gagahemi gava kaliva kwamayoku gina'italuvadigena be higa vaita buye hinadauda, medema ase'asene ahe gikelele. 
MAT.5.29	Ka'i mata i'ataginiya koyona againe ginavebe'u, mata unamwamwalina be unahegena. Ka'i talaini sa'eyana unanuhegena tu lobameya unaluku, medema vita kabi'ona tu ka'i wowo tauna abaga koyona againe ginaluku, medema vita lakahi-mo'ena. 
MAT.5.30	Kadu ka'i nima i'ataginiya koyona againe ginavebe'u, nima unabobona be unahegena. Ka'i talaini sa'eyana unanuhegena, medema vita kabi'ona tu ka'i wowo tauna abaga koyona againe ginaluku, medema vita lakahi-mo'ena.
MAT.5.32	Tu Iya gagahemi gava kaliva vavinena keke hidakelele tu ginakilowe-kawowodi, medema yana kilowa fa'ina badi vaita nagi ana vehimeya keke hida'abini, higa ka'i kwamayoku hinanagi-havagi, au badi adi egana to'udo. Kadu kaliva velugana ginanagidi-ma bana ana egana to'udo.
MAT.5.34	Tu Iya gagahemi yami gahe againe keke Tomiyagetane ana egana wanayakahini. E, yami gahe vaita velemo'ena ma wanayemaunena fa'ina, keke lobama ana egana wanayakahini, fa'ina lobama medema Yaubada yana didiga'u'u. 
MAT.5.35	Kadu keke babi ana egana wanayakahini, fa'ina medema Yaubada agena ana abasewadi. Kadu keke Yelusalema ana egana wanayakahini, fa'ina medema Yaubada yana melala kikaiwabuna. 
MAT.5.36	Meda anafaiweya yami gahe vaita velemo'ena ma wanayemaunena fa'ina, keke u'umi ana egana wanayakahini, fa'ina omi'iyao keke amifaiweya u'umi kukwauhina sa'eyana wanakivesiuni o ka'i siusiuna sa'eyana wanakivekwauhini, au hidedemi Yaubada anakaibe ana tagalowalowa. 
MAT.5.37	Auwe, ka'i nuwanuwami yami gahe velemo'ena ma tovanenega hinahalamanena, au wanagaheye-mo'ena. Ka'i ehe digo, “Ehe.” Ka'i keke digo, kadu “Keke.” Ka'i Tamada ana egana buye wanayakahina, medema dewai-nadi inubana Setani againe.
MAT.5.39	Tu Iya gagahemi ka'i tamo hakwadi ginakivekoyomi, keke nimana wanafatani. Ka'i tamo hakwadi navanavami i'atagimiya ginatafina, au navanavami i'imawamiya wanahawahegena be ginatafina. 
MAT.5.40	Kadu ka'i tamo hakwadi nuwanuwana ginavekotumi be ami seti ginavaina fa'ina, au ami seti kadu ami aikeva vewabana buye wanavelena. 
MAT.5.41	Kadu ka'i tolugaviya sa'eyana ginakive'avimi be yana lokoloko omi ginave'avalami, higa vaita bai sa'eyana wanawahina, au bai luhei wanawahina. 
MAT.5.42	Ka'i kaliva sa'eyana tamo gavadi fa'ina ginave'o'olemi, au wanavelena. Ka'i kaliva sa'eyana nuwanuwana tamo gavadi yami lokoloko fa'ina ginave'o'ola be aimo ginaveleyewena au wanahawahegena.
MAT.5.44	Tu Iya gagahemi badi hitalahagiyemi-ma wananuwakabubuyedi ada badi hikivekoyomi-ma fa'idiya wanave'o'ola. 
MAT.5.45	Hidede amine wanahuluva be kaliva hinahalamanena omi Tamami lobameya nunune wananauna. Au Bana givehimeya be yana kauwana tokoyona kadu toyamumu meda sa'eyana gituvemahalidi, ada wehi gi'iveninisena be toyegayegana kadu tokoyona meda sa'eyana agaidiya gihobuhobu. 
MAT.5.46	Ka'i tonuwakabubugaga adi loi wananuwakabubuyedi tu keke tonuwalolona wananuwakabubuyedi, keke hida huluva fa'ina laufata yamumuna Yaubada nimane wananuhagani. Au takesi ana toyaudi kiki'afudiyao tu hidedemi taudiyao tobohiyadiyao hinuwakabubuyedi. Tu omi'iyao ma yami nuwakabubu badi takesi ana toyaudi yadi nuwakabubu gidatubuhegena. 
MAT.5.47	Kadu ka'i tobohiyamiyaogaga wanalusiuleyedi tu kaliva-kawowo keke wanalusiuleyedi, keke wananuwanuwa vaita yami huluva yamumu-mo'ena. Au yo'o tulidiyao kalivai-dina nuwadi keke mahamahalina amanadi tu hidedemi tobohiyadiyaogaga hilusiuleyedi. 
MAT.5.48	Au Tamami lobameya yana nuwanuwa mahamahali-'owogina ada meda gilubodami be yami nuwanuwa ginamahali-'owona.
MAT.6.2	Au ka'i koyokoyo wananuwakabubuyedi amine, keke kabu'avane kaliva matadiya wanavelugadi. Badi meyadi luhei koyokoyo hivelugadi againe, hiulega hiyuvena be kaliva moya'aidi tomatawabuwabu hinavaga'auta. Manuwa-abavehawala ana egana sinagogi agaidiya o ka'i melaleya hinavaga'auta be meyadi luhei yadi nuwakabubu hina'itana, adi egana hinakilakahina. Keke badi'iyao amine omi wanahuluva fa'ina gagahemi velemo'ena, badi meyadi luhei adi laufata ahe hinuhagana, higa kaliva hihawaveyamumuyedi. 
MAT.6.3	Tu ka'i omi'iyao ma koyokoyo wananuwakabubuyedi amine, tobohiyamiyao keke-mo'a wanavenuwa'atadi. 
MAT.6.4	E, keke kaliva matadiya yami nuwakabubu wanaseyemauneni, au Tamami anakaibe matane wananuwakabubuyedi be Bana'e ami laufata aimo ginavelemi.
MAT.6.6	Tu omi'iyao ma Yaubada againe wanave'o'ola amine, yami manuwa vetawana againe amikaibe wanaluku, wana wanafalina be Tamami veuveuna againe wanave'o'ola, ada Tamami ase'asemi gi'ita'itana-ma ami laufata aimo ginavelemi.
MAT.6.7	Kadu'e wanave'o'ola againe, keke ve'o'ola-fa'ila aimo luhifufu-kawowo wanayakahini, badi yo'o tulidiyao kalivai-dina nuwadi keke mahamahalina ma hiyakahina amine. Badi hinuwanuwa vaita yadi ve'o'ola-fa'ila fa'ina Yaubada ginavenogaledi. 
MAT.6.8	Au keke badi yadi dewa amine omi wanahuluva, fa'ina Tamami gavadi againe wakali'uho-ma ahe gihalamanena. Aimo keke wadave'o'ola tu Bana'e yami nuwanuwa ahe gihalamanena.
MAT.6.9	Auwe wanave'o'ola againe, hidede amine wanagahe wanagayo,
MAT.6.9	Tamama lobameya umimiyami,
MAT.6.9	a egana mahamahalina anave'amohimohinena.
MAT.6.10	Ya abavehimeya ana tova gidalakayemu ase'asemeya.
MAT.6.10	Ya vehimeya lobameya hi'ita'itave'avina amine,
MAT.6.10	meda ime babiya ada'ita'itave'avina.
MAT.6.11	Aiyeta sa'eyana sa'eyana amaga udavelevelema.
MAT.6.12	avenuwauluyena amine,
MAT.6.12	meda yama koyona kadu O udavenuwauluyena.
MAT.6.13	kaliva koyona Setani againe unalugolegolema.
MAT.6.13	Au hidede amine wanave'o'ola. 
MAT.6.14	Ka'i omi tobohiyamiyao yadi koyona omi agaimiya hifaisewana-ma wanavenuwauluyena, au kadu Tamami lobameya yami koyona ginavenuwauluyena. 
MAT.6.15	Tu ka'i omi tobohiyamiyao yadi koyona omi agaimiya hifaisewana-ma keke wanavenuwauluyeni, au kadu Tamami lobameya yami koyona keke ginavenuwauluyeni.
MAT.6.17+MAT.6.18	Tu ka'i omi ve'o'ola fa'ina wanalabelabewaviyo amine, magigimi wanakolana ada wowomi wanabunamina be walabelabewaviyo ma kaliva keke hinahalamaneni fa'ina. Bana Tamami anakaibe ginahalamanena, Bana veuveuna amanadi, ada Tamami ase'asemi ana nuwanuwa gi'ita'itana-ma ami laufata ginavelemi.
MAT.6.20	Au lokoloko hagihagina lobameya wanavagakokona, fa'ina wesede againe tumotumo o ka'i bugaga keke ginakivekoyoni, kadu tokai'afu keke adifaiweya hinaluku hinavai-kawowowoni. 
MAT.6.21	Ada au ha'againe yami lokolokofou ginadauda, au medede againe nuwami ginanunauyena tova moya'aina.
MAT.6.22	Kadu'e, matami vaita nuwami ana lamufa amine. Ka'i matami ita'ita'eyana, au nuwami matatabuna mahamahalina. 
MAT.6.23	Tu ka'i matami ita'italugana, au nuwami matatabuna uyu'uyuyuna, nuwanuwaluga againe wamimiyami. Ada ka'i yami nuwahinage vaita uyuyu amine, au nuwami gi'uyuyu-mo'a.
MAT.6.24	Keke tamo hakwadi anafaiweya taubada luhei fa'idiya ginafaisewa. Ka'i adi'iselu fa'idiya ginafaisewa digo, sa'eyana againe ginanuwanuwakoyo tu sa'eyana againe ginanuwanuwa hagihagina. Kadu sa'eyana againe ginamiyave'avina, tu sa'eyana gina'itatagona. Au keke amifaiweya wananuwanuwaluga. Ka'i nuwanuwami Yaubada digo, Yaubada ana nuwanuwa'eya. Ka'i mani digo, mani ana nuwanuwa'eya.
MAT.6.26	Manuga hiyaveyavega-ma wana'itadi. Keke hidafahafaha, keke hidayauyaudi kadu keke kweda hidayogoyogoni-yo a'a hidasewasewadi, tu au ai'adi Tamami lobameya adiga giveleveledi. Ada Tamami yana itave'avina omi agaimiya yana itave'avina manuga agaidiya gitubuhegena. 
MAT.6.27	Kadu hakwadi agaimiya unavenuwanauna-yo afaiweya yawaini ana etowava babiya unakivetubugini? Keke-mo'a afaiweya.
MAT.6.28	Ada gavadi-yo ami aikeva fa'ina wanavenuwanauna? Falafalawasi wala'aiya hikabukabu-ma wananuwenuwedi. Keke hidafifaisewa, keke doki hida'alulauga. 
MAT.6.29	Tu gagahemi, bana tokaiwabu ana egana Solomoni ana vaigau kikaiwabu-mo'ena tu hida falafalawasi adi vaigau bana ana vaigau hitubuhegena. 
MAT.6.30	E, Yaubada isisi'u givevigauna, medema tova adamoya wala'aiya gikabu tu bogiyadi hinatuna be gina'alahina. Yaubada isisi'u givevigauna tu medema gaitoma kabi'ona. Tu omi'iyao ma gaitoma lakahi-mo'ena fa'ina gina'itave'avi-mo'emi, ami vaigau ginavelemi. Wona velemona yami vetumagana kabi'ona. 
MAT.6.31	Au keke wanavenuwanauna wanagayo, Gavadi kana'ani? o, Gavadi kanayuni? o ka'i, Gavadi againe kanavelifi? 
MAT.6.32	Au badi yo'o tulidiyao kalivai-dina Yaubada keke hidahalamaneni-ma hida gaitoma fa'ina hivenuwanauna, kadu tova moya'aina hilelelena. Tu omi'iyao ma nuwanuwami hida gaitoma yami miya hagihagina fa'ina Tamami lobameya a gihalamanena. 
MAT.6.33	Yaubada yana abavehimeya ana gaitoma againe wanamidihawahegemi kadu yana nuwanuwa tunutunugina wanamidilelena, ada au Bana'e gina'ita'itave'avimi be amiga ami bwai ami vaigau ginavelevelemi, au wanamiyami hagihagina. 
MAT.6.34	Ada au keke bogiyadi fa'ina wanavenuwanauna vaita gava vita ginalakayemu. Tova adamoya ana vita au amifata. Keke tova adamoya ana vita bogiyadi ana vita wanave'atutamo'aini.
MAT.7.2	Au gavaiya'amine tobohiya uhawavekoyoyena, medede amine Yaubada ginahawavekoyoye. Kadu gavaiya'amine kaliva unaveledi, medede amine Yaubada ginavele.
MAT.7.3	Gavadi-yo ai ulana vaita koyona kabi'ona amine tobohiya matane u'ita'itani, tu ai-mo'ena vaita koyona lakahina amine tauni mataniya keke udanuwenuweni? 
MAT.7.4	Ka'i ai-mo'ena o mataniya gidadauda, keke-mo'a afaiweya tobohiya unagaheni unagayo, Tobohiyaku, ai ulana mataniya ganavaihegena. 
MAT.7.5	O meya luhei. Nagona ai-mo'ena tauni mataniya unavaihegena, higa ya dewa koyo-mo'ena unahegena, ada au afaiweya una'ita-hagihagiyena be ai ulana tobohiya matane unavaihegena, higa yana dewa koyona fa'ina unakivetuvetununa.
MAT.7.6	Tu Yaubada yana gaitoma keke kaliva koyodiyao yadi huluva vaita galu'eta amine wanaveledi. Ka'i badi agaidiya wanalukahihiyena, au hinahagaviladi be hinakivekoyomi. Ka'i odo'odo yamumu-mo'ena bawe agaidiya wanahegena, au agediya hinavagagologolohina. Meda anafaiweya ka'i Yaubada bonana kaliva koyodiyao agaidiya wanahawavemogatalena, au hinahawave'iyohoyohoyena.
MAT.7.8	Wa'ita, gaveyao hive'ove'o'ola medema Yaubada nimane hinavaina, kadu gaveyao hilelele medema hinanuhagana, ada gaveyao hikikifisifisi'a medema agaidiya Yaubada wana ginayauna. 
MAT.7.9	Omi kaliva wanogali! Ka'i natumiyao hida'ela hidagayo, Kamaku, ma'i a'a, ka'i kabala wadaveledi? Keke. 
MAT.7.10	O ka'i hidave'o'ola hidagayo, Kamaku, tamo igana gada'ana, ka'i oloto wadaveledi? Keke. 
MAT.7.11	Omi tokoyona tu nuwakabubu yamumuna natumiyao waveleveledi. Atu ka'i Tamada lobameya wanave'ove'o'olena amine, Bana'e nuwakabubu yamumu-mo'ena ginavelevelemi. 
MAT.7.12	Gavaiya'amine nuwanuwami kaliva omi hinahuluvimi, au medede amine kadu badi wanahuluvidi. Mosese yana vehimeya ana nuwanuwa kadu Yaubada bonana ana to'awatalatalaina yadi vehawala au hidede amine.
MAT.7.13	Kadu'e, eda'awana kabi'ona againe wanaluku, fa'ina abaga koyona ana eda'awana lalafana kadu ana eda lakahina, ada kaliva moya'aidi edai-nadi againe hinanauna. 
MAT.7.14	Tu yawai-vagata ana eda'awana au kabi'ona kadu eda vitana, ada keke kaliva moya'aidi edai-nadi hidanuhagani.
MAT.7.16	Au guwadi againe wanahalamanedi. Kelefi keke ai-kawowo againe kadakoluni, kadu fiki keke aboda againe kadakoluni. 
MAT.7.17	Ka'i ai yamumuna, au guwana yamumuna. Ka'i ai koyona, au guwana koyona. 
MAT.7.18	Ai yamumuna keke koyona ginaveguweni, kadu ai koyona keke yamumuna ginaveguweni. 
MAT.7.19	Hai ai guwana keke yamumuna, medema hinatalana be ai'ala'alata againe hinahegena. 
MAT.7.20	Ada au to'awatalatalaina ve'alololodiyao, guwadi againe wanahalamanedi.
MAT.7.22	Aimo tova mulina vedewayauga ana toveya moya'aidi Iya agaikuya hinagahe hinagayo, Kaiwabu, Kaiwabu, a eganeya Yaubada bonana alumamalena, kadu a eganeya yafune awavidi, kadu a eganeya aituha fifiwalana moya'aina afifaisewana. 
MAT.7.23	Hidedemi badi hinagahe tu Iya ganagahedi ganagayo, Omi keke gadahalamanemi. Omi tokoyona, au wana.
MAT.7.24	Ada au gaveyao hida bonaku hinogalina be hi'abi'abina, medema vaita kaliva nuwanuwahuyana amine. Bana kalivai-nadi yana manuwa kuga againe gikivemididina. 
MAT.7.25	Muliya wehi gilugaga gufa gihobu bolimana lakahina gimadu be manuwa gitafitafina. Tu manuwa kuga againe gikivemididina fa'ina, keke gidabe'u. 
MAT.7.26	Tu gaveyao hida bonaku hinogalina tu keke hida'abi'abini, medema vaita kaliva kwavakwavana amine. Bana kalivai-nadi yana manuwa makameya giyogona, keke ogola gida'aiyala. 
MAT.7.27	Muliya wehi gilugaga gufa gihobu bolimana lakahina gimadu be manuwa gitafitafina, au manuwa gibe'u ada au gi'ayaweli-'owona.
MAT.7.29	Keke yadi buki-vehimeya ana tovehawala amine gidavehawala, au vaita tovehimeya velemo'ena amine givehavehawala, yana vehawala ase'asedi gi'onana.
MAT.8.1	Tu Yesu oyeya gihobu'ela ada yo'o keke kabi'ona hivebwa'uliyena. 
MAT.8.2	Au tovedawodawowo sa'eyana Bana againe gi'ela, tugana give'etodonena ada gigahena gigayo, “Kauveya, ka'i O nuwanuwa amine o afaiweya yaku aulolo unakolana.”
MAT.8.3	Gigahe-yo Yesu nimana gitunena be gikibwa'ena ada gigahena gigayo, “Ika, Iya nuwanuwaku. Unayamumu.” Ada auhe'ama ana dawodawowo gihavaina. 
MAT.8.4	Ada Yesu gigahena gigayo, “Unogali. Keke tamo hakwadi unavenuwa'atani, au abaveyao ana tofaisewa againe unamaduna ada wowo unavehawalena. Gina'ita-yo manuga luhei kadu sifi higa abaveyao Mosese boi tuwai-mo'ena givehimeyena amine ma unanauwedi be moya'aidi o uyamumu velemo'ena ma hinahalamanena.”
MAT.8.5+MAT.8.6	Gina tu Yesu Kafeneumi againe giluku ada Loma togiyomatana sa'eyana Bana againe gi'ela, gihawayafeyafena gigayo, “Kauveya, aku agetoga manuweya gidadauda, gi'aulolo lakahina walogina gisi'uwana ada givedivediwe.”
MAT.8.7	Bana Yesu gigayo, “Gana'ela be ganasiveyawana.”
MAT.8.8	Bana togiyomatana gigahena gigayo, “Keke Kauveya, iya keke kaliva yamumuku yo yaku manuweya afaiweya unaluku. Au hidedei unamiya tu unavehimeya be O bonaniga aku agetoga ginasiveyawana. 
MAT.8.9	Hidede amine afaiweya unavehimeya ma a gahalamanena, fa'ina iya kadu abavehimeya gahalamanena. Yaku tonagona yana vehimeya dibune gamimiyami, kadu yaku tolugaviyamomo yaku vehimeya dibune himimiyami. Yaku tolugaviya sa'eyana gavehimeyena gagayo, Una, ada au gitowamidi be gina. Kadu velugana gagahena gagayo, U'ela we'ai, ada au gi'ela. Kadu aku agetoga againe gagahe gagayo, Hidedemi unafaisewa, ada au yaku vehimeya amine gifaisewa.”
MAT.8.11	E, gagahemi tova mulina kaliva moya'aidi fafali tulina tulina walaube'uya kadu wa'oyeya hina'ela, Yaubada yana abageya hinaluku be yana tolameya hinavetoga. Ide miIsileli bwanenedeyao Abelahamo Aisake Yakobu badi buye hinavetoga Yaubada yana avemwamwala hina'ana lobameya. 
MAT.8.12	Tu ide omi miIsileli vaita Yaubada yana yo'o kalivadi tu keke wadavetumagana velemo'ena fa'ina kabu'avane hinahegemi be umalovaneya wanamiyami, ada medede againe wanatagitagi lakahina kumimi wanahobe'uwana nuwami ginavekubokubo.”
MAT.8.13	Ada Yesu hidedemi gilukahihi gihavaina togiyomatana gigahena gigayo, “Unana ya manuweya ada gavadi fa'ina uvetumaganeku amine, au hidedemi ginalakayemu.” Ada au medema kauwanai-nadi togiyomatana ana agetoga giyamumu.
MAT.8.14	Bana togiyomatana gina tu Yesu Fita yana manuweya giluku, ada Fita lawana gi'itadi adi iviya hidadauda wowodi vaita ai. 
MAT.8.15	Au nimadi gi'abina ada wowodi auhe'ama gituluna, au himidi be hivebutu Yesu anaga hikidewedewena. 
MAT.8.16	Ada mala gilavina kaliva moya'aidi yafune hiluvaiyedi-ma tobohiyadiyao Yesu againe hi'aliyedi, ada yana vehimeya againe yafune giwavidi. Kadu to'aulolo moya'aidi gisiveyawa-'owodi. 
MAT.8.17	Ada hidedemi gifaisewa be Yaubada bonana ana to'awatalatalaina ana egana Aiseya giyakahina-ma ginalakayemu velemo'ena fa'ina. Boi tuwai-mo'ena bana Aiseya gigaheye-vagahina gigayo,
MAT.8.17	Bana Tauna yada aulolo moya'aina givaihegena, kadu ada vita gihawatana be ginahavaina.
MAT.8.17	Hidedemi Aiseya gigahe.
MAT.8.18	Tu Yesu yo'o lakahidi himidififina-ma gi'itadi againe, ana tomuliya givehimeyedi be badi Bana buye tobu yuwa fafaline hinana. 
MAT.8.19	Tu Mosese yana vehimeya ana tovehawala sa'eyana Bana againe gi'ela gigahena gigayo, “Tovehawala, gahawahegeku be ha'amine ha'amine unana, iya kadu O buye kanana.”
MAT.8.21	Kadu kaliva velugana, higa ana tomuliya sa'eyana, gigahena gigayo, “Kauveya, udahawahegeku be gadamiyami tu bana kamaku gadatauni-yo gada'ela gadamuliye.”
MAT.8.22	Bana Yesu gigahena gigayo, “Badi yawaidi ivaguna keke amanadi yadi to'alika hinatauna. O'eni ma auhe'ama unamuliyeku.”
MAT.8.23	Yesu gilukahihi gihavaina, wakeya giyage ana tomuliya buye'i. 
MAT.8.24	Ada auhe'ama mala koyona tobu againe gilakayemu, bolimanakouko gimadu ada lefo lakahina waka tabone gi'ayavalina. Tu bana Yesu ma gi'enonuwaulu. 
MAT.8.25	Badi tomuliya hina hiluvaguna higahena higayo, “Kauveya, unalugolegoleda, kabi'ona kana'alika.”
MAT.8.27	Ada tomuliya hiyaulowoga au hive'agahegahe higayo, “Biyao! Bana hima gava kaliva? Taumadi, bolimana kadu lefo Bana bonana gi'abina!”
MAT.8.28	Tu Yesu miGadala yadi fafali yuwa tobu fafaline gilakayemu, ada kaliva adi'iselu wayafunediyao edeya himaduhagana. Badi yadi abamiyami tomohuyehuyeya, ada yafune hiluvaiyedi fa'ina badi manimaninidiyao, au kaliva vevine moya'aidi himatausedi fa'ina keke medema edai-nadi againe hidanauna. 
MAT.8.29	Yesu hi'ita-yo hikova'awafatafata higayo, “O'eni Yaubada Natuna. Gavadi ime agaimeya unagani-yo u'ela? Ime yafune ama vematahiwadi ana tova au aimo tova mulina tu ka'i O u'ela be unamadu-kivetavetagigima?” Hidedemi higahe.
MAT.8.30	Tu yuwa oya fafaline bawe adi yo'o lakahina adiga hilelele. 
MAT.8.31	Au yafune Yesu againe hive'o'oladona higayo, “Ka'i unawavima digo, udavehimeyema be yuwa bawe moya'aidi adaluvaiyedi.”
MAT.8.32	Yesu gigahedi gigayo, “Au wana.” Ada au kaliva hinuyabuyabudi-yo bawe hiluvaiyedi, au bawe matatabudi awaloloya hi'otahobu, tobu againe hitowa'alika. 
MAT.8.33	Tu bawe adi tolufolofologahi hi'ota be hina melaleya, bawe valeyadi kaliva agaidiya hi'awatalatalainena, kadu kaliva wayafunediyao agaidiya gavadi gilakayemu-ma hilukahihiyena. 
MAT.8.34	Ada au kaliva moya'aidi hinu-'owoga be Yesu hina'itana. Ada hiyemu hi'itana againe, higaheya'aya'alina be yadi fafali ginanuyabuyabuna.
MAT.9.1	Tu Yesu wakeya giyage tobu yuwa fafaline giyewana, ada Tauna yana melala againe giyemu. 
MAT.9.2	Mededei kaliva sa'eyana walogina gi'a'uwana-ma gimiyami. Kaliva tufoidi bana kaliva ana iviya gidauda-ma Yesu againe hi'aliyena. Ada Yesu yadi vetumagana gi'ita-yo tovefela againe gigahe gigayo, “Natuku, keke unamatauta, au ya koyona ahe gayawelidi.”
MAT.9.3	Hidedemi gigahe-yo au Mosese yana vehimeya ana tovehawala tufoidi nuwahinagediya higahegahe higayo, “Hida hima kaliva Yaubada gihawatagona. Yaubada anakaibe koyona adi to'aiyawela.”
MAT.9.4	Tu Yesu yadi nuwanuwa a gihalamanena fa'ina gigahedi gigayo, “Gavadi-yo hidedemi nuwanuwa koyona ase'asemiya gidadauda? 
MAT.9.5	Gavaimi tovefela againe ganagahe-yo ginalakayemu? Ka'i ganagayo, Ya koyona ahe gayawelidi, o ka'i ganagayo, Umidi be unaudadana. Hadema vehimeya vita-mo'ena? Me kaliva ana siveyawa vaita vita-mo'ena, fa'ina ka'i ganavehimeya tu keke ginayamumu, au taumiyao amifaiweya wana'itahalamanena kaliva adi siveyawa keke akufaiweya. 
MAT.9.6	Tu hida kaliva ganasiveyawana be wana'itani-yo Iya fa'ikuya wanagahe wanagayo, Velemodi. Bana Tohobu'ela ana wavehimeya be babiya kaliva yadi koyona adi aiyawela ana tagalowalowa.” Ada au tovefela againe gigahe gigayo, “Umidi, a ivi uwahi be una ya manuweya.” 
MAT.9.7	Au tovefela gimidi be gina yana manuweya. 
MAT.9.8	Ada yo'o hi'ita-yo himatamatauta tu Yaubada ana egana hikilakahina higayo, “Taumadi! Yaubada hida abavehimeya lakahina, higa koyona ana aba'aiyawela, tomiyababi giveledi.”
MAT.9.9	Tu Yesu gilowoga ada ginauna tu takesi ana toyaudi sa'eyana gi'itana, ana egana Madiu. Bana takesi ana abayaudi againe gihiyoto. Ada gi'ita-yo gigahena gigayo, “Unamuliyeku.” Au bana Madiu gimidi be gimuliyena.
MAT.9.10	Muliya Madiu yana manuweya Yesu giluku be gina'a. Ada tolameya gi'au'a tu takesi ana toyaudi moya'aidi kadu tokoyona velugadiyao hi'ela, ada Yesu kadu ana tomuliya buye hi'enolukekela tu hi'au'a. 
MAT.9.11	Tu tonagona tafatafalolodiyao adi egana Falisi tufoidi hi'itadi-yo au ana tomuliya agaidiya higahe higayo, “Gavai'ona-yo yami tovehawala wama kaliva koyodiyao takesi ana toyaudi kadu tokoyona velugadiyao buye hi'a'au'a?”
MAT.9.12	Bana Yesu yadi gahe ginogalina ada yadi dewa fa'ina gigahedi gigayo, “Badi yadi aulolo keke ma keke doketa againe hinana tu to'aulolo ma nuwanuwadi doketa yana leme. 
MAT.9.13	Tu omi'iyao ma wanana Yaubada bonana sa'eyana ana nuwanuwa wanalelena be wanahalamanena higa gigayo, Keke nuwanuwaku kevakeva wanamunudi-yo abaveyao wanafaisewani, keke. Au Iya nuwanuwaku kaliva wanahinekalikaliyedi. Au hidemi Yaubada bonana. Ada toyamumu keke doketa yana leme hinaleleni amine, meda anafaiweya Iya gahobu'ela be keke toyamumu vehimeya hi'ita'itave'avina-ma ganakovadi. Au gahobu'ela tokoyona ganakovadi be yaku leme againe hinahagaviladi fa'ina.”
MAT.9.17	Kadu anafaiweya keke tamo hakwadi oine ivaguna manugose kwafilidi tuwaina agaidiya ginahiwani. Ka'i hidede amine gidahiwana digo, oine ivaguna gidatubuga be kwafilidi tuwaina ahe gikwakwana-ma gida'afolena, ada au oine babiya gidamadu-'owoga kadu kwafilidi gidakoyo. Au oine ivaguna kwafilidi ivaguna agaidiya hihiwana, ada au oine ginadauda yamumuna kadu kwafilidi keke ginakoyo.” Au hidedemi Yesu gigahetalahobuhobu.
MAT.9.18	Yesu aimo gilulukahihi tu tonagona sa'eyana gi'ela Bana agene tugana give'etodonena ada gigahena gigayo, “Adamoya natuku kwamayoku yawaina a gihavaina, tu uda'ela nima bana againe udasena be yawaina gidatune-havagilena.” 
MAT.9.19	Au Yesu gitowamidi be givebwa'uliyena, ada ana tomuliya buye hina.
MAT.9.21	Au bana gi'ela gikibwa'ena fa'ina nuwahinagene gigahe gigayo, “Ka'i ana kaleko bwatana ganakibwa'ena amine o ganayamumu.” 
MAT.9.22	Gikibwa'eni-yo Yesu gihagavilana be gi'itana ada gigahena gigayo, “Natuku keke unamatauta. Uvetumaganeku fa'ina ubwaina.” Ada auhe'ama kwamayoku giyamumu.
MAT.9.23	Kadu ginauna tu tonagona yana manuweya giyemu-yo, alika ana butubutu ginogalina, yo'o hive'alulaukuhi kadu tovekulele kwamana ali'alikana ana aitauna fa'ina yadi kulele hiyuveyuvena. 
MAT.9.24	Ada Yesu gi'itadi-yo gigahedi gigayo, “Moya'aimi wana. Kwamana keke gida'alika, au gi'enonuwaulu.” Tu badi hivelaigena. 
MAT.9.25	Au Yesu yo'o giwavidi be hihobu tu Bana giluku vetawaneya, kwamana nimane gi'abina ada au gimidi. 
MAT.9.26	Ada kwamana yana mididi-havagi valeyana medema fafali matatabuna againe ginauna.
MAT.9.28	Ada Yesu manuwa hinagene giluku-yo tomatakoyo adi'iselu Bana againe hi'ela, ada gitoliluveluvedi gigayo, “Iya akufaiweya ganasiveyawami ma ka'i velemo'ena wavetumaganena?”
MAT.9.28	Ada badi higayo, “Ika Kauveya.”
MAT.9.30	Yesu gigahe-yo matadi gi'aleleyena. Ada gigahedonedi gigayo, “Yami yamumu inubana keke tamo hakwadi againe wanalukahihiyeni.” 
MAT.9.31	Tu badi adi'iselu hilowoga ada kaliva moya'aidi agaidiya hilukahihiyena, ada au Yesu valeyana medema fafali againe ginauna.
MAT.9.33	Ada Yesu yafune giwavi-yo kaliva awana gila'ana be givebutu gilukahihi. Au moya'aidi hiyaulowoga higayo, “Keke tamo gavadi hidede amine boi hidedei Isileli againe gidalakayemu.”
MAT.9.35	Tu Yesu melala lakahidi kadu kabi'odi moya'aidi agaidiya ginuwaliliuga, ada yadi manuwa-abavehawala ana egana sinagogi agaidiya givehavehawala, Venuwa'ata Yamumuna Yaubada yana yo'o ana luku fa'ina gilulumamalena, kadu to'aulolo moya'aidi yadi aulolo tulina tulina ma gisisiveyawadi. 
MAT.9.36	Ada yo'o gi'itadi againe gihinekalikaliyedi, fa'ina sifi adi to'itave'avina keke amanadi yadi nuwanuwa amine, meda badi yadi nuwanuwa gifani kadu higakowakowa. 
MAT.9.37	Hidedemi gi'itadi fa'ina ana tomuliya gigahedi gigayo, “A'a moya'aina faha againe giboyalina, higa kaliva nuwadi ahe giludigadigaga be hinavetumaganeku, tu toyaudi higa tolaumamala keke moya'aidi. 
MAT.9.38	Hidema fa'ina faha ana Tovehimeya againe wanave'o'ola be yana tolaumamala gina'iveninisedi ada kibababala ana eda hinavehawaledi.”
MAT.10.2	Ada afositolo tuwelo higa bonana ana towahidadana, adi egana hidede amine. Nagona Saimoni tu ana egana velugana Fita kadu taina Anidulu, Yemesa kadu taina Yoni badi Sebedi natuneyao, 
MAT.10.3	Filifi kadu Batolomiu, Tomasi kadu Madiu, bana takesi ana toyaudi amanadi, Yemesa Alifiyo natuna kadu Tadiyasi, 
MAT.10.4	Saimoni bana yo'o miLoma hivenibainedi-ma kalivana, kadu Yudasi-Isikaliyota bana Yesu nibaineyao nimadiya gihawavemogatalena amanadi.
MAT.10.5	Hida kalivai-dina tuwelo Yesu gi'iveninisedi be bonana hinawahidadanena, ada hidedemi givenuwa'atadi gigayo, “Keke yo'o tulidiyao yadi melala agaidiya wanana, kadu keke miSameliya yadi melala agaidiya wanana. 
MAT.10.6	Au Yaubada yana sifi tonaufani miIsileli agaidiya wanana. 
MAT.10.7	Wananauna tu wanalulumamala wanagayo, Yaubada yana aituha a gilakayemu. Tova kabisona kaliva yana itave'avina againe hinamiyami be ase'asediya ginavehivehimeya. 
MAT.10.8	Au hidedemi wanagahedi kadu to'aulolo wanasiveyawadi, to'alika wanasivemidididi tovedawodawowo wanakiveyamumudi kadu yafune kaliva hiluvaiyedi-ma wanawavidi. Hida faiwala gavele-kawowomi fa'ina, kadu yami veluga wanavele-kawowodi, keke laufata wanavaini. 
MAT.10.9	Keke tamo mani, fefe o ka'i kabala wananauweni. 
MAT.10.10	Keke vainuwana yamina fa'ina wananauweni, kadu keke ami aikeva ana hilafa o ka'i ami ageyafayafa o ka'i aiwala wananauweni. Ka'i tofaisewa ginafaisewa hagihagina amine o badi givelugadi-ma hida'itave'avina, anaga o ka'i yana gava'adi hidavelena.
MAT.10.11	Tu ka'i melala lakahina o ka'i kabi'ona againe wanaluku amine, kaliva nuwana yamumuna wanalelena ada bana againe wanamiyami tu wanalowoga-havagi ana toveya. 
MAT.10.12	Ada manuweya wanaluku againe, tonimanuwa wanamadulusiuleyena. 
MAT.10.13	Ka'i tonimanuwa nuwana yamumuna be ginavetobohiyanemi digo, yami lusiule bana'e kadu yana manuwa hinagena agaidiya ginaduva-vagata. Tu ka'i keke hinavetobohiyanemi digo, yami lusiule au kadu wanavaiyewena be yadi vemwamwala keke. 
MAT.10.14	Ada ka'i tamo hakwadi keke ginavetobohiyanemi o ka'i bonami keke hinavenogaleni digo, bana kalivai-nadi o ka'i melalai-nadi wanahegedi againe fwayafwaya agemiya wanavagahegehegena, higa Yaubada yana ila'a badi agaidiya ginayemu-ma ana iya'iyaya. 
MAT.10.15	Boi tuwai-mo'ena miSodoma kadu miGomola dewa koyo-mo'ena hififaisewana. Tu gagahemi velemo'ena badi kalivai-dina omi yaku kaliva hinakilowemi fa'ina, adi matahiwadi miSodoma kadu miGomola adi matahiwadi ginatubuhegena aimo vedewayauga ana toveya.
MAT.10.17	Kadu wana'itave'avimi, fa'ina aimo kaliva hinakive'avimi be kotu againe hinahegenauwemi, kadu yadi manuwa-abavehawala ana egana sinagogi agaidiya hinavekotumi be bulava againe hinalaulaumi. 
MAT.10.18	Ada kabemani kadu kini agaidiya hinahegenauwemi, ada omi aku tomuliya fa'ina hinavedewayaugimi. Tu omi badi kini agaidiya kadu yo'o tulidiyao yadi tovehimeya agaidiya Iya fa'ikuya wana'awatalatalaina. 
MAT.10.19	Tu hinavekotumi ana toveya, keke wanavenuwanauna vaita ka'i gavaimi wanagahe o ka'i gava bonalaufata wanagaheyeni. Au medema tovai-nadi Yaubada gina'alavelevelemi be wanagaheyena. 
MAT.10.20	Ada hifufu wanagaheyena-ma keke taumiyao yami nuwanuwa againe ginalakayemu, au Tamami Alu'aluwana awamiya ginalukahihi.
MAT.10.21	Au kaliva sa'eyana tauna tobohiyana kaliva nimadiya ginahawavemogatalena be hinaluve'alikana fa'ina, kadu anafaiweya kwamana tamana natuna ginahawavemogatalena be hinaluve'alikana. Ada we'owe'o badi tamadiyao hinadiyao agaidiya hinavenibaina be alika tamadiyao hinadiyao hinanuhagana fa'ina. 
MAT.10.22	Ada omi aku tomuliya fa'ina kaliva moya'aidi omi agaimiya hinanuwanuwakoyo, tu gaveyao wana'atuvefa'ila-vagata, au Yaubada ginakibababalemi. 
MAT.10.23	Ka'i melala sa'eyana againe hinakivekoyomi amine, au wana'otayabuyabudi be melala velugana againe wanana. Ada gagahemi velemo'ena miIsileli melalidi moya'aina agaidiya aimo keke wananuwaliliugi-'owoni tu Iya Tohobu'ela ganayemu.
MAT.10.25	Ka'i tosikulu yana tovehawala amine ginamiyami, au medema gilubodana, kadu ka'i tofaisewa yana tovehimeya amine ginamiyami, au medema gilubodana. E, ka'i Iya yami yo'o ana tonagona hi'ihawadamaneku hivewagaku Biyelisibuli, higa yafune adi tokaiwabu, au omi yaku yo'o hina'ihawadamane-mo'emi.
MAT.10.27	Hida bonaku ami loi agaimiya vaita uyuyuya amine gadalukahihiyeni-ma aimo uyadeyadeya yo'oya wanahawavemogatalena, ada gavadi omi yaku yo'ogaga gavehawalemi-ma aimo didigeya wanalulumamalena. 
MAT.10.28	Badi wowomi hinakivekoyona be wana'alika amanadi keke wanamatausedi. Badi wowomi ka'i hinaluve'alikana tu keke adifaiweya alu'aluwami hinakivekoyoni. Bana Yaubada wowomi kadu alu'aluwami abaga koyona againe anafaiweya ginaluve'alikana fa'ina, Bana'e wanamatausena. 
MAT.10.29	Manuga mukumukudiyao luhei yabune amine fatadi wani toea, tu ka'i Tamami keke nuwanuwana hina'alika, au keke sa'eyana babiya ginabe'u-yo gina'alika. 
MAT.10.30	Tu omi'iyao ma utuutu u'umiya ana kilagalaga Tamami gihalamanena. Au keke wanamatauta fa'ina omi manuga wakaiwabuhegedi Yaubada matane. 
MAT.10.31	Ka'i Yaubada manuga mukumukudiyao gi'ita'itave'avidi, au omi kaliva gina'ita'itave'avi-mo'emi, fa'ina keke wanamatauta.
MAT.10.32	Ada hai kaliva keke ginamatauta tu yo'o matadiya ginagahe ginagayo, Iya Yesu Keliso yana kaliva, medema fa'ine Iya kadu Kamaku matane lobameya ganagahe ganagayo, Bana'e yaku kaliva. 
MAT.10.33	Tu hai kaliva ginamatauta be yo'o matadiya ginavekekeyeku ginagayo, Iya keke Yesu yana kaliva, medema fa'ine Iya kadu Kamaku matane lobameya ganagahe ganagayo, Bana'e keke yaku kaliva.
MAT.10.34	Keke wananuwanuwa vaita gadahobu'ela-yo niwalova babiya gadaseni. Keke niwalova ganaseni fa'ina gada'ela, keke. Au Iya gahobu'ela be venibaina ginalakayemu fa'ina. 
MAT.10.35	E, Iya fa'ikuya
MAT.10.35	kaliva tamana againe ginavenivenibaina, kadu kwamayoku hinadi agaidiya hinavenivenibaina, kadu kwamayoku lawadi buye hinave'avenivenibaina. 
MAT.10.36	Ada au kaliva nibaineyao tauna ana yo'o agaidiya hinatowamidi.
MAT.10.37	Hai tomuliya tama o ka'i hina wai hinagona ya nuwenuweya, keke afaiweya unamuliyeku. Kadu hai kaliva natu kaliva o kwamayoku wai hinagona ya nuwenuweya, keke afaiweya unamuliyeku. 
MAT.10.38	Kadu hai tomuliya keke nuwanuwa tavagikuya unanunaudadana kadu Iya fa'ikuya alika unanuhagani, keke afaiweya unamuliyeku. 
MAT.10.39	Ada hai kaliva nuwanuwa yawaini tauni unalugolegolena, au yawaini unanuhegena. Tu hai kaliva Iya fa'ikuya kaliva nimadiya yawaini unanuhegena, au yawai-vagahi unanuhagana.
MAT.10.41	Kadu gaveyao Yaubada bonana ana to'awatalatalaina hinavetobohiyanena bana Yaubada yana kaliva fa'ina, au to'awatalatalaina ana laufata amine kadu badi adi laufata hinavaina. Kadu gaveyao kaliva yegayegana hinavetobohiyanena bana yana huluva yegayegana fa'ina, au kaliva yegayegana ana laufata amine kadu badi adi laufata hinavaina. 
MAT.10.42	Ada ka'i tamo hakwadi gufa abayuyu yaku kwamana kabisona sa'eyana unavelena bana yaku kaliva fa'ina, au wona velemona a laufata unavaina.” Au hidede amine Yesu ana tomuliya gikivetuvetunudi.
MAT.11.1	Yesu ana tomuliya tuwelo gikivetuvetunudi gihavaina, gilowoga be gina Galili melalai-dina agaidiya givehavehawala ada Yaubada bonana gilulumamaledi.
MAT.11.2	Tu Yoni Tobafitaiso deliya gimiyami, ada Keliso yana faisewa valeyana ginogalini-yo ana tomuliya tufoidi Bana againe gi'iveninisedi be hinatoliluveluvena. 
MAT.11.3	Badi hi'ela Yesu againe higahe higayo, “Yoni gigahema vaita kaliva sa'eyana higa Yaubada yana Tovegida gina'ela. Ka'i O'eni bana kalivai-nina o ka'i kaliva sa'eyana aimo anabodana?”
MAT.11.4	Yesu gigahedi gigayo, “Wanana ada gavaimi wanoganogalina kadu wa'ita'itana-ma Yoni wanavenuwa'atana. 
MAT.11.5	E, wanagahena higa vaita tomatakoyo matadi gimahalina tovefela hinunudadana tovedawodawowo yadi aulolo gihavaina totagakweu tagadi gi'afolena to'alika himididi-havagi, kadu koyokoyo Venuwa'ata Yamumuna Yaubada yana kibababala fa'ina hi'ela'ela hinoganogalina. 
MAT.11.6	Kadu Yoni yana toliluvaluva inubaku fa'ina wanagahena hai kaliva Iya fa'ikuya keke gidanuwaluga, medema yana vemwamwala gavatubuga!”
MAT.11.7	Badi Yoni ana tomuliya hilowoga be hinauna tu Yesu yo'oyo'o agaidiya givebutu Yoni fa'ine gilukahihi gigayo, “Boi omi'iyao Yoni wa'itana yamina babigaga againe ana toveya, wanuwanuwa ma vaita gavadi wada'itani? Isisi'u bolimana againe gilewalewa amine, ka'i wana vaita kaliva kowakowana wada'itani? 
MAT.11.8	Keke hidede amine wada'itani tu wana be ka'i gavadi wana'itani? Ka'i kaliva ana wavaigau vaita wada'itani? Keke, fa'ina kaliva adi vaigau hagihagina ma tokikaiwabu yadi manuwa lakahina againe himimiyami. 
MAT.11.9	Au wanagaheku, omi wana ka'i gavadi wada'itani? Ka'i wana be Yaubada bonana ana to'awatalatalaina wana'itana? E, wona velemona to'awatalatalaina wa'itana tu bana Yoni to'awatalatalaina moya'aidi gikaiwabuhegedi. 
MAT.11.10	Tuwai-mo'ena bana Yoni fa'ine Yaubada bonana eto'etoladina gigahe higa vaita Yaubada yana Tovegida againe gidagahe gidagayo,
MAT.11.10	U'ita, yaku tovenuwa'ata gana'iveninisena
MAT.11.10	be bana wai ginanagona,
MAT.11.10	ya eda kaliva ase'asediya ginakidewedewena.
MAT.11.11	Au gagahemi velemo'ena Yoni Tobafitaiso kaliva moya'aidi babiya hitubuyemu-ma gikaiwabuhegedi, tu gava kaliva ana egana kabisona Yaubada yana yo'ogaga agaidiya tu givetumagane-mo'eku, medema bana Yoni ana egana ginakaiwabuhegena. 
MAT.11.12	E, Yoni Tobafitaiso tomiyababi moya'aidi gikaiwabuhegedi, fa'ina omi gaveyao kaliva koyomiyao yana laumamala fifiwalana ase'asemi gi'onana be nuwanuwami lakahina Yaubada yana yo'ogaga agaidiya wanaluku. Nuwanuwami lakahina wanaluku fa'ina wayo'oyo'o wafifaiwala alu'aluwami givedivediwe be higa vaita Yaubada yana yo'ogaga agaidiya wanaluku. Ada au Yoni givebutu gilumamala ana toveya hidedemi wahuluhuluva wanunauwena adamoya Iya yaku toveya. 
MAT.11.13	Ada boi tuwai-mo'ena Yaubada bonana ana to'awatalatalaina moya'aidi kadu Mosese yana buki-vehimeya againe Yaubada yana yo'ogaga ana luku fa'ina hilulukahihi be hinunauwena Yoni yana toveya. 
MAT.11.14	Ada boi tuwai-mo'ena to'awatalatalaina moya'aidi higaheye-vagahina vaita aimo tova mulina to'awatalatalaina sa'eyana vaita Elaiya amine ginalakayemu. Ada ka'i nuwanuwami yaku venuwa'ata wanavetumaganena digo, au hidedemi wanahalamanena higa Yoni au vaita bana Elaiya amine. 
MAT.11.15	Kaliva watagami, au bonaku wadavenogalena.
MAT.11.16+MAT.11.17	Tu omi kaliva hida tovai-nadi babiya watubuyemu-ma gavadi amine yo ganahawaluveluvemi? Au omi we'owe'o amidiya, melaleya hihiyoto tu hivetavetaunega. Yo'o sa'eyana yo'o velugadi agaidiya hikovakova higayo, Modawa akalikalina tu omi keke wadavagavaga wadayeluyelu. Alulaukuhi vaita alika ana tova amine tu omi keke wadatagitagiya. Gavaimi anaga-yo nuwami anakiveyamumuni? Hidede amine we'owe'o higahe.
MAT.11.19	Tu Iya Tohobu'ela ga'ela ada a'a yamumuna ga'au'ana kadu oine gayuyuna, ada au kadu Iya wahawavekoyoyeku wagayo, Wa'ita, Bana hima to'a-fa'ila oine ana toyu-fa'ila, kadu takesi ana toyaudi be tokoyona velugadiyao givetobohiyanedi. Hidedemi wagahe tu gavaimi anahuluva-yo nuwami anakiveyamumuni? Tu Yoni kadu Iya'eku ama'iselu Yaubada yana nuwahuya againe ka'i velemo'ena afifaisewa ma yama faisewa guwana againe wanahalamanena.” Au hidedemi Yesu yo'o agaidiya gigahe.
MAT.11.20	Kadu'e, melala tufoidi agaidiya Yesu yana aituha fifiwaladi moya'ai-mo'edi gifaisewadi tu kaliva yadi dewa koyona keke hidavenikohiyeni-yo hidahagaviladi, fa'ina Yesu givebutu melalai-dina gihawavekoyoyedi. 
MAT.11.21	Gigayo, “Hoiyoi miKolasini! Hoiyoi miBedasaida! Tova vita-mo'ena agaimiya ginalakayemu. Gavadi-yo? Ka'i aituha fifiwaladi omi hinafamiya gafaisewadi-ma badi miTaiya miSaidoni kaliva koyodiyao hinafadiya gadafaisewadi digo, badi tuwai-mo'ena yadi dewa koyona hidahegena, hidaludabudabu hidave'ofu higa yadi nuwavilana ana iya'iyaya hida'iveyemaunina. 
MAT.11.22	Au gagahemi aimo vedewayauga ana toveya omi miKolosini kadu miBedasaida ami matahiwadi miTaiya miSaidoni adi matahiwadi ginatubuhegena, fa'ina yaku aituha fifiwaladi wa'itadi tu keke wadavetumaganeku. 
MAT.11.23	Ada omi miKafeneumi ma nuwanuwami taumiyao ami egana wanakilakahina vaita lobameya wadalaka tu abaga koyona againe hinahegehobuyemi. Ka'i hida yaku aituha fifiwaladi omi hinafamiya gafaisewadi-ma badi miSodoma hinafadiya boi tuwai-mo'ena gadafaisewadi digo, miSodoma yadi dewa koyo-mo'ena fa'ina keke hidakwaha-'owoga, au tova adamoya aimo hidamiyami. 
MAT.11.24	Au gagahemi aimo vedewayauga ana toveya omi miKafeneumi ami matahiwadi miSodoma adi matahiwadi ginatubuhegena, fa'ina yaku aituha fifiwaladi wa'itadi tu keke wadavetumaganeku.” Hidedemi Yesu gigahe.
MAT.11.26	Ika Kamaku, ya nuwanuwa yamumuna amine au ahe uhuluva.” Hidedemi Yesu give'o'ola.
MAT.11.28	Au gaveyao moya'aimi wafaisewa-fa'ila be vainuwana vitana wawahiwahina fa'ina wowomi gilogilogi, au Iya agaikuya wana'ela be wanaveyawai. 
MAT.11.29	Yaku vehimeya vaita ewa amine. Yaku ewa unavaina be vainuwana buye kana'avalana, higa yaku vehimeya ana itave'avina againe ganavelugami. Iya kaliva umaumaku, ada keke Tauku aku egana gadakilakahini fa'ina halamana Iya agaikuya wanavaina, ada ase'asemi ana vainuwana ganavetaigina. 
MAT.11.30	Yaku ewa higa yaku vehawala keke vitana, kadu yaku vainuwana higa yaku vehimeya au ihayana.” Hidede amine Yesu gigahe.
MAT.12.2	Tu badi tonagona tafatafalolodiyao adi egana Falisi hi'itadi againe Yesu higahena higayo, “U'ita, a tomuliyamomo sabati ana vehimeya keke hida'itave'avini.”
MAT.12.5	Kadu abaveyao ana tofaisewa yadi dewa sabati againe yada buki-vehimeya againe ma'i wahawahawana o ka'i keke? Badi manuwa-tafalolo againe hififaisewa sabati ana toveya. Sabati ana hawata faisewa fa'ina hiyaweyawelina nonogana adi vita keke. Meda anafaiweya aku tomuliyamomo adi vita keke. 
MAT.12.6	Wanogali! Manuwa-tafalolo ana kaiwabu lakahina tu tokaiwabu sa'eyana gilakayemu-ma manuwa-tafalolo ana kaiwabu gitubuhegena. 
MAT.12.7	Yaubada yana gahe sa'eyana ana nuwanuwa keke wadahalamaneni, gigayo,
MAT.12.7	Keke nuwanuwaku kevakeva aku abaveyao fa'ina wanakabukabudi. Iya nuwanuwaku kaliva wanahinekalikaliyedi.
MAT.12.7	Ka'i mena gahe ana nuwanuwa ma'i wadahalamanena digo, yaku kaliva adi vita keke amanadi keke wadahawavekoyoyedi, au wadahinekalikaliyedi. 
MAT.12.8	Au Iya Tohobu'ela sabati ana to'itave'avina. Kaliva yadi dewa sabati againe Iya gavehivehimeyena.” Au hidemi Yesu gigahe.
MAT.12.9	Tu Yesu faheya amine gi'ela gina yadi manuwa-abavehawala ana egana sinagogi againe giluku. 
MAT.12.10	Kaliva sa'eyana gimiyami nimana gifwalele-vagata. Kadu kaliva tufoidi himiyami, nuwanuwadi tamo gavadi koyona Yesu yana dewa againe hinanuhagani-yo hinahawavekoyoyena, fa'ina hitoliluveluvena higayo, “Yada buki-vehimeya kaliva ana siveyawa fa'ina gavaimi givehimeya? Ka'i adafaiweya sabati againe kaliva kanasiveyawana o ka'i keke?”
MAT.12.11	Yesu gigahedi gigayo, “Tamo hakwadi agaimiya ya sifi kahuya sabati againe ginabe'u, ka'i unana unasilakahina o ka'i keke? Sabati againe nonogana unasilakahina. 
MAT.12.12	Sifi au gaitoma lakahina tu kaliva ma gaitoma lakahi-mo'ena. Hidema fa'ina hai kaliva sabati againe tobohiyana gina'ihagihagiyena, medema sabati ana vehimeya gi'itave'avina.”
MAT.12.13	Hidedemi Yesu gigahedi tu nimakoyo againe gigahe gigayo, “Nima utune.” Nimana gitunena ada auhe'ama giyamumu nimana fafalina yamumuna amine. 
MAT.12.14	Tu badi Falisi hilowoga be hina buye hivevai be higa Yesu hinaluve'alikana.
MAT.12.15	Tu Yesu Falisi yadi nuwanuwa gihalamanena againe, mena melala gihegena. Yo'o lakahina hibwa'ulina ada yadi to'aulolo moya'aidi gisiveyawa-'owodi. 
MAT.12.16	Gisiveyawadi tu gihawatadi be Bana'e yadi tosiveyawa keke kaliva agaidiya hinalukahihiyeni. 
MAT.12.17	Gihawatadi be higa Yaubada yana gahe bonana ana to'awatalatalaina ana egana Aiseya tuwai-mo'ena gigaheye-vagahina ma a ginalakayemu velemo'ena. Bana Yesu fa'ine Yaubada gigahe gigayo,
MAT.12.18	amanadi, yaku nuwanuwa Bana againe gasena
MAT.12.18	ada Bana nuwaku gikiveyamumu-mo'ena.
MAT.12.18	Alu'aluwaku Bana againe ganasena be ginafaiwalavelena,
MAT.12.18	ada yaku vehimeya tunutunugina yo'o tulidi tulidi ginavehawaledi.
MAT.12.19	Keke tamo hakwadi Bana agona melaleya ginanogalini,
MAT.12.19	fa'ina Bana umaumana.
MAT.12.20	Badi kowakowadiyao isisi'u gi'afilina-ma amine
MAT.12.20	keke ginakilowedi, au ginavelugadi,
MAT.12.20	kadu badi matadi adobona lamufa noya'aina gilewalewa-ma amine yawaidi keke ginaluvekwe'uni, au ginavelugadi.
MAT.12.20	E, yana faisewa againe ginafifaiwala ginafifaiwala tu Yaubada yana vehimeya tunutunugina mali nuwanuwa ginatubuhegena.
MAT.12.21	Yo'o tulidi tulidi adi kibababala fa'ina Bana'e hinavetumaganena.
MAT.12.21	Au hidedemi Aiseya gigaheye-vagahina.
MAT.12.22	Tu kaliva sa'eyana gimiyami wayafunena fa'ina givematakoyo kadu agona gisebodana. Kaliva tufoidi bana kalivai-nadi Yesu againe hi'aliyena ada gisiveyawana, au awana gita'ala be givebutu gilukahihi kadu matana giyamumu be gi'italele. 
MAT.12.23	Kaliva moya'aidi hiyaulowoga hive'atoliluvaluva higayo, “Ka'i Bana hidevama Devida bwanenena higa Yaubada yana Tovegida?”
MAT.12.25	Tu Yesu yadi nuwanuwa gihalamanena ada gigahedi gigayo, “Hai fafali ana melala tulina tulina buye hilulugaviya, medema taudiyao hinavehavaidi. Kadu hai melala o ka'i yo'o ana kaliva tova moya'aina buye hivekwavekwageya, medema hina'abi'ota'ota be melala o ka'i yo'o ana egana ginahavaina. 
MAT.12.26	Meda anafaiweya ka'i Setani tauna yana yo'o higa yafune giwaviwavidi digo, bana tauna yana yo'o ginavehavaidi ada au yana abavehimeya ginahavaina. 
MAT.12.27	Omi wagahe vaita Biyelisibuli yana faiwala againe yafune gadawavidi. Ka'i Iya Biyelisibuli yana faiwala againe gawavidi digo, hakwadi yami kalivamomo faiwala giveledi-yo yafune hiwavidi? Ka'i Biyelisibuli faiwala giveledi? Keke-mo'a. Omi wagahe-kawowo ma taumiyao yami kalivamomo hinavenuwa'atami. 
MAT.12.28	Atu ka'i Iya Yaubada Alu'aluwana yana faiwala againe yafune gawavidi amine o Yaubada yana itave'avina againe wavebutu wamimiyami ase'asemiya givehivehimeya. 
MAT.12.29	Ka'i kaliva manimaninina yana manuweya ginamiyami tu mali kaliva anafaiweya ginaluku kaliva yana lokoloko ginavaina? Keke-mo'a. Nagona kaliva manimaninina ginayogoni-yo yana lokoloko ginavaina. Meda anafaiweya Iya Setani ganayogoni-yo kaliva wayafunedi gana'ihagihagiyedi.
MAT.12.30	Hai kaliva keke tobohiyaku, medema nibaiku. Kadu hai kaliva tomuliya adi yaudi againe keke gidavelugaku, medema gihuluva vaita kaliva gidawavidi be keke hinamuliyeku. Iya Alu'aluwa Mahalina yana faiwala againe yafune gawavidi tu omi wagahe vaita Setani yana faiwala againe gadawavidi. 
MAT.12.31	Medema fa'ina wanogali! Yaubada kaliva yadi dewa koyona tulina tulina ginayawelina, o ka'i yadi gahe-kawowo againe Yaubada hinahawatagona-ma ginavenuwauluyena. Atu hai kaliva yana gahe-kawowo againe Alu'aluwa Mahalina ginahawatagona, medema yana koyona Yaubada keke ginayawelini, keke-mo'a. 
MAT.12.32	Hai kaliva Iya Tohobu'ela ginahawavekoyoyeku, medema yana koyona Yaubada ginayawelina. Atu hai kaliva Alu'aluwa Mahalina ginahawatagona, medema yana koyona tova adamoya kadu tova mulina Yaubada keke ginayawelini, au yana koyonai-nadi ginaduva-vagata.
MAT.12.33	Kadu'e, ka'i wanagahe vaita ai guwana yamumuna, kadu wanagahe vaita ai-mo'ena yamumuna. O ka'i wanagahe vaita ai guwana koyona kadu wanagahe vaita ai-mo'ena koyona. Fa'ina ai ka'i yamumuna o ka'i koyona ma guwana againe kahalamanena amine, kaliva ka'i yamumuna o koyona yana dewa againe wanahalamanena. 
MAT.12.34	Omi vaita oloto koyodi amine. Omi kaliva koyomi fa'ina keke amifaiweya gahe hagihagina wanalukahihiyeni, keke-mo'a. Gavadi ase'asemiya gidadauda medema awamiya ginalakayemu. 
MAT.12.35	Kaliva yamumuna gidewadewa yamumuna bana nuwana yamumuna fa'ina. Meda anafaiweya kaliva koyona gidewadewa koyona bana nuwana koyona fa'ina. Au nuwada yada dewa givehimeyena. 
MAT.12.36	Tu gagahemi, aimo tova mulina vedewayauga ana toveya kaliva yadi gahe-kawowo tulina tulina fa'ina Yaubada againe hinakotu. 
MAT.12.37	Ka'i yami gahe au velemo'ena digo, Yaubada ginahawaveyamumuyemi. Ka'i yami gahe au fwaya amine digo, Yaubada ginahawavekoyoyemi. E, yami gahe fa'ina ginavedewayaugimi.” Hidemi Yesu gigahe.
MAT.12.39	Yesu gigayo, “Omi kaliva tova adamoya babiya watubuyemu-ma kaliva koyomi, keke Yaubada againe wadamiyave'avina, fa'ina nimaku ana iya'iyaya walelelena. Atu keke mena iya'iyaya wana'itani. Au iya'iyaya sa'eyanaga ganavehawalemi, higa iya'iyaya Yaubada bonana ana to'awatalatalaina ana egana Yona againe gilakayemu-ma amine. 
MAT.12.40	E, bana Yona igana lakahina kamone aiyeta tohiye kadu bogi tohiye gidauda amine, meda anafaiweya Iya Tohobu'ela babi hinagene aiyeta tohiye kadu bogi tohiye ganamiyami. 
MAT.12.41	Aimo tova mulina vedewayauga ana toveya miNiniva hinatowamidi be omi hinahawavekoyoyemi. Fa'ina badi miNiniva bana Yona yana laumamala hinogalina againe hivenogalena be hinuwaviladi. Tu omi wanogali! Bana Yona yana laumamala gaitoma lakahina tu tova adamoya yaku laumamala wanogalina-ma gaitoma lakahi-mo'ena tu omi keke wadavenogaleni. 
MAT.12.42	Kadu'e, tova mulina vedewayauga ana toveya fafali sa'eyana wabolimaneya ana tokaiwabu kwamayoku hinatowamidi be omi hinahawavekoyoyemi. Fa'ina tuwai-mo'ena yuwa lauveya hitauya be miIsileli yada tokaiwabu Solomoni yana vehawala nuwahuyahuyana hinanogalina. Atu tova adamoya yaku vehawala Solomoni yana vehawala gitubuhegena tu omi keke nuwanuwami wananogalini.”
MAT.12.43+MAT.12.44	Kadu Yesu gigayo, “Ka'i yafune kaliva ginanuyabuyabuna amine, ginanauna ai'aveya abaveyawai ginalelena. Ka'i ginalele-wayoga au ginagayo, Ganana be yaku abamiyami ganuyabuyabuna-ma againe ganayewaku. E, bana yafune ginalakayemu yana manuwa gina'itana mena kakawana, ada manuwa yegayegana vaita tamo hakwadi gida'ihagihagiyeni. 
MAT.12.45	Au kadu ginana tobohiyaneyao yafune seveni ginavega'auledi be badi moya'aidi kaliva hinaluvaiyena. Bana yafune nagona koyona tu yafune seveni koyo-mo'edi. Nagona kaliva yana miyami koyona tu muliya yafune moya'aidi hinaluvaiyena againe yana miyami au ginakoyo-mo'a. Meda anafaiweya omi kaliva tova adamoya babiya watubuyemu-ma yami miyami ginakoyo-mo'a.” Hidedemi Yesu gigahe.
MAT.12.47	Kaliva sa'eyana givenuwa'atana gigayo, “Hina kadu taimomo buye wade melaleya himidimidi, nuwanuwadi yadi nuwanuwa hinalukahihiyena.”] 
MAT.12.48	Yesu gigayo, “Hakwa'adi hinaku? Kadu gaveyao tobohiyakweyao?” 
MAT.12.49	Gigahe-yo ana tomuliyamomo givenimatunetuneyedi gigayo, “Hidema hinaku kadu tobohiyakweyao. 
MAT.12.50	Fa'ina hai kaliva o vevine Kamaku lobameya yana nuwanuwa hi'ita'itave'avina, medema tobohiyaku o nouku o hinaku.” Hidedemi Yesu gigahe.
MAT.13.1	Tu medema aiyetai-nadi Yesu manuweya gihobu gina tobu fafaline givetoga be higa ginavehawala. 
MAT.13.2	Kaliva moya'aidi hiyo'oyo'o ada himidififina fa'ina, waka againe giyage be givetoga tu yo'o taliyeya himidimidi. 
MAT.13.3	Ada nuwanuwa tulina tulina gahetalahobuhobu amine givehawaledi. Gigayo, “Kaliva sa'eyana witi nafona yana faheya ginauwena be gina'iyauyaulena. 
MAT.13.4	Witi nafona gi'i'iyauyaulena tu tufona edeya gibe'u au manuga hi'ela be hi'ana. 
MAT.13.5	Tufona babi dabodabona againe gibe'u. Medede againe babi yamumuna keke lakahina gidadauda. Ada babi yamumuna keke vewabana fa'ina witi nafona gimadukabu. 
MAT.13.6	Tu kauwana gilaka againe witi tubuvaguna gikabuna be gibou, walamina keke gidavegilili velemo'ena fa'ina. 
MAT.13.7	Kadu tufona aboda againe gibe'u ada au yogo gifaiwala be witi gilufave'alikana. 
MAT.13.8	Atu tufona babi yamumuna againe gibe'u be gitabo yamumuna. Witi guwana ma tufona hanaledi (100) amine, tufona sikisiti (60) amine kadu tufona teti (30) amine. 
MAT.13.9	Omi kaliva watagami, au bonaku wadavenogalena.” Hidedemi Yesu gigahetalahobuhobu.
MAT.13.10	Tu badi tomuliya Yesu againe hi'ela hitoliluvaluva higayo, “Gavana fa'ina yo'o agaidiya gahetalahobuhobu amine uvehawaledi?”
MAT.13.12	Hai kaliva Yaubada yana nuwanuwa ginogalina be gi'ita'itave'avina, medema againe kadu nuwanuwa moya'aina ginayauna be Yaubada ana halamana bana againe ginatubuga-mo'a. Atu hai kaliva Yaubada yana nuwanuwa keke gida'ita'itave'avini, medema yana halamana kabi'ona Yaubada ginavaihegena be ginamiya-kawowo. 
MAT.13.13	Yaku nuwanuwa hi'ita'itana tu keke hida'itahalamaneni. Yaku gahe hivanevanenegena tu keke hidavenogaleni o ka'i hidahalamaneni. Keke hidanogali-hagihagiyeni fa'ina, yaku nuwanuwa gahetalahobuhobu amine gavehavehawaledi.
MAT.13.14	Tova moya'aina bonaku wananoganogalina
MAT.13.14	tu keke ana nuwanuwa wanahalamaneni.
MAT.13.14	Kadu wana'ita'itana tu keke wana'itahalamaneni.
MAT.13.15	Fa'ina hida yo'o taudiyao nuwadi hikivefanina
MAT.13.15	tagadi hi'ivekuluna matadi hikive'uyuyuna.
MAT.13.15	Keke hidahawahegedi be matadi ganakivemahalina
MAT.13.15	o ka'i tagadi ganakifolena o nuwadi ganakiyauna.
MAT.13.15	Au keke nuwanuwadi Iya agaikuya
MAT.13.15	hinahagaviladi be ganakiveyamumudi fa'ina.
MAT.13.15	Au hidedemi Yaubada bana Aiseya awane gigahe.
MAT.13.16	Tu omi aku tomuliya ma matami sinasinahina, kadu tagami folefolegina fa'ina yami vemwamwala gavatubuga! 
MAT.13.17	Au gagahemi velemo'ena, tuwai-mo'ena Yaubada bonana ana to'awatalatalaina kadu kaliva yegayegadiyao moya'aidi nuwanuwadi lakahina yaku faisewa omi wa'ita'itana-ma hina'itana, tu keke hida'itani. Kadu nuwanuwadi yaku vehawala omi wanoganogalina-ma hinanogalina, tu keke hidanogalini.”
MAT.13.18	Kadu Yesu ana tomuliya gigahedi gigayo, “Au wanogali. Gahetalahobuhobu guwana ana iyauyaula ana nuwanuwa wanahalamanena. 
MAT.13.19	Witi nafona edeya gibe'u-ma ana nuwanuwa hidede amine. Ka'i kaliva laumamala Yaubada yana itave'avina fa'ina ginogalina tu keke ana nuwanuwa gidahalamaneni amine o bana againe kaliva koyona gi'ela be gavadi tolaumamala kaliva ase'asene gifahana-ma gilemana. 
MAT.13.20	Kadu nafona babi dabodabona againe ana nuwanuwa amanadi kaliva Yaubada bonana ginogalina be yana wavemwamwala ase'asene gisena. 
MAT.13.21	Tu bonana keke gidanuwa-nunauyeni ada walamina keke ase'asene gidavegilili fa'ina, tova kabisonaga gi'atuvefa'ila. Ka'i tova vitana bana againe ginalakayemu o ka'i yana hawahega Yaubada againe fa'ina aulolo tagiya kaliva nimadiya ginanuhagana, yana hawahega Yaubada againe au ginamadunuwayewa. 
MAT.13.22	Kadu nafona abodeya ana nuwanuwa amanadi kaliva Yaubada bonana ginogalina tu babi ana gaitoma fa'ina givevenuwanauna, kadu tova moya'aina mani lokoloko nuwadi givaivaina fa'ina mena gaitomai-dina Yaubada bonana gilufave'alikana ada guwana keke. 
MAT.13.23	Atu nafona babi yamumuna againe ana nuwanuwa amanadi kaliva Yaubada bonana ginogalina be ana nuwanuwa gihalamanena, ada au yana dewa againe guwana giseseyemaunena. Kaliva sa'eyana guwana ka'i hanaledi (100) amine, kadu sa'eyana sikisiti (60) amine, kadu sa'eyana teti (30) amine.” Hidedemi Yesu gigahe.
MAT.13.24	Tu Yesu kadu gahetalahobuhobu sa'eyana gilukahihiyena gigayo, “Kaliva Yaubada yana itave'avina againe himimiyami be ase'asediya givehivehimeya-ma yadi miyami hidede amine. Kaliva sa'eyana witi nafona yamumuna yana faheya gi'iyauyaulena. 
MAT.13.25	Tu bogi sa'eyana moya'aidi hidauda tu kaliva nibaina gi'ela yogo nafona witi ana iviya kadu gi'iyauyaulena au gina. 
MAT.13.26	Himiyami tu witi gitabo a'a-mo'ena gisena au kadu yogo gitabo.
MAT.13.27	Tu tofaha yana tofaisewa bana againe hi'ela higahe higayo, Kauveya, witi nafona yamumuna ya faha againe ufahana. Gavadi-yo yogo gikabu?
MAT.13.28	Bana gigayo, Medema nibaiku nimana. Badi tofaisewa hitoliluvaluva higayo, Ka'i ime anana yogo anahabuna?
MAT.13.29	Bana gigayo, Auwe, fa'ina ka'i yogo wanahabuhabuna amine kadu witi tubuvaguna buye wanahabuna. 
MAT.13.30	Au witi kadu yogo buye ginadauda tu a'a-mo'ena ana aitalaga ana tova ginayemu. Medema tovai-nadi badi to'aitalaga ganavenuwa'atadi be higa vaita yogo hinamidiyaudi ada hina'itavani-yo hinakabuna. Muliya witi hinatalana be yaku kweda againe hinasena.” Hidedemi Yesu gigahetalahobuhobu.
MAT.13.31	Tu Yesu kadu gahetalahobuhobu sa'eyana gilukahihiyena gigayo, “Kaliva Yaubada yana itave'avina againe himimiyami be ase'asediya givehivehimeya-ma yadi tubutubuga hidede amine. Kaliva sa'eyana ai ana egana masitada nafona givaina be yana faha againe gifahana. 
MAT.13.32	Mena masitada nafona ma kabikabi'ona nafona tulina tulina adi loi againe. Kabikabi'ona nonogana ginakabu againe ana tubuga lakahina. E, ginave'aihala be manuga hina'ela laganina againe hinave'uba.” Hidedemi Yesu gigahe.
MAT.13.33	Tu Yesu gigahe-yo kadu gigahetalahobuhobu-havagi gigayo, “Kaliva Yaubada yana itave'avina againe himimiyami be ase'asediya givehivehimeya-ma yadi tubutubuga vaita isi amine. Kwamayoku sa'eyadi isi hivaina be falawa wanau'ana tohiye hivilana be falawa hinagene ginauna tu beledi matatabuna gitubuga.” Hidedemi Yesu gigahe.
MAT.13.34	Yesu mena gaitomai-dina moya'aina givehawaledi. Ada gahetalahobuhobugaga amine givehawaledi. Keke gahe-mo'ena amine gidavehawaledi, au yana vehawala gahetalahobuhobugaga amine. 
MAT.13.35	Medede amine gihuluva be higa gavaimi tuwai-mo'ena Yaubada bonana ana to'awatalatalaina Yesu yana vehawala fa'ina gigaheye-vagahi, medema ginalakayemu velemo'ena. Gigayo,
MAT.13.35	Gahetalahobuhobu amine ganavehawaledi,
MAT.13.35	gaitoma sevasevauyana babi ana abave'inuba againe
MAT.13.35	tova adamoya ganalukahihiyena.
MAT.13.36	Tu Yesu yo'o gihegedi tu manuweya giluku. Ana tomuliya Bana againe hi'ela higahe higayo, “Yogo ana gahetalahobohobu fa'ina unakivetuvetunuma.”
MAT.13.37	Yesu gigayo, “Bana kaliva witi nafona yamumuna gifahana-ma vaita Iya Tohobu'ela amine. 
MAT.13.38	Faha ma vaita tomiyababi amine, ada nafona yamumuna vaita kaliva Yaubada yana itave'avina againe himimiyami be ase'asediya givehivehimeya amanadi amine. Yogo ma vaita badi kaliva Setani yana abavehimeya againe himimiyami-ma amine. 
MAT.13.39	Ada kaliva nibaina yogo gifahana-ma vaita Setani tauna amine. Witi ana aitalaga ma vaita hida tova ana lauyabu amine, ada to'aitalaga ma vaita Yaubada yana tovenuwa'ata amine. 
MAT.13.40	Yogo hiyaudi be ai'ala'alata againe hikabuna amine, meda anafaiweya hida tova ana lauyabu againe ginalakayemu. 
MAT.13.41+MAT.13.42	Iya Tohobu'ela yaku tovenuwa'ata gana'iveninisedi be gaveyao yaku itave'avina againe himimiyami atu tobohiyadiyao koyona againe hivebe'udi kadu gaveyao koyona tulina tulina hififaisewana, medema hinasevehailedi be ai'ala'alata againe hinahegedi. Mena ai'ala'alata againe hinatagitagi lakahina, kumidi hinahobe'uwana nuwadi ginavekubokubo. 
MAT.13.43	Koyodiyao hinasevehailedi tu yegayegadiyao Yaubada Tamadi yana itave'avina againe hinamiyami be kauwana give'akinamanamalena amine badi hinakaiwabu. Omi watagami, au bonaku wadavenogalena.” Hidedemi Yesu gigahe.
MAT.13.44	Kadu Yesu gigahetalahobuhobu gigayo, “Kaliva Yaubada yana itave'avina againe himimiyami be ase'asediya givehivehimeya-ma yadi hawahega hidede amine. Tuwai-mo'ena tamo hakwadi mani lokoloko hagihagina bokesiya giseni tu gava babi hinagene yana faheya gisevauyena. Gidauda ma kaliva sa'eyana gifahafaha tu ginuhagana. Ginuhagani-yo givetaubodana au yana wavemwamwala gina yana lokoloko moya'aina gikimonevedamaneni tu giyewana be mena fahai-nadi gikimonena.” Hidedemi Yesu gigahe.
MAT.13.45	Kadu gahetalahobuhobu sa'eyana gilukahihiyena gigayo, “Kaliva Yaubada yana itave'avina againe himimiyami yadi hawahega hidede amine. Kaliva sa'eyana ginana odo'odo hagihagina gina'unena. 
MAT.13.46	Gina'une'une tu odo'odo hagihagi-mo'ena fatana lakahina ginanuhagani-yo ginana yana lokoloko matatabuna ginawahi be odo'odo-nadi ginakimonena.” Hidedemi Yesu gigahe.
MAT.13.47	Kadu sa'eyana ma gigayo, “Yaubada yana itave'avina ana nuwanuwa vaita alevatu tobuya hihegehobuyena-ma amine. Alevatu hihegehobuyeni-yo igana tulidi tulidi hinabayaumidi. 
MAT.13.48	Alevatu ginamaga againe tobayauma avaleya hinataina au hinavetoga igana yamumudi foga againe hinadododi tu igana koyodi hinahegedi. 
MAT.13.49+MAT.13.50	Meda anafaiweya hida tova ana lauyabu againe Yaubada yana tovenuwa'ata hinahobu'ela kaliva koyodi kaliva yamumudi hinafadiya hinamiyami-ma hinasevehailedi be ai'ala'alata againe hinahegedi. Mena ai'ala'alata againe hinatagitagi lakahina, kumidi hinahobe'uwana nuwadi ginavekubokubo.”
MAT.13.51	Hidedemi Yesu gigahetalahobuhobu tu ana tomuliya gitoliluveluvedi gigayo, “Ka'i mena gahetalahobuhobu moya'aina galukahihiyena-ma ana nuwanuwa wahalamanena?” Badi higayo, “Ika, ahalamanena.”
MAT.13.52	Au Yesu gigayo, “Wa'ita, hai Mosese yana vehimeya ana tovehawala agaikuya givetomuliya be Bana Yaubada yana itave'avina ana nuwanuwa againe gakivetuvetununa, medema vaita tonimanuwa yana wakikaiwabu amine. Yaubada yana vehawala tuwaina kadu yaku vehawala ivaguna yana foseya gi'i'ihobuna be kaliva givehavehawaledi.”
MAT.13.55	Ide Bana kalivai-nadi inubana kahalamanena. Bana hida manuwa ana to'aiyogona natuna tu hinana adi egana Meli. Kadu tobohiyaneyao kahalamanedi Yemesa Yosefa Saimoni Yudasi. 
MAT.13.56	Kadu nouneyao buye kamimiyami. E, bana hinafadeya gilakata tu hai yana kaiwabu givaini?” 
MAT.13.57	Au hidedemi miNasaledi yadi wa'ago'uga buye hive'agahegahe tu hikilowena. Atu Yesu gigahedi gigayo, “Kaliva moya'aidi Yaubada bonana ana to'awatalatalaina hive'amohimohinena, tu tauna yana melala kadu tauna yana yo'o kalivai-dina keke hidave'amohimohineni.” Hidedemi Yesu gigahe.
MAT.13.58	Ada badi yadi vetumagana keke fa'ina, kadu keke aituha fifiwalana moya'aina badi hinafadiya gidafaisewani.
MAT.14.1	Tu medema tovai-nadi Helodi, fafali ana egana Galili adi tovehimeya, Yesu valeyana ginogalina. 
MAT.14.2	Au yana kalivamomo gigahedi gigayo, “Bana kalivai-nadi valeyana kanogalina-ma au Yoni Tobafitaiso. Gi'alika tu gimididi-havagi. Medema fa'ina abaveyaulowoga valeyana kanogalina-ma anafaiweya gififaisewana.”
MAT.14.3+MAT.14.4	Helodi hidedemi gigahe fa'ina boi yana kaliva givehimeyedi be Yoni hikive'avina ada hiyogona be deliya hisena. Helodi tobohiyana Filifi vavinena adi egana Helodiyasi giluhabuyedi fa'ina, bana Yoni Helodi gidakeyena gigayo, “Badi kwamayoku-dina unagidi fa'ina nagi ana vehimeya keke uda'itave'avini.” Hidedemi gigahe fa'ina Helodi Yoni deliya gisena. 
MAT.14.5	Ada Helodi nuwanuwana Yoni ginaluve'alikana, tu yo'o yadi nuwakoyo gimatausena fa'ina badi Yoni hive'amohimohinena higa vaita bana Yaubada bonana ana to'awatalatalaina. Hidedemi hinuwanuwa fa'ina Helodi giga-wayoga.
MAT.14.6+MAT.14.7	Himiyami tu Helodi yana tubuga ana toveya yana a'a lakahina gitagova be yana yo'o buye hi'a. Hivemwamwala tu Helodiyasi natudi kwamayoku yo'o matadiya givagavaga. Helodi gimatamatawabuwabu tu nuwana giyamumu-mo'a fa'ina kwamayoku againe giwonadabadaba gigayo, “Yaubada matane gagahe velemo'ena be gavadi gavadi fa'ina unave'o'ola, medema ganevele.” 
MAT.14.8	Au ulaulatanina hinana Helodiyasi Yoni yana dakeya hi'ago'ugena fa'ina natudi hihawaveleveleni-yo gigayo, “Udavehimeya be Yoni Tobafitaiso u'una hinanikehegeni-yo nau'a againe hina'aliyena be bana ali'alikana gana'itana.” 
MAT.14.9	Kini Helodi kwamayoku yana ve'o'ola ginogalini-yo nuwana gikabubu tu ana wakawaka moya'aidi matadiya giwonadabadaba fa'ina, givehimeya be Yoni u'una hinavelena. 
MAT.14.10+MAT.14.11	Au yana kalivamomo gigahedi be hina deliya Yoni u'una hinikehegena, nau'a againe hi'aliyena ulaulatanina hivelena ada au hinana agaidiya ginauwena. 
MAT.14.12	Ma Yoni ana tomuliya hi'ela Yoni wowona hivaini-yo hinauwena be hitauna. Hitauna gihavaina, hina Yesu hivenuwa'atana.
MAT.14.13	Tu Yesu Yoni yana alika valeyana ginogalini-yo yo'o gihegedi tu gina wakeya giyage, tobuya gidamana be melalagaga sa'eyana againe ginahobu anakaibe ginamiyami. Atu yo'o Yesu ahe gina ma hinogalina againe, yadi melala tulina tulina hihegedi be agediya Yesu himuliyena. 
MAT.14.14	Bana Yesu wakeya ginauna tu gidamana'ela gihobu tu yo'o lakahidi gi'ita-yo gihinekalikaliyedi ada yadi to'aulolo gisiveyawadi.
MAT.14.15	Tu mala gilavina againe ana tomuliya Yesu againe hi'ela higahe higayo, “Hida melalagaga againe kamimiyami ada mala gibogibogi. Au yo'o una'atuhegedi be melala agaidiya hinana adiga hinakimonena.”
MAT.14.16	Bana Yesu gigayo, “Auwe hinamiya. Omi wanave'adi.”
MAT.14.17	Badi higayo, “Gavaiya'amine ime anave'adi? Beledi kabi'odi faifigaga kadu igana luhei ime agaimeya.”
MAT.14.18	Yesu gigayo, “Wa'aliyeni we'ai.” 
MAT.14.19	Ada au yo'o givehimeyedi be isisi'u againe hinavetoga. Hivetoga-yo a'a faifi kadu igana luhei givaidi digo lobameya gi'italele Tamana againe givesiule, au a'a gikihinehineni-yo ana tomuliya giveledi ada badi yo'o agaidiya hifolakena. 
MAT.14.20	Ada au moya'aidi hi'a be hi'ahiyauwa, ada tomuliya hina adi tufo kwadakwada hikwakwana feyawa tuwelo hivemagadi. 
MAT.14.21	Badi kaliva a'ai-nadi hi'a-ma adi kilagalaga au 5,000 tu vevine we'owe'o buye'i a gavaiyehi.
MAT.14.22	Tu tomuliya kwadakwada hikwakwana gihavaina, Yesu gigahedi be wakeya hinayage wai hinanagona be yuwa fafaline hinamididamana tu Bana Tauna gimiya be yo'o gina'atuhegedi. 
MAT.14.23+MAT.14.24	Ada ahe gi'atuhegedi-yo anakaibe oyeya gilaka be Tamana againe ginave'o'ola. Ada au mala gibogi-mo'a tu anakaibe gimiyami tu badi tomuliya ma wakeya wese gawaneya hinauna, ada bolimana lakahina gimadu be giluluveyeveyewana fa'ina lefo waka giluluvilavilana.
MAT.14.25	Ada mala kabisona ginalauna tu Yesu badi agaidiya gi'ela'ela ni'u getane ginunudadana. 
MAT.14.26	Badi tomuliya ni'u getane ginunudadana ma hi'ita-yo himatautave'ine hitatawayana higayo, “Iyoi! Mene balauma.” 
MAT.14.27	Atu auhe'ama Yesu gigahedi gigayo, “Wa'asevatu. Hima Iya ga'ela'ela, keke wanamatauta.”
MAT.14.28	Au Fita gigahe gigayo, “Kauveya, ka'i velemo'ena O'eni, au ugahe be ni'u getane O againiya gana'ela.”
MAT.14.29	Yesu gigayo, “U'ela.” Gigahe-yo Fita wakeya gihobu ni'u getane Yesu amine ginudadana. 
MAT.14.30	Atu matana gidavelowona ma bolimana gi'itana au yana matauta giyemu, ada givebutu gikamokamomola-yo gikova gigayo, “Kauveya unakibababaleku.”
MAT.14.31	Ada auhe'ama Yesu nimana gitunena digo gisilakahina be gigahena gigayo, “O ya vetumagana kabi'ona ma gavana fa'ina ase'ase gi'amalakibo?”
MAT.14.32	Ada waka againe hiyemu-yo hiyage tu bolimana gi'atagona. 
MAT.14.33	Au tomuliya wakeya himiyami-ma Yesu hihawadavadavana higayo, “Wona velemo'ena O'eni Yaubada Natuna.”
MAT.14.34	Tu tobuya hidamana-yo fafali ana egana Genesaleda againe hihobu. 
MAT.14.35	Ada miGenesaleda Yesu hi'itayakahina againe, venuwa'ata medema awa'awana melalina moya'aina agaidiya hi'iveninisena be kaliva yadi to'aulolo Bana againe hi'aliyedi. 
MAT.14.36	Au hihawayafeyafena be to'aulolo adifaiweya ana aikeva bwatanaga hinakibwa'ena. Ada au gaveyao moya'aidi hikibwa'ena-ma hiyamumu.
MAT.15.1+MAT.15.2	Tu tonagona tafatafalolodiyao adi egana Falisi kadu Mosese yana vehimeya ana tovehawala tufoidi Yelusalema hitauya Yesu againe hi'ela higahe higayo, “Gavadi-yo a tomuliya bwanenedeyao yadi dewa keke hida'itave'avini? Au ana toveya keke nimadi hida'ikolakola-yo hida'au'a, au hi'a'a-kawowo.”
MAT.15.3	Yesu gigayo, “Kadu omi'iyao ma gavadi-yo taumiyao yami dewa tuwaina wa'ita'itave'avini-yo Yaubada yana vehimeya wayaweyawelini? 
MAT.15.4	Wa'ita, Yaubada givehimeyeda gigayo, Tama be hina unave'amohimohinedi. Kadu vehimeya sa'eyana ma, Gava kaliva tamana o ka'i hinana gina'ihawadamanedi, medema anafaiweya gida'alika. 
MAT.15.5+MAT.15.6	Tu omi'iyao ma wagahe vaita ka'i kaliva tamana o hinana ginagahedi ginagayo, Gavadi gavadi againe vaita gadavelugami, medema Yaubada againe gahawahegena fa'ina keke omi ganavelugami. Ka'i hidede amine ginagahe digo, ana vehimeya tamana o hinana adi veluga fa'ina gihavaina, au keke yana veluga againe ginave'amohimohinedi. Omi hidedemi wagahe tu yami gahe keke gidalubodani, fa'ina Yaubada yana vehimeya tamamiyao o hinamiyao adi ve'amohimohina fa'ina wayawelina be higa taumiyao yami vehawala wanakilakahina. 
MAT.15.7	Omi meyami luhei. Tuwai-mo'ena Yaubada bonana ana to'awatalatalaina ana egana Aiseya omi fa'imiya gigaheye-vagahina ada au gigahe velemo'ena gigayo,
MAT.15.8	Hida yo'o miIsileli kebuladiya hive'amohimohineku
MAT.15.8	tu ase'asedi Iya agaikuya keke hidahawahegeni.
MAT.15.9	Iya agaikuya hihawadavadava-kawowo.
MAT.15.9	Yadi vehawala ma taudiyao yadi vehimeya hikilakahina
MAT.15.9	ada hivewagana Iya Yaubada yaku vehimeya.”
MAT.15.9	Hidedemi Yaubada Aiseya awane gigahe tu Yesu Aiseya yana gahe giyakahina.
MAT.15.10	Tu Yesu yo'o gikovadi be Bana liline hi'ela ada gigahedi gigayo, “Wanogali be wanahalamanena. 
MAT.15.11	Gavadi awamiya giluku-ma keke Yaubada matane ginakivekoyomi. Gavadi gavadi koyona awamiya giyemuyemu, medema Yaubada matane gikivekoyomi.”
MAT.15.12	Hidedemi Yesu gigahe tu ana tomuliya Bana againe hi'ela higayo, “Ka'i uhalamanena mena ya gahe againe Falisi u'ive'ago'ugadi?”
MAT.15.13	Yesu gigayo, “Ai sa'eyana sa'eyana Kamaku lobameya keke Tauna gidafahani-ma ganahabuna be ginahavaina. 
MAT.15.14	Au badi Falisi fa'idiya keke wananuwanuwa. Badi tokivetuvetunu nonogana hivematakoyo, Yaubada yana nuwanuwa keke hida'itahalamaneni. Ka'i tomatakoyo tomatakoyohiyana edeya ginanagoyena, au adi'iselu awalolo againe hinabe'u.”
MAT.15.15	Hidedemi Yesu gigahe tu Fita gigahena gigayo, “Mena gahetalahobuhobu ana nuwanuwa fa'ina unakivetuvetunuma.”
MAT.15.16	Yesu gigahedi gigayo, “A! Ka'i omi tagami aimo keke gida'afoleni? 
MAT.15.17	Wanogali! A'a gavadi gavadi awamiya giluku, medema kamomi againe gihobu be wala'aiya wahegena. 
MAT.15.18	Atu gavadi gavadi awamiya hiyemuyemu, medema ase'asemiya hiyemuyemu ada medema gaitomai-dina Yaubada matane hikivekoyomi. 
MAT.15.19	Fa'ina gavadi gavadi koyona nuwahinagemiya wanuwenuwedi, medema yami dewa againe aimo wanaseyemaunedi, higa luve'alika kelele udo tulina tulina kai'afu gahe-kawowo kaliva yadi dewa fa'ina kadu veyaina. 
MAT.15.20	Mena gaitomai-dina Yaubada matane hikivekoyomi. Atu ka'i wanimabwanenemi a'a wana'ana, medema keke Yaubada matane ginakivekoyomi.”
MAT.15.21	Tu Yesu mena melalai-nadi gihegena ana tomuliya buye hina Taiya Saidoni adi fafali againe. 
MAT.15.22	Mena fafali-nadi gimiyami tu vinemiKenani sa'eyadi yo'o tulidi keke Yuda kwamayokuna Bana againe hi'ela hikova'awafatafata higayo, “Ho Kauveya, O'eni Devida bwanenena ma udahinekalikaliyema. Natuku kwamayoku wayafunena gimimiyami, u'una gikoyo-mo'a.”
MAT.15.23	Kwamayoku hikovakova tu Yesu give'amasedi. Ana tomuliya Bana againe hi'ela higayo, “Au yadi ve'o'ola unavenogalena be adifaiweya hinana yadi manuweya. Fa'ina himulimuliyeda tu hikovakova'awafatafata be dibuda hivetoyogina.”
MAT.15.24	Yesu badi mali yo'o kwamayokuna fa'idiya gigayo, “Yaubada keke yo'o tulidiyao agaidiya gida'iveniniseku. Au miIsileli yami yo'o agaimiya gi'iveniniseku, gaveyao vaita sifi nunuhegediyao hi'abi'abinauna amine.”
MAT.15.25	Gigahe-yo kwamayoku hi'ela Yesu againe hi'ibo'ula-mo'a higayo, “Kauveya, udavelugama.”
MAT.15.26	Gigahedi gigayo, “Ka'i miYuda badi vaita we'owe'o amine adiga ganavaina be yo'o tulidiyao badi vaita galu'eta amine ganahegeve'abidi digo, medema keke gidalubodani.”
MAT.15.27	Badi higayo, “Ika Kauveya, ugahe velemo'ena. Atu galu'eta nonogana wagadi adiga kwadakwadana babiya gibe'ube'u-ma hi'au'ana.”
MAT.15.29	Tu Yesu mena fafali-nadi gihegena tu gina Galili ana taliya againe ginudadana. Ginauna tu oyeya gilaka be givetoga. 
MAT.15.30	Ada yo'o lakahidi Bana againe hi'ela yadi to'aulolo moya'aidi hi'aliyedi, tovefela tomatakoyo totubukoyo to'agoseboda Yesu agene hisedi be Yesu gisiveyawadi. 
MAT.15.31	Badi yo'o ma hiyaulowoga. To'agoseboda hilulukahihi totubukoyo hiyamumu tovefela hinunudadana tomatakoyo hi'ita'italele ma hi'itadi-yo hiyaulowoga, ada au miIsileli yadi Yaubada ana egana hikilakahina.
MAT.15.33	Ana tomuliya higahena higayo, “Melalagaga againe kamimiyami. Ha'againe a'a kanavaini-yo hida yo'o lakahidi kanave'adi?”
MAT.15.34	Yesu gigayo, “A'a gavaiyehi omi agaimiya gidadauda?” Badi higayo, “We'a a'a seveni kadu igana kabi'odiyao tufoidi.”
MAT.15.35	Higahe-yo yo'o givenuwa'atadi be babiya hinavetoga. 
MAT.15.36	Hivetoga tu Yesu a'a seveni kadu igana givaidi digo Tamana againe givesiule gikihinehinedi, au ana tomuliya giveledi be yo'o agaidiya hifolakena. 
MAT.15.37	Moya'aidi hi'a be hi'ahiyauwa. Tomuliya hive'adi tu adi tufo kwadakwadana hiyaudi feyawa seveni hivemagana. 
MAT.15.38	Badi kaliva a'ai-nadi hi'a-ma adi kilagalaga 4,000 tu vevine we'owe'o buye'i a gavaiyehi. 
MAT.15.39	Ada au Yesu yo'o gi'atuhegedi gihobu wakeya giyage gina Magidala ana fafali againe gidamana.
MAT.16.2	Yesu gigayo, “Mala gibobogi omi wagagahe wagagayo, Mala giyabelina fa'ina, bogiyadi mala yamumuna. 
MAT.16.3	Kadu mala gilalaulauna wagagayo, Mala giyabelina tu uyu'uyuyuna fa'ina, wehi ginalugaga. Hidedemi mala ana iya'iyaya wa'itahalamanena, tu Yaubada nimana ana iya'iyaya higa gavadi gavadi hida tova againe ginalakayemu-ma keke wada'itahalamaneni. 
MAT.16.4	Omi kaliva tova adamoya babiya watubuyemu-ma kaliva koyomi, keke Yaubada againe wadamiyave'avina fa'ina nimaku ana iya'iyaya walelelena. Atu keke mena iya'iyaya wana'itani. Au iya'iyaya sa'eyanaga ganavehawalemi, higa iya'iyaya Yaubada bonana ana to'awatalatalaina ana egana Yona againe gilakayemu-ma amine, aiyeta tohiye bogi tohiye.” Hidedemi gigahe tu gihegedi be gina.
MAT.16.5	Tu Yesu ana tomuliya buye tobuya hidamana tu badi tomuliya nuwadi giulu be keke tamo a'a hidanauweni. 
MAT.16.6	Au Yesu gigahedi gigayo, “Taumiyao wana'itave'avimi be Falisi kadu Sadusi yadi isi keke nuwami ginavaini.”
MAT.16.7	Badi tomuliya hivebutu buye hive'agahegahe higayo, “Keke tamo beledi kada'aliyeni fa'ina hidedemi gigahe.”
MAT.16.8	Yesu yadi nuwanuwa gihalamaneni-yo gigahedi gigayo, “Omi kaliva yami vetumagana gavakabi'o. Gavadi-yo a'a nuwami giulu-ma fa'ina buye wave'agahegahe? 
MAT.16.9	Ka'i tagami aimo keke gida'afoleni? Boi kaliva faifi tausani a'a faifi againe gave'adi-ma ma'i wanuwenuwena o ka'i keke? Adi tufo wakwakwa feyawa gavaiyehi? 
MAT.16.10	Kadu kaliva fowa tausani a'a seveni againe gave'adi-ma ma'i wanuwenuwena o ka'i keke? Adi tufo wakwakwa feyawa gavaiyehi? 5,000 o 4,000 gave'adi amine omi kadu akufaiweya ganave'ami. 
MAT.16.11	Gavadi-yo yaku gahe keke wadahalamaneni? Keke a'a-mo'ena fa'ina gadagahe. E, taumiyao wana'itave'avimi be Falisi kadu Sadusi yadi isi keke nuwami ginavaini. Hidedemi gagahetalahobuhobu.” 
MAT.16.12	Gigahe-yo au hihalamanena higa keke vaita isi falawa againe hivilana-ma fa'ina taudiyao hina'itave'avidi. Au Falisi kadu Sadusi yadi vehawala fa'ina givenuwa'atadi.
MAT.16.13	Tu Yesu ana tomuliya buye hinauna tu Sisaliya-Filifai ana fafaliya hilakayemu-yo gitoliluveluvedi gigayo, “Iya Tohobu'ela inubaku fa'ina kaliva gavaimi higahe? Iya vaita hakwa'adi?”
MAT.16.15	Yesu gigayo, “Tu omi'iyao Iya vaita hakwa'adi ma gavaimi wagahe?”
MAT.16.18	Kadu Iya ganagahe. O'eni Fita, a egana ana kaivila ma kuga. O unave'ogola ada tovetumagana ami yo'o higa yaku manuwa mena kuga give'ogola-ma againe ganakivemididimi. Aba'alika ana tofaiwala koyodiyao nuwanuwadi yaku manuwa hinaluyaweyawelimi tu keke adifaiweya, hinaga-wayoga. 
MAT.16.19	Kadu yaku manuwa ana kihi higa yaku yo'ogaga yadi luku o una'itave'avina. Gava dewa babiya unahawatana, medema kadu lobameya hinahawatana. Ada gava dewa babiya unahawahegena, medema kadu lobameya hinahawahegena.” Hidedemi Yesu gigahe. 
MAT.16.20	Kadu ana tomuliya gihawatadi be Bana au Yaubada yana Tovegida Keliso ma keke tamo hakwadi againe hina'awatalatalaineni.
MAT.16.21	Ada medema tovai-nadi Yesu givebutu gavadi aimo Bana againe ginalakayemu-ma ana tomuliya gikivetuvetunudi gigahedi gigayo, “Aku vehimeya gavaina higa ganana Yelusalema againe kaliva lakahidiyao ada abaveyao ana tofaisewa kikaiwabudiyao kadu Mosese yana vehimeya ana tovehawala nimadiya aulolo tagiya moya'aina gananuhagana. E, nibaikweyao nimadiya hinahegenauweku be badi hinaluve'alikaku tu aiyeta anaveto againe Yaubada ginasivemididiku.” Au hidedemi Yesu givenuwa'atadi.
MAT.16.22	Tu bana Fita Yesu gisi'aliyena ada givebutu gidakeyena gigayo, “Kauveya, keke hidedemi unanuwanuwa. Au Yaubada ginahawatadi. Mena aulolo alika ulukahihiyena-ma keke unanuhagani, keke-mo'a.”
MAT.16.23	Tu Yesu gihagavilana Fita againe gigahe gigayo, “Setani, o una kwaukuya. Mena ya nuwanuwa ulukahihiyena-ma keke Yaubada yana nuwanuwa fa'ina yaku eda usebodana. Au o unuwanuwa tomiyababi hinuwanuwa amine.” Hidedemi Yesu Fita gidakeyena.
MAT.16.25	Ada gava kaliva keke nuwanuwana Iya agaikuya ginahawahegeni tu taunaga fa'ina ginanuwanuwa tova moya'aina, medema yawaina ginanuhegena. Atu gava kaliva ginahawahegena be aku vetumagana fa'ina yawaina ginanuhegena, medema yawai-vagahina ginanuhagana. 
MAT.16.26	Ka'i kaliva babi ana lokoloko matatabuna ginavai-'owona tu tauna alu'aluwana yana miya hagihagina ginanuhegena digo, keke tamo gavadi yamumuna ginanuhagani. Ka'i alu'aluwana yana miya yamumuna ginanuhegena digo, keke tamo laufata anafaiweya ginaseni-yo yawaina kadu ginanuhagani. 
MAT.16.27	Fa'ina aimo Iya Tohobu'ela Kamaku yana kikaiwabu ganavaini-yo ganahobu'ela-havagi. E, yaku tovenuwa'ata buye anahobu'ela be kaliva sa'eyana sa'eyana yadi dewa amine badi agaidiya ganalaufata. 
MAT.16.28	Kadu gagahe velemo'ena, tufoimi hidedei wamidimidi-ma aimo keke alika wananuhagani tu nagona Iya Tohobu'ela yaku wa'abavehimeya ganayemu ma wanamidi'itaku.” Hidedemi Yesu gigahe.
MAT.17.1	Aiyeta sikisi himiyami tu Yesu Fita kadu Yemesa watobohiyana Yoni adi'itoto ginauwedi be oya lakahina againe gilakavedi. 
MAT.17.2	Ada medede againe wowona ana ita tulina gilakayemu, magigina kauwana amine give'akinamanamalena ada ana kaleko mahalina amine gikwaya-mo'ena. 
MAT.17.3	Ada auhe'ama Yaubada yana kaliva tuwai-mo'ena himiyami-ma adi egana Mosese kadu Elaiya badi matadiya hihobu'ela Yesu buye hilulukahihi.
MAT.17.4	Au Fita Yesu gigahena gigayo, “Kauveya, ime hidedei amimiyami ma gilubodana. Ka'i O nuwanuwa amine o vada tohiye ganayogodi, sa'eyana O fa'iniya sa'eyana Mosese fa'ine kadu sa'eyana Elaiya fa'ine.”
MAT.17.6	Atu tomuliya hinogalini-yo himatautave'ine babiya hivetala'ubo'ubo. 
MAT.17.7	Tu Yesu badi agaidiya gi'ela gikibwa'edi gigayo, “Wamidi. Au keke wanamatauta.” 
MAT.17.8	Au hi'italele tu Yesu anakaibe hi'itana, badi velugadiyao a hina.
MAT.17.9	Ada oyeya hitauya hihobuhobu'ela tu Yesu givehimeyedi gigayo, “Tova adamoya yami ita fa'ina keke tamo hakwadi againe wanahawavemogatala. Aimo Yaubada Iya Tohobu'ela alikeya ginasivemididiku againe, au wanahawavemogatalena.”
MAT.17.11	Yesu gigayo, “Makewa bana Elaiya ginamidiyemu be Kaiwabu yana eda ase'asemiya ginakidewedeweni-yo muliya Yaubada yana Tovegida ginalakayemu. Hidedemi tuwai-mo'ena to'awatalatalaina givenuwa'ata. 
MAT.17.12	Atu Iya gagahemi, bana kaliva vaita Elaiya amine ahe gilakayemu ada kaliva hifaniyena be gavaimi hinuwanuwa amine hikivekoyona. Meda anafaiweya Iya Tohobu'ela vita tulina tulina badi nimadiya gananuhagana.” 
MAT.17.13	Ada au ana tomuliya hihalamanena bana Elaiya giyakahina-ma higa vaita Yoni Tobafitaiso fa'ine gidalukahihi.
MAT.17.14	Tu Yesu ana tomuliya adi'itoto buye oyeya hihobu be yo'o agaidiya hihobu'ela-yo kaliva sa'eyana Bana againe gi'ela tugana give'etodonena gigayo, 
MAT.17.15	“Kauveya, natuku kaliva toletolena uda'itanuwakabubuyena, yana aulolo lakahi-mo'ena. Tova moya'aina aiya o ka'i gufeya gibe'ube'u. 
MAT.17.16	A tomuliya agaidiya ga'aliyena tu keke adifaiweya hidasiveyawani.”
MAT.17.17	Yesu gigayo, “Omi kaliva tova adamoya watubuyemu-ma yami nuwanuwa keke tunutunugina, keke ma'ita wadavetumaganeku. Malamala gavaiyehi omi buye kanamiyami tu yami vetumagana ginayemu? Malamala gavaiyehi omi keke wanavetumaganeku tu gana'atuvefa'ilemi? Au kwamana wa'aliye we'ai.” 
MAT.17.18	Gi'aliyeni tu Yesu yafune gidakeyena be kwamana ginuyabuyabuna, ada auhe'ama giyamumu.
MAT.17.19	Tu muliya ana tomuliya adikaibe'uyanina Bana buye himiyami tu hitoliluveluvena higayo, “Gavana fa'ina ime keke amafaiweya wada yafune-nadi adawavini?”
MAT.17.21	Atu mena yafune adi loi ma yadi faiwala lakahi-mo'ena fa'ina keke amifaiweya wanawavi-kawowodi. Au wanave'o'ola-fa'ila kadu au ana tova againe wanamiyami be Yaubada wanave'o'olena amine, amifaiweya wanawavidi.]”
MAT.17.25	Fita gigayo, “Ika, giseusena.” Gigahe-yo gina giluku manuweya tu takesi fa'ina keke tamo gidagahe. Au Yesu gimidigahe gigayo, “Saimoni, gavaimi unuwanuwa? Babi ana tovehimeya ma gaveyao agaidiya takesi tulina tulina hivivaini? Ka'i natudiyao agaidiya o ka'i mali yo'o agaidiya hivaivaina?”
MAT.17.26	Fita gigayo, “Mali yo'o agaidiya hivaivaina.” Yesu gigayo, “Ugahe velemo'ena. Fa'ina tovehimeya natudiyao takesi keke hidaseuseni. 
MAT.17.27	Meda anafaiweya gilubodaku be keke takesi Kamaku yana manuwa fa'ina ganaseni. Atu keke nuwanuwada mena toyaudi kana'ive'ago'ugadi fa'ina, unana tobuya unavemaina. Au igana ginamidi'alata-ma unataina ada awana unakila'ana be mani unanuhagana. Mani-nadi unanauwena be yada takesi unasena, medema au ada'iselu adafata.”
MAT.18.2	Yesu kwamana kabi'ona giyowanina be gi'ela ada ana tomuliya hinafadiya gisena. 
MAT.18.3	Kwamana gimidi tu Yesu gigayo, “Gagahe velemo'ena ka'i keke wananuwavilami be kwamana keke yana wakikaiwabu amine wananuwanuwa, kadu keke Yaubada yana yo'ogaga agaidiya wanaluku, keke-mo'a. 
MAT.18.4	Fa'ina hai kaliva ginanuwahobu be hida kwamana keke yana wakikaiwabu amine ginanuwanuwa, medema Yaubada yana yo'ogaga agaidiya gikaiwabu-mo'a. 
MAT.18.5	Kadu hai kaliva kwamana kabi'ona bana meneva'ama amine aku eganeya ginasive'auyena, medema vaita Iya ginasive'auyeku.
MAT.18.6	Atu ka'i kaliva sa'eyana vaita kwamana amine givetumaganeku-ma dewa koyona againe wanavebe'una, au vita lakahina wananuhagana. Ka'i kuga vita-mo'ena odomiya hinaluhifona be lehageya hinahegehobuyemi-yo wana'alika, medema vitana. Atu ka'i matahiwadi Yaubada againe wananuhagana, au medema vita-mo'ena.
MAT.18.7	Hoiyoi! Tova moya'aina aladibidibi tulina tulina tomiyababi agaidiya gilakalakayemu-yo hibe'ube'u. Wona velemona koyona ana abavebe'u moya'aina ginalakayemu tu badi gaveyao koyona againe kaliva hina'aladibidibiyedi, medema vita lakahina hinanuhagana. 
MAT.18.8	Ka'i nima o age koyona againe ginavebe'u, au unanikehegena. Ka'i nima o age fafalatamo unamiyami tu lobameya unaluku, au medema vita kabi'ona. Atu nima luhei o age luhei unamiyami tu ai gi'alata-vagata ma againe hinahege, au medema vita lakahi-mo'ena. 
MAT.18.9	Kadu ka'i mata koyona againe ginavebe'u, au unamwamwalina be unahegena. Ka'i mata fafalatamo unamiyami tu lobameya unaluku, medema vita kabi'ona. Atu ka'i mata luhei unamiyami tu abaga koyona ai'ala'alata againe hinahege, medema vita lakahi-mo'ena.
MAT.18.10	Kadu'e, badi vaita yaku we'owe'o amine ma keke tamo wana'awalavedi. Gagahemi Yaubada yana tovenuwa'ata yaku we'owe'o adi to'itave'avina fa'ina gisedi, ada tova moya'aina Kamaku matane lobameya himimiyami ada we'owe'o-dina hilulugolegoledi. [ 
MAT.18.11	Ada au Iya Tohobu'ela gahobu'ela be badi Yaubada yana eda hifaniyena-ma ganakibababaledi.]
MAT.18.12	Gavaimi wanuwanuwa? Kaliva sa'eyana yana sifi wani hanaledi (100) hinamiyami tu sifi sa'eyana ginu-kawokawowo. Ka'i yana sifi naeniti-naeni (99) oyalulaube'una againe adiga hilelele-ma ginanuyabuyabudi tu sifi ginu-kawokawowo ma ginalelena o ka'i keke? Au ginalelena. 
MAT.18.13	Ada ka'i ginanuhagana amine, wona velemona bana sifi sa'eyana fa'ine ginavemwamwala-mo'a tu sifi velugadiyao fa'idiya yana vemwamwala keke lakahina. 
MAT.18.14	Meda anafaiweya Tamada lobameya gimimiyami-ma keke nuwanuwana yana kwamana sa'eyanaga ginanuhegeni.
MAT.18.16	Atu ka'i keke ginavenogale, au kaliva sa'eyana o luhei unanauwedi be gavadi gavadi tobohiya buye wanavekwageyena, medema to'ita luhei o ka'i tohiye hinanogalina be aimo ya gahe fa'ina adifaiweya hina'alakakila. 
MAT.18.17	Kadu ka'i yadi gahe keke ginavenogaleni, au tovetumagana adi yo'o moya'aidi matadiya unalukahihiyena. Ada ka'i kadu yadi kivetuvetunu keke ginavenogaleni, au wanakilowena be bana vaita tomiya-kawokawowo o takesi ana toyaudi koyona amine omi matamiya ginamiyami.
MAT.18.20	Fa'ina ka'i ami'iselu o ami'itoto aku eganeya wanavaga'auta, au Iya omi buye kanamiyami.” Au hidedemi Yesu givehawala.
MAT.18.21	Tu Fita Yesu againe gi'ela gitoliluvaluva gigayo, “Kauveya, tova gavaiyehi tobohiyaku iya agaikuya ginakivekoyo tu yana koyona ganavenuwauluyeni? Ka'i tova seveni o ka'i gavaiya'amine?”
MAT.18.22	Yesu gigayo, “Ganagahe. Keke tova sevenigaga, au tova seveniti (70) kadu seveniti a gavaiyehi yana koyona unavenuwauluyena.
MAT.18.23	Hidedemi kaliva yadi koyona wanavenuwauluyena fa'ina omi Yaubada yana itave'avina againe wamimiyami tu ase'asemiya givehivehimeya-ma yami miyami ganalukahihiyena. Kini sa'eyana gimiyami tu nuwanuwana yana tofaisewa adi buki hinafatana. 
MAT.18.24	Givebutu giyowanidi tu kaliva sa'eyana hivega'aulena ana buki lakahi-mo'ena vaita wani hanaledi tausani kina (K100,000) a gavaiyehi amine. 
MAT.18.25	Au bana tofaisewai-nadi keke anafaiweya ginalaufata fa'ina yana taubada gigahe gigayo, Gavaimi be wakalivana sa'eyana mena kaliva kadu vavinena natudiyao, yadi yomuyomu yadi lokoloko matatabudi ginakimone-'owodi yo yaku mani ganavaina?
MAT.18.26	Hidedemi givehimeya tu tofaisewai-nadi yana taubada againe gi'ibo'ula-mo'a give'o'ola gigayo, Ho Kauveya, uda'atuvefa'ileku be ya mani tova tova ganalulaufata be ganaluyabuna. 
MAT.18.27	Au tofaisewa yana taubada gihinekalikaliyena, ana buki giyawelini tu gihawahegena be gina.
MAT.18.28	Gina tu tobohiyana tofaisewa velugana gi'itana bana againe gibuki kabi'ona ma vaita kina hanaledi sa'eyana (K100) amine. Gi'ita-yo odone gikive'avina be givebutu agona gikikibahina gigayo, A buki unamadufatana.
MAT.18.29	Au tobohiyana bana againe gi'ibo'ula-mo'a gihawayafeyafena gigayo, Tobohiyaku, uda'atuvefa'ileku be ya mani tova tova ganalulaufata.
MAT.18.30	Tu yana ve'o'ola keke gidavenogaleni. Au gina deliya gihegenauwena be ginamiyami tu ana buki ginalulaufata. 
MAT.18.31	Badi tofaisewa velugadiyao gavadi gilakayemu-ma hi'itana againe, ase'asedi gi'u'aulolo lakahina ada hina yadi taubada tofaisewa koyona yana dewa matatabuna fa'ina hivenuwa'atana.
MAT.18.32	Au kaliva lakahina yana tofaisewa giyowanina be gi'ela gigahena gigayo, O tofaisewa koyo-mo'e. Uve'o'oleku toyogina fa'ina a buki lakahi-mo'ena au matatabuna gayawelina. 
MAT.18.33	Iya gahinekalikaliye amine, o'eni tobohiya udahinekalikaliyena. Gavadi-yo keke udanuwakabubuyeni? 
MAT.18.34	Au yana taubada ginuwakoyo keke kabi'ona, ada deli ana to'itave'avina manimaninidiyao nimadiya gisena be vita hinavelena. Hidedemi hinanunauwena tu ana buki matatabuna ginalaufata-'owoga.”
MAT.19.1	Tu Yesu koyona adi aiyawela fa'ina gilukahihi gihavaina, Galili ana fafali gihege tu gina Yudiya ana fafaliya Yolidani yuwa wafafaline gimiyami. 
MAT.19.2	Yo'o lakahidi hibwa'ulina ada medede againe yadi to'aulolo gisiveyawadi.
MAT.19.3	Tu tonagona tafatafalolodiyao adi egana Falisi tufoidi Bana againe hi'ela ana vebau fa'ina. Hitoliluveluvena higayo, “Gavaimi unuwanuwa? Ka'i kaliva nuwanuwana gavadi gavadi fa'ina vavinena ginakilowena ma yada buki-vehimeya gihawahegena o ka'i keke?”
MAT.19.5	Kadu gigahe gigayo,
MAT.19.5	Kwamayoku kaliva lulune gabubuna fa'ina, bana kaliva ma hinana tamana ginahegedi tu ginavemanuwa-damana be vavinena againe ginamiyave'avina ada adi'iselu hinavewowotamo'ai.
MAT.19.6	Hidedemi Yaubada gigahe fa'ina, boi tulina tulina himiyami tu adamoya hivesa'eya. Ada au ka'i Yaubada kaliva kwamayoku give'atutamo'aidi amine o keke tamo hakwadi ginavemiyavehailidi.”
MAT.19.8	Yesu gigayo, “Omi tagami kuluna fa'ina Mosese yana vehimeya againe gihawahegemi be vavinemiyao wanakilowedi. Atu boi tuwai-mo'ena Yaubada kaliva vevine gimidibubudi ana toveya, keke kilowa fa'ina gidahawahegemi. 
MAT.19.9	Ada Iya gagahemi, hai kaliva vavinena keke hidakelele tu ginakilowedi-yo kwamayoku velugadi ginanagidi, medema ana egana to'udo.”
MAT.19.11	Bana gigayo, “Mena gahe higa vaita kaliva keke ginanagi ma keke moya'aidi adifaiweya hinamuliyeni, tu gaveyao agaidiya Yaubada mena vehimeya gisena medema adifaiweya hinamuliyena. 
MAT.19.12	Nuwanuwa tulina tulina fa'ina kaliva tufoidi keke hinanagi. Tufoidi hitubuga-ma tubudamadamadiyao be keke adifaiweya hinanagi. Kadu tufoidi mali kaliva hikivetabovihilidi be keke adifaiweya hinanagi-yo kwamana hina'ivetubugini. Kadu tufoidi Yaubada yana faisewa fa'ina taudiyao nagi hikilowena. Gaveyao mena yaku gahe adifaiweya hinamuliyena, medema hinamuliyena.” Hidedemi Yesu gigahe.
MAT.19.13	Himiyami tu we'owe'o Yesu againe hi'aliyedi be nimana badi agaidiya ginase tu ginave'o'oledi. Atu ana tomuliya badi to'aliya hidakeyedi. 
MAT.19.14	Bana Yesu gigayo, “We'owe'o keke wanahawatadi, au Iya agaikuya hina'ela fa'ina gaveyao vaita we'owe'o keke yadi wakikaiwabu amine, medema Yaubada yana itave'avina againe hinamiyami be ase'asediya ginavehivehimeya.” 
MAT.19.15	Gigahe-yo nimana we'owe'o agaidiya giseni tu gilowoga be gina.
MAT.19.16	Tova sa'eyana kwanatubulakahina sa'eyana Yesu againe gi'ela gigayo, “Tovehawala, gavadi yamumuna ganagani-yo yawai-vagahiku gananuhagani?”
MAT.19.17	Yesu gigayo, “Gavana fa'ina gavadi yamumuna ma Iya agaikuya utoliluvaluva? Kaliva sa'eyana gimimiyami, Bana anakaibe'u-mo'a yamumuna. Ka'i nuwanuwa yawai-vagahi againe unamiyami, au Yaubada yana vehimeya una'ita'itave'avina.”
MAT.19.19	Tama be hina unave'amohimohinedi, kadu tauni unuwakabubuye amine tobohiyamomo unanuwakabubuyedi.”
MAT.19.20	Bana kwanatubulakahina gigayo, “Mena vehimeyai-dina matatabudi ga'ita'itave'avidi. Kadu gava dewa aimo keke gadamuliyeni-yo gadayegayega-mo'a?”
MAT.19.22	Au kwanatubulakahina Yesu yana gahe ginogalini-yo yana wanuwavita gina fa'ina yana lokoloko moya'ai-mo'ena.
MAT.19.23	Tu Yesu ana tomuliya gigahedi gigayo, “Gagahe velemo'ena badi wakalivadiyao yadi luku Yaubada yana yo'ogaga agaidiya au vita-mo'ena. 
MAT.19.24	Kadu ganagahe. Ka'i yomuyomu lakahina ana egana kameli gaima matane ginaluku, medema vitana. Tu ka'i wakalivana Yaubada yana yo'ogaga agaidiya ginaluku be yana itave'avina againe ginamiyami, medema vita-mo'ena.”
MAT.19.25	Tomuliya mena gahe hinogalini-yo ase'asedi gi'alilihiwana higayo, “Ha! Keke tamo hakwadi anafaiweya kibababala ginanuhagani.”
MAT.19.26	Yesu gi'itakwanekwanedi gigayo, “Kaliva keke taudiyao adifaiweya kibababala hinanuhagani, atu Yaubada ma kaliva adi kibababala o ka'i gavadi gavadi moya'aina au ana tagalowalowa.”
MAT.19.29	Kadu gaveyao moya'aidi yadi manuwa o ka'i noudiyao o tobohiyadiyao o tamadiyao o hinadiyao o natudiyao o yadi babi Iya fa'ikuya hinanuyabuyabudi, medema adi laufata lakahi-mo'ena gavadi gavadi yamumuna hinavaina, kadu yawai-vagahidi hinanuhagana.
MAT.19.30	Tu badi adamoya vaita wai hidanagoni-ma aimo wai hinamulina, kadu badi vaita wai hidamulini-ma aimo wai hinanagona.” Hidedemi Yesu gigahe.
MAT.20.1	Kadu'e Yesu gigahe gigayo, “Yaubada yana yo'ogaga ana luku hidede amine. Tonifaha lakahina gimiyami tu mala gilauna gihobu be gina yana faha ana tofaisewa ginaleledi. 
MAT.20.2	Kaliva tufoidi ginuhagadi-yo adi laufata buye hilukahihiyena higa vaita aiyeta sa'eyana fatana ginaveledi, ada au yana faha againe gi'iveninisedi.
MAT.20.3	Gimiyami tu kauwana gilaka au gina kaliva velugadiyao melaleya himiyamiya-kawowo ma gi'itadi. 
MAT.20.4	Gigahedi gigayo, Kadu omi'iyao ma wanana yaku faheya wanafaisewa be fata hagihagina ganavelemi.
MAT.20.5	Au badi hina tu kauwana getadeya kadu kauwana giwahivekenana amine gina kaliva givaidi. 
MAT.20.6	Ada mala gilavina amine kadu gihobu kaliva tufoidi melaleya himiyamiya-kawowo gi'itadi-yo gigahedi gigayo, Gavadi-yo wamiyamiya-kawowo tu mala a gilavina?
MAT.20.7	Badi higayo, Keke tamo hakwadi faisewa gidavelema. Bana gigayo, Au kadu omi wanana yaku faheya wanafaisewa.
MAT.20.8	Badi hina tu mala a gibogi-yo tonifaha yana tofaisewa adi to'itave'avina gigahena gigayo, Tofaisewa unayowanidi be adi laufata unaveledi. Badi wai himulina-ma unamidiveledi unanunauwena tu badi wai hinagona-ma muliya unaveledi.
MAT.20.9	Au badi wai himulina-ma hi'ela be aiyeta sa'eyana fatana aiyeta sa'eyana fatana hivaina. 
MAT.20.10	Atu badi wai hinagona-ma hi'ela be yadi mani hinavaina againe, hinuwanuwa vaita adi laufata gina'alalaka tu kadu badi aiyeta sa'eyana fatana hivaina. 
MAT.20.11+MAT.20.12	Yadi mani hivaini-yo hivebutu tonifaha againe hi'alawoluwolu higayo, Hida hima kaliva wai himulina-ma bai sa'eyanaga hifaisewa tu ime'eyao ma malalaugeya avebutu anunauwena kauwana lakahina gikabuma tu ama laufata badi adi laufata amine.
MAT.20.13	Tonifaha tofaisewa sa'eyana gigahena gigayo, Tobohiyaku, unogali. Keke o againiya gadakivekoyo. A laufata buye kalukahihiyena tu kagahe vaita aiyeta sa'eyana fatana ganavele. 
MAT.20.14	Au ya mani uvaini be una. Iya nuwanuwaku kaliva wai gimulina-ma aiyeta sa'eyana fatana ya mani amine ganavelena. 
MAT.20.15	Yaku mani gavadi gavadi againe ganaseni-ma iya tauku akufaiweya ganavehimeyena. Gavadi-yo iya gafolafolaka fa'ina o uga'uma'uma?”
MAT.20.16	Hidedemi Yesu gigahetalahobuhobu kadu yana gahe giluyabuna gigayo, “Au badi wai hinagona-ma wai hinamulina tu badi wai himulina-ma wai hinanagona.”
MAT.20.19	Nuwanuwadi alikeya hinahegeku fa'ina yo'o tulidiyao nimadiya hinahegenauweku be badi hinahawavelaigeku kadu hinamunukoyokoyoku ada kelose againe hinatutuvefoseku. Atu tova anaveto againe Yaubada alikeya ginasivemididiku.” Hidedemi Yesu givenuwa'atadi.
MAT.20.20	Tu medema tovai-nadi Sebedi vavinena wanatudiyao Yesu againe hi'ela hi'ibo'ula-mo'a be higa tamo gavadi fa'ina hinave'o'ola.
MAT.20.21	Bana gigayo, “Gavadi-yo wa'ela?” Badi higayo, “Udavehimeya be tova mulina unakaiwabu-mo'a againe, hida natukweyao adi'iselu buye wadakaiwabu higa i'ataginiya kadu i'imawaniya hidavetoga.”
MAT.20.23	Yesu gigayo, “Wona velemona yaku tagiya yaku aulolo ana gowa againe wanayu tu gaveyao i'atagikuya i'imawakuya hinavetoga, medema keke yaku abavehimeya. Au gaveyao fa'idiya Kamaku mena abavetoga kikaiwabuna gikidewedewena, medema hinavaina.”
MAT.20.24	Tu tomuliya velugadiyao teni Sebedi natuneyao adi'iselu yadi ve'o'ola hinogalina againe hinuwakoyoyedi. 
MAT.20.25	Au Yesu gikovavaga'auhidi gigahedi gigayo, “Omi wahalamanena yo'o tulidiyao yadi tovehimeya yadi wa'agodadaga hi'ita'itave'avidi, kadu yadi tokaiwabu yadi waselakalaka kaliva koyokoyodiyao higahegahedi. 
MAT.20.26	Tu omi'iyao ma keke medede amine wanahuluhuluva. Au gaveyao omi agaimiya nuwanuwami wanakikaiwabu, medema tobohiyamiyao agaidiya wanavetofaisewa. 
MAT.20.27	Kadu gaveyao nuwanuwami wanavetonagona, medema tobohiyamiyao agaidiya wanave'agetoga. 
MAT.20.28	Meda anafaiweya Iya Tohobu'ela keke omi tomiyababi agaimiya gada'ela be omi wanavelugaku fa'ina. Au ga'ela be Iya omi ganavelugami ada yawaiku ganahawahegena be mena yaku laufata againe moya'aimi yami koyona fa'ina yogoyogonimiyao wamimiyami-ma ganayaumi.” Hidedemi Yesu gigahe.
MAT.20.29	Tu Yesu ana tomuliya buye melala ana egana Yeliko hilowolowoga tu yo'o lakahidi hivebwa'uliyena. 
MAT.20.30	Tomatakoyo adi'iselu edeya hihiyoto tu Yesu lilidiya ginauna ma hinogalini-yo hivebutu hikovakova higayo, “Kauveya, O Devida bwanenena, uda'itanuwakabubuyema.”
MAT.20.31	Kaliva yo'oyo'o agaidiya hidakeyedi be higa hinave'amata. Tu badi kadu agodi gilakata-mo'a hikovadona higayo, “Kauveya, O Devida bwanenena, uda'itanuwakabubuyema.”
MAT.20.32	Au Yesu ginumidi ada giyowanidi be hi'ela ada gigayo, “Gavadi nuwanuwami omi fa'imiya ganagani?”
MAT.20.33	Badi higayo, “Kauveya, matama gida'italele.”
MAT.20.34	Au Yesu gihinekalikaliyedi matadi gikibwa'ena ada auhe'ama matadi gi'ita'italele ada Yesu himuliyena.
MAT.21.1	Yesu ana tomuliya buye Yelusalema againe hinauna tu Bedefegi oya Olive againe hiyemu. Mededei hiyemu tu ana tomuliya adi'iselu gigahedi be wai hinanagona. 
MAT.21.2	Gigahedi gigayo, “Omi wai wananagona yuwa melala againe wanaluku, ada doniki wanatudi ai againe hiluhifodi-ma wanamadu'itadi. Au wanayaudi be Iya agaikuya wana'aliyedi. 
MAT.21.3	Ada ka'i tamo hakwadi ginagahe vaita gavadi wanagani, au wanagahedi wanagayo, Yama Kauveya nuwanuwana me'ama. Ada au ginahawahegedi be wana'aliyedi.”
MAT.21.4	Hidede amine hihuluva be gavaimi tuwai-mo'ena Yaubada bonana ana to'awatalatalaina gigaheye-vagahina, medema ginalakayemu velemo'ena. Gigayo,
MAT.21.5	Wa'ita, yami tokaiwabu omi agaimiya gi'ela'ela,
MAT.21.5	Bana'e kaliva umaumana doniki kwaune ginanauna.
MAT.21.5	E, yana wanuwahobu doniki natudi againe giyage be ginanauna.
MAT.21.5	Hidedemi to'awatalatalaina miYelusalema adi egana velugana miSaiyoni fa'idiya gigahe.
MAT.21.6	Tu tomuliya adi'iselu hina ada Yesu givehimeyedi amine hidewa. 
MAT.21.7	Doniki wanatudi hi'aliyedi, adi aikeva kwaudiya hiyavelina be Yesu giyage. 
MAT.21.8	Kadu yo'o lakahi-mo'edi hi'ela, tufoidi adi aikeva edeya hiyaveyavelina kadu tufoidi ai laganina hikuyana be edeya hiyaveyavelina. 
MAT.21.9	Ada yo'o tufoidi wai hinagona tufoidi wai himulina, ada Yesu buye hinauna tu hikovakova higayo,
MAT.21.9	“Hosana, Devida bwanenena O adavadava.
MAT.21.9	Kaiwabu ana eganeya u'ela'ela-ma au Yaubada ginanuwakabubuye.
MAT.21.9	Kadu tomiyalobama O hinadavadava,
MAT.21.9	yadi vesiule hinayakahina.”
MAT.21.10	Hinauna tu hidedemi hikovakova, ada Yesu Yelusalema againe giluku-yo melala kalivai-dina moya'aidi hiyo'oyo'o hilahalahaga higayo, “Bana hima hakwa'adi?”
MAT.21.11	Badi yo'o Yesu hibwa'ulina-ma higayo, “Bana hidevama Yaubada bonana ana to'awatalatalaina ana egana Yesu, kwanaNasaledi Galili ana fafaliya gitauya.”
MAT.21.12	Tu Yesu manuwa-tafalolo lakahina ana eda'awaneya giluku be badi mene manuwa-tafalolo againe hilukimokimone-ma giwavidi, mani tulina tulina ana tosenisi yadi tolama givetala'afufuna kadu kaliva bunebune abaveyao fa'ina hikimonevedamanedi-ma yadi abavetoga gituwabwatavilana. 
MAT.21.13	Gigahedi gigayo, “Yaubada bonana eto'etoladina gigahe gigayo,
MAT.21.13	Yaku manuwa hinavewagana abave'ove'o'ola ana manuwa.
MAT.21.13	Tu omi'iyao ma vaita tokai'afu yadi abaga amine wafaisewana.” Hidedemi Yesu gidakeyedi.
MAT.21.14	Bana manuwa-tafalolo againe gimiyami tu tomatakoyo kadu tovefela Bana againe hi'ela be gisiveyawadi. 
MAT.21.15	Atu abaveyao ana tofaisewa kikaiwabudiyao kadu Mosese yana vehimeya ana tovehawala abaveyaulowoga Yesu gifaisewadi-ma hi'ita-yo hinuwakoyo. Kadu we'owe'o hi'itadi, manuwa-tafalolo ana eda'awaneya hiluku hikovakova higayo, “Hosana, Devida bwanenena kanadavadavana.” Ada hinogali-yo meda hinuwakoyo.
MAT.21.16	We'owe'o kadu fwefweya u'alaveleveledi be hinahawadavadava-mo'e.”
MAT.21.17	Au Yesu ginuyabuyabudi be gina Yelusalema gihegena tu melala ana egana Bedani againe gina ginauda.
MAT.21.18	Bogi gida tu mala gilauna Yesu gi'enohobu Yelusalema againe ginauna tu mafu gilauna. 
MAT.21.19	Ai ana egana fiki edeya gi'ita-yo gina guwana gilele tu lukuminaga gidauda. Au ai againe gigahe gigayo, “Aimo tova mulina kadu keke unayoyo, keke-mo'a.” Auhe'ama ai gimadu'awa'ulona.
MAT.21.20	Ana tomuliya hi'ita-yo hiyaulowoga higayo, “Gavaiya'amine fiki gimadu'awa'uloni?”
MAT.21.22	Ka'i yami wavetumagana Yaubada againe wanave'o'ola, au gavaimi wave'o'ola medema wananuhagana.” Hidedemi Yesu gigahedi.
MAT.21.24	Yesu gigayo, “Kadu yaku toliluvaluva sa'eyana omi agaimiya ganasena. Ka'i bonaku wanafatana amine o Iya kadu yaku abavehimeya inubana fa'ina ganavenuwa'atami. 
MAT.21.25	Yoni Tobafitaiso yana faisewa ma hakwadi abavehimeya Yoni givele-yo kaliva gikivebafitaisoyedi? Ka'i yana abavehimeya Yaubada againe give'inuba o ka'i kaliva agaidiya?”
MAT.21.25	Yesu gigahe-yo badi hivebutu buye hivekwageya higayo, “Ka'i kanagahe vaita Yoni yana abavehimeya Yaubada againe gidave'inuba au Bana ginagaheda ginagayo, Ka'i Yaubada againe digo, gavadi-yo Yoni yana gahe keke wadavetumaganeni? 
MAT.21.26	Tu ka'i kanagahe vaita kaliva agaidiya gidave'inuba, au yo'o kamatausedi higa vaita gavaimi hinakivekoyoda, fa'ina moya'aidi hinuwanuwa vaita Yoni Yaubada bonana ana to'awatalatalaina.”
MAT.21.27	Hidedemi tonagona hinuwanuwa fa'ina Yesu yana toliluvaluva hidemi hifatana higayo, “Ka'iwa. Ime keke adahalamaneni.” Bana gigayo, “Omi keke wadagaheku fa'ina, meda anafaiweya Iya keke ganavenuwa'atami hade'againe yaku abavehimeya give'inuba-yo hida gaitoma gafifaisewadi.
MAT.21.28	Ganagahe tu wanavanenega. Kaliva sa'eyana gimiyami natuneyao kaliva luhei. Gina tomo'ainagona gigahena gigayo, Natuku, adamoya unana yaku faha againe unafaisewa. 
MAT.21.29	Bana gidibutoyoga be gimiyami tu muliya nuwana gi'avilana be gina gifaisewa.
MAT.21.30	Au kaliva gina kwamaneya meda anafaiweya gigahena vaita ginana faheya. Bana gigayo, Yamumuna, ganana. Tu keke gidana.
MAT.21.31	Hadema kaliva tamana yana nuwanuwa gi'itave'avini?” Badi higayo, “Bana gimidigahena-ma.”
MAT.21.31	Yesu gigahedi gigayo, “Gagahe velemo'ena, badi koyodiyao higa takesi ana toyaudi kadu vevine yamayamadadadiyao omi tonagona tafatafalolomiyao hitubuhegemi be Yaubada yana yo'ogaga agaidiya himidiluku. 
MAT.21.32	Wa'ita, Yoni Tobafitaiso omi agaimiya gilakayemu be eda yegayegana ginavehawalemi, tu yana laumamala keke wadavetumaganeni. Atu badi koyodiyao higa takesi ana toyaudi kadu vevine yamayamadadadiyao hivetumaganena. Badi hivetumaganena be omi wa'itadi, tu au ai'adi keke-mo'a wadanuwavilani-yo wadavetumaganeni.” Hidedemi Yesu kaliva lakahidiyao gigahedi.
MAT.21.33	Kadu Yesu gigayo, “Gahetalahobuhobu kadu sa'eyana wananogalina. Kaliva lakahina ai guwana ana egana kelefi yana babi againe gifahana. Faha gi'alana, kahu giyalana be aimo guwana ana abavagafuwafuwa fa'ina, kadu kweda tunugina faha ana itave'avina fa'ina giyogona. Kelefi ana faha gikidewedewena gihavaina, kaliva tufoidi faha ana to'itave'avina gisedi tu yana melala gihegena gina mali fafaliya ginunudadana. 
MAT.21.34	Himiyami tu kelefi ana aikolu ana tova giyemu againe, tonifaha ana agetoga faha ana to'itave'avina agaidiya gi'iveninisedi be ana guwa hinavaina.
MAT.21.35	Badi to'itave'avina agetoga hikive'avidi, sa'eyana himunukoyokoyona, sa'eyana hiluve'alikana kadu sa'eyana hitutuve'alikana. 
MAT.21.36	Au kadu agetoga velugadiyao tufona moya'aidi gi'iveninisedi tu to'itave'avina meda anafaiweya hikivekoyodi. 
MAT.21.37	Muliya-mo'ane natuna badi agaidiya gi'iveninisena. Gigahe gigayo, Natuku be hinave'amohimohinena.
MAT.21.38	Tu to'itave'avina tonifaha natuna hi'ita-yo taudiyao hive'agahegahe higayo, Hida hima bana ana hilafa. Wa'ela be kanaluve'alikana ada yana babi kanavaina. 
MAT.21.39	Au hikive'avina ala kwaune hituwa'atugena be hiluve'alikana. 
MAT.21.40	Wananuwanuwa. Tonifaha ginayewa'ela ana toveya, badi to'itave'avina gavaimi ginahuluvidi?”
MAT.21.41	Hidedemi Yesu gitoliluvaluva tu badi kaliva lakahidiyao hifatana higayo, “Makewa wadema kaliva koyo-mo'edi ginamunukoyokoyodi tu hina'alika. Ada to'itave'avina velugadiyao ginavegidedi be yana faha hina'itave'avina, ada tova tova guwana ginaboyalina amine ana guwa hinavelevelena.”
MAT.21.42	Ogola manuwa ana to'aiyogona hikilowena-ma
MAT.21.42	au holili'abi manuwa hinafane-mo'ane gimidimidi.
MAT.21.42	Kaiwabu yana vehimeya againe au hidemi gilakayemu,
MAT.21.42	ada medema gilubode-mo'ena ide matadeya.”
MAT.21.43	Hidedemi Yesu Yaubada yana gahe Natuna ana kilowa fa'ina giyakahina tu yana gahe giluyabuna gigayo, “Gagahemi Yaubada omi miYuda ginahawatami be yana faha ginalemami. Au yo'o tulidi ginavegidedi be Yaubada yana faha hina'itave'avina, higa badi guwadi yamumuna yadi dewa againe hinaseyemaunena-ma kalivai-dina. [ 
MAT.21.44	Gava kaliva mena ogolai-nadi againe ginabe'u, medema luluna gina'adobona, atu gava kaliva ogola gina'alatagona, medema luluna gina'amuhumuhuna.]” Hidedemi Yesu gigahe.
MAT.21.45	Tu badi abaveyao ana tofaisewa kikaiwabudiyao kadu Falisi Yesu yana gahetalahobuhobu hinogalina againe, badi fa'idiya gilulukahihi ma hi'ayaunena. 
MAT.21.46	Au eda hilelena be higa hinakive'avina, tu moya'aidi hinuwanuwa vaita Yesu Yaubada bonana ana to'awatalatalaina fa'ina yo'o himatausedi, au higa-wayoga keke adifaiweya.
MAT.22.1+MAT.22.2	Tu Yesu gahetalahobuhobu amine kadu givehawaledi gigayo, “Kaliva yadi luku Yaubada yana yo'ogaga agaidiya hidede amine. Tokaiwabu sa'eyana natuna kaliva ginanagi ada ana avemwamwala gikidewedewena. 
MAT.22.3	Gikidewedewena gihavaina, yana tomaduyowayowana gi'iveninisedi be badi boi avemwamwala fa'ina givenuwa'atadi-ma hina'ela tu hidibutoyoga.
MAT.22.4	Au yana tomaduyowayowana kadu velugadiyao gi'iveninisedi be badi boi avemwamwala againe giyowanidi-ma hinavenuwa'atadi hinagayo, Yaku avemwamwala ahe gakidewedewena. Bulumakau lakahidi kadu bulumakau natudiyao gaveve'ahiyauwadi-ma ahe himunudi be hivekamoga. Gaitoma moya'aina ahe hikidewedewena. Au natuku yana nagi ana avemwamwala againe wana'ela.
MAT.22.5	Hidedemi hivenuwa'atadi tu yadi gahe keke hidavenogaleni, au yadi faiseweya hi'abinauna. Kaliva sa'eyana gina yana faheya, kadu sa'eyana gina yana sitoweya. 
MAT.22.6	Kadu kaliva tufoidi tokaiwabu ana agetoga hikive'avidi-yo himunukoyokoyodi be hiluve'alikadi. 
MAT.22.7	Bana tokaiwabu valeyadi ginogalini-yo gi'ila'a. Au yana tolugaviya gi'iveninisedi be mena toluve'alika hiluve'alikadi ada yadi melala hikabuna.
MAT.22.8	Badi tolugaviya hina tu ana agetoga kadu giyowanidi be gigahedi gigayo, Yaku avemwamwala ahe gakidewedewena tu badi gayowanidi-ma hidibutoyoga fa'ina iya kadu gadibutoyogedi, keke adifaiweya hina'ela. 
MAT.22.9	Au eda lakahina melala hinafane wanana be gaveyao moya'aidi wananuhagadi, medema yaku avemwamwala againe wanayowanidi. 
MAT.22.10	Hidedemi gigahedi tu badi tomaduyowayowana hilowoga be eda lakahina againe hina kaliva moya'aidi yamumudiyao kadu koyodiyao hivega'auledi be avemwamwala ana manuwa-abavaga'auta hivemagana.
MAT.22.11	Atu bana tokaiwabu giluku be yana wakawaka gida'itadi ma kaliva sa'eyana gi'itana nagi ana vaigau keke gida'oseni. 
MAT.22.12	Au gigayo, Tobohiyaku, gavadi-yo nagi ana vaigau keke uda'oseni tu yaku avemwamwala againe uluku? Kaliva meyana gibou.
MAT.22.14	Kadu Yesu yana gahe giluyabuna gigayo, “Yaubada moya'aidi giyowanidi tu tufoidi moya'aidi keke hidavenogaleni fa'ina tufoidiga giluwafadi be yana yo'ogaga agaidiya hinaluku.”
MAT.22.15	Tu badi Falisi Yesu yana gahe hinogalini-yo hilowoga hina hivevai be yadi toliluvaluva againe hinavebauna be higa tamo gavadi koyona ginagaheyena. 
MAT.22.16	Adi tomuliya kadu Helodi yana yo'o kalivadi tufoidi hi'iveninisedi be Yesu againe hi'ela higayo, “Tovehawala, ime ahalamanena O ya gahe velemo'ena, keke udave'alololo. Yaubada yana eda fa'ina uvehavehawala velemo'ena. Ada keke kaliva udamatausedi fa'ina kaliva yadi kikaiwabu keke udanuwenuweni, au ugahe-mo'edi. 
MAT.22.17	Au anatoliye be ya nuwanuwa sa'eyana anahalamanena. KwanaLoma yada tokaiwabu lakahina Sisa againe takesi kanasena, ka'i medema gilubodana o ka'i keke?”
MAT.22.18	Tu Yesu yadi ve'alololo ase'asediya gi'ita-yo gigayo, “Omi kaliva meyami luhei, gavadi-yo wanuwanuwa vaita wanavebauku? 
MAT.22.19	Kabala yami takesi fa'ina wanasena-ma wanavehawaleku.” Au kabalai-nadi hivehawalena. 
MAT.22.20	Au gitoliluveluvedi gigayo, “Hida hakwadi magigina? Kadu hakwadi ana egana mene kabala againe hikilumini?”
MAT.22.22	Ada au yana bonalaufata hinogalini-yo hiyaulowoga. Au hihegena be hina.
MAT.22.24	Badi higayo, “Tovehawala, Mosese yana buki-vehimeya againe hidede amine gi'etoladi. Ka'i kaliva sa'eyana natuna keke tu gina'alika, au tobohiyana yana vayasi anafaiweya gidanagina be tobohiyana ana hilafa fa'ina natuneyao gina'ivetubugidi. Au hidede amine Mosese givehimeya. 
MAT.22.25	Au kaliva tobohiyaneyao adi yo'o seveni ime agaimeya himiyami. Tomo'ainagona ginagi tu gi'alika ada natuna keke fa'ina, taina yana vayasi ginagina. 
MAT.22.26	Meda anafaiweya taina natuna keke tu gi'alika ada hinunauwena hinunauwena tu taina kaliva anaveseveni natuna keke tu gi'alika. 
MAT.22.27	Muliya-mo'ane kwamayoku gi'alika. 
MAT.22.28	Au kaliva adiveseveni kwamayoku sa'eyana hinagina fa'ina, aimo tova mulina kaliva hinamididi-havagi ana toveya bana kwamayoku-nadi ma gava kaliva vavinena?”
MAT.22.29	Atu Bana Yesu gigayo, “Yaubada bonana ana vehawala kadu Yaubada yana faiwala keke wadahalamaneni fa'ina, omi keke wadanuwanuwa tunutunugina. 
MAT.22.30	Tova mulina to'alika yadi mididi-havagi ana toveya, lobama ana tovenuwa'ata himimiyami amine meda kaliva hinamiyami. Kaliva vevine keke hinanaginagi keke hinavenavenagi. 
MAT.22.31	Tu to'alika yadi mididi-havagi fa'ina ganagahe. Yaubada omi agaimiya gavaimi gigahe ma ma'i wahawahawana o ka'i keke? 
MAT.22.32	Gigayo, Iya'eku Abelahamo yana Yaubada gamimiyami, kadu Aisake yana Yaubada gamimiyami, kadu Yakobu yana Yaubada gamimiyami. Hidedemi Yaubada gigahe. Badi kaliva wavewagadi ali'alikadiyao ma Yaubada yawayawadiyao gi'ita'itadi. Au Bana'e kaliva alu'aluwadi yawayawana yadi Yaubada, keke ali'alikadiyao yadi Yaubada.”
MAT.22.33	Ada au yo'o hivanevanenega-ma mena yana vehawala hinogalini-yo hiyaulowoga.
MAT.22.34	Tu Falisi Yesu yana bonalaufata hagihagina againe badi Sadusi yadi gahe givetufagolohina ma hinogalina againe buye hivaga'auta. 
MAT.22.35	Bana Falisi sa'eyana buki-vehimeya ana tonuwahuya ma yana toliluvaluva sa'eyana giyakahina be higa Yesu ginavebauna. 
MAT.22.36	Gigayo, “Tovehawala, yada buki-vehimeya againe hadema vehimeya wai ginago?”
MAT.22.38	Mena vehimeyai-nadi wai ginagona kadu vehimeya lakahi-mo'ena. 
MAT.22.39	Kadu vehimeya lakahina anavelu ma vehimeya nagona ana nuwanuwa amine, higa tauni unuwakabubuye amine tobohiyamomo unanuwakabubuyedi. 
MAT.22.40	Mena vehimeyai-dina luhei au vehimeya lakahina. Mosese kadu Yaubada bonana ana to'awatalatalaina yadi vehawala matatabuna againe vehimeyai-dina matana matana fa'ina hikivetuvetunuda.”
MAT.22.41+MAT.22.42	Tu badi Falisi aimo se'eyaine hivaga'auta tu Yesu gitoliluveluvedi gigayo, “Yaubada yana Tovegida ana egana Keliso fa'ina gavaimi wanuwanuwa? Bana'e hakwadi bwanenena?” Badi higayo, “Bana'e Devida bwanenena.”
MAT.22.43	Yesu gigayo, “Ka'i Bana'e Devida bwanenena au gavadi-yo tauna bwanenena aimo ginatubuyemu-ma givewagani Kaiwabu? Fa'ina tuwai-mo'ena Alu'aluwa Mahalina yana kivetuvetunu againe Devida gigahe gigayo,
MAT.22.44	Nima i'atagikuya unahiyoto. O unamiyami tu
MAT.22.44	nibaimomo ageyafayafaniya ganasedi.
MAT.22.45	Au hidede amine Devida Keliso givewagana yaku Kaiwabu, tu gavaiya'amine yana Kaiwabu kadu bana bwanenena muliya gitubuga amanadi?” 
MAT.22.46	Hidedemi Yesu gigahe tu keke tamo hakwadi anafaiweya bonana gidafatani, au hive'amata. Ada medema aiyetai-nadi toliluvaluva kadu keke velugana hidaseni, au himatauta fa'ina hi'ilova.
MAT.23.1+MAT.23.2	Tu Yesu yo'oyo'o kadu ana tomuliya agaidiya gigahe gigayo, “Badi Mosese yana vehimeya ana tovehawala kadu tonagona tafatafalolodiyao adi egana Falisi au Mosese ana hilafa, yana vehimeya fa'ina kaliva hikikivetuvetunudi. 
MAT.23.3	Badi Mosese ana hilafa fa'ina gavadi gavadi hivehawala, medema wanavenogalena be wanamuliyena. Atu gavaimi hidewadewa medemi keke wanamuliyeni, fa'ina kebuladiya higahe yamumuna tu ase'asedi tulina fa'ina keke hidadewadewa yamumuna. 
MAT.23.4	Yadi vehawala tulina tulina au vitana, vaita vainuwana lakahina u'umiya hidaseni tu taudiyao mena vehimeya ana itave'avina againe keke ma'ita hidavelugami.
MAT.23.6	Nuwanuwadi avemwamwala againe kadu manuwa-abavehawala ana egana sinagogi agaidiya abavetoga kikaiwabuna againe hinavetoga. 
MAT.23.7	Kadu nuwanuwadi kaliva abakimokimone againe hinalusiuleyedi kadu yadi wawowomumu hinavewagadi kauveya.
MAT.23.8	Tu omi'iyao ma moya'aimi yami yo'o sa'eyana ada Iya'eku yami Kaiwabu lakahina fa'ina keke wananuwanuwa be higa vaita hinahawavelakahiyemi. 
MAT.23.9	Kadu Tamami lobameya gimimiyami-ma sa'eyanaga fa'ina keke tamo hakwadi gava babiya wanahawavetamaneni. 
MAT.23.10	Kadu yami tovehawala sa'eyanaga higa Iya'eku Keliso fa'ina keke wananuwanuwa be higa vaita kaliva hinavewagami tovehawala. 
MAT.23.11	Gava kaliva agaimiya kikaiwabu-mo'ena, medema omi agaimiya anafaiweya gidave'agetoga. 
MAT.23.12	Hai kaliva tauna ana egana ginakilakahina, Yaubada mena kaliva ginakivewowomumuna. Hai kaliva tauna ginanuwahobu, medema ana egana Yaubada ginakilakahina.
MAT.23.13	Hoiyoi Mosese yana vehimeya ana tovehawala kadu Falisimomo! Omi meyami luhei ma vita lakahina wananuhagana. Fa'ina badi nuwanuwadi Yaubada yana yo'ogaga agaidiya hinaluku be ase'asediya ginavehivehimeya-ma magigidi wanubodana. Omi taumiyao keke wadaluku kadu badi nuwanuwadi hinaluku-ma wahawatadi. [ 
MAT.23.14	Hoiyoi Mosese yana vehimeya ana tovehawala kadu Falisimomo! Omi meyami luhei ma vita lakahina wananuhagana. Fa'ina sikwasikwadiyao yadi lokoloko walemadi ada wave'ove'o'ola-fa'ila be higa kaliva hinahawaveyamumuyemi. Yami koyona ve'o'ola-fa'ila againe wakevana fa'ina ami vita gavatubuga wananuhagana.]
MAT.23.15	Hoiyoi, Mosese yana vehimeya ana tovehawala kadu Falisimomo! Omi meyami luhei ma vita lakahina wananuhagana. Yamina avaleya kadu lehageya lauva lakahina wanunauwena be higa vaita kaliva sa'eyanaga wananuhagani-yo omi agaimiya ginavetomuliya ada yami dewa tuwaina gina'ita'itave'avina. Ada ahe wanavehawaleni-yo yana dewa koyona yami dewa koyona ginatubuhegena. Ai'ala'alata againe omi vita lakahina wananuhagana, tu bana ami tomuliya gikoyo-mo'a ma vita lakahi-mo'ena ginanuhagana.
MAT.23.16	Hoiyoi omi tokivetuvetunu matami uyu'uyuyuna ma vita lakahina wananuhagana! Fa'ina omi wagahe wagayo, Gava kaliva manuwa-tafalolo lakahina ginayakahini-yo ginawonadabadaba, medema gahe-kawowo. Atu gava kaliva manuwa-tafalolo ana vaigau ginayakahini-yo ginawonadabadaba, medema gahe velemo'ena. Au gavaimi giwonadabadaba, medemi gidadewadewa. Hidedemi wagahe. 
MAT.23.17	Omi kaliva natuneyao. Gahe wananogalina kadu matami ginamahalina. Manuwa-tafalolo gaitoma sevesevehailana. Ka'i keke sevesevehailana digo, ana vaigau kadu gaitoma-kawowo. Hadema gaitoma lakahi-mo'ena, ka'i vaigau o ka'i manuwa-mo'ena? 
MAT.23.18	Kadu wagahe wagayo, Gava kaliva manuwa-tafalolo ana atudidiga ginayakahini-yo ginawonadabadaba, medema gahe-kawowo. Atu gava kaliva abaveyao manuwa-tafalolo ana atudidiga againe gidauda-ma ginayakahini-yo ginawonadabadaba, medema gahe velemo'ena. Au gavaimi giwonadabadaba, medemi gidadewadewa. Hidedemi wagahe. 
MAT.23.19	Omi kaliva matami abodana. Manuwa-tafalolo ana atudidiga gaitoma sevesevehailana. Ka'i keke sevesevehailana digo, abaveyao atudidiga againe gidauda-ma kadu gaitoma-kawowo. Hadema gaitoma lakahi-mo'ena, ka'i abaveyao o ka'i atudidiga-mo'ena? 
MAT.23.20	Au wanogali! Gava kaliva yana wonadabadaba againe manuwa-tafalolo ana atudidiga giyakahina, medema atudidiga-mo'ena tu kadu abaveyao atudidigeya gidauda-ma giyakahina. Wonadabadaba luhei tu adi nuwanuwa au sa'eyana. 
MAT.23.21	Ada gava kaliva yana wonadabadaba againe manuwa-tafalolo giyakahina, medema manuwa-tafalolo mo'ena tu kadu Bana'e manuwa-tafalolo againe gimimiyami-ma giyakahina. Wonadabadaba luhei tu adi nuwanuwa au sa'eyana. 
MAT.23.22	Ada gava kaliva yana wonadabadaba againe lobama giyakahina, medema Yaubada yana abamiyami kikaiwabuna tu kadu Yaubada Tauna giyakahina. Wonadabadaba luhei tu ana nuwanuwa au sa'eyana.
MAT.23.23	Hoiyoi Mosese yana vehimeya ana tovehawala kadu Falisimomo! Omi meyami luhei ma vita lakahina wananuhagana. Fa'ina vehimeya kabi'ona wa'itave'avina, higa gaitoma-kawowo naiya'au'a saikuku mawa gavadi gavadi wamagana ami kevakeva ana kivehivehimala fa'ine wavaivaina be Yaubada yana tufo waseusena, tu vehimeya lakahina keke wada'itave'avini. Omi keke wadanuwanuwa tunutunugina, kaliva keke wada'itanuwakabubuyedi kadu gavaimi gavaimi wagahegahe medema keke wadanuwa-nunauyeni. Mena vehimeyai-dina lakahina, nuwanuwa tunutunugina, itanuwakabubu, gahe ana nuwanunauya wada'itave'avina tu kadu vehimeya kabi'ona wana'itave'avina, higa Yaubada yana tufo wanaseusena. 
MAT.23.24	Omi tokivetuvetunu matami abodana. Dewa kabi'ona wa'ita'itave'avina tu dewa lakahina keke ma'i wadanuwenuweni. Omi keke nuwanuwami kevakeva koyodi wana'ani fa'ina, ka'i namokilikili ami bwaiya ginatowa, au wamaduvaihegena tu ka'i kevakeva ana egana kameli bwaiya ginatowa, kevakeva koyona nonogana watonona. Mena gahetalahobuhobu gayakahina-ma yami dewa gihawavemogatalena.
MAT.23.25	Hoiyoi Mosese yana vehimeya ana tovehawala kadu Falisimomo! Omi meyami luhei ma vita lakahina wananuhagana. Fa'ina ami gowa ami nau'a kwauna wakolakolana tu hinagena bwanebwanenena gidadauda amine, meda wowomi wa'ihagihagiyena tu nuwahinagemi kai'afu mata'alalaka againe gimaga. 
MAT.23.26	O Falisi mata abodana. Nagona gowa nau'a hinagena unakolana ada au kadu kwauna yegayegana ginayemu.
MAT.23.27	Hoiyoi Mosese yana vehimeya ana tovehawala kadu Falisimomo! Omi meyami luhei ma vita lakahina wananugahana. Fa'ina yami dewa vaita lahi kaliva hivevigauna amine. Getana ana ita yamumuna tu lahi hinagene to'alika luluna kadu magana koyona gidadauda. 
MAT.23.28	Meda anafaiweya omi ami ita vaita yegayegamiyao kaliva matadiya tu nuwahinagemiya ve'alololo dewa koyona tulina tulina gidadauda.
MAT.23.29+MAT.23.30	Hoiyoi Mosese yana vehimeya ana tovehawala kadu Falisimomo! Omi meyami luhei ma vita lakahina wananuhagana. Yaubada bonana ana to'awatalatalaina tuwai-mo'ena hi'alika-ma adi tomohuyahuya wakidewedewena, kadu Yaubada yana kaliva yegayegadiyao adi lahi wavevigauna wagayo, Ka'i ide'eyao bwanenedeyao yadi toveya kadamiyami digo keke badi amine kadahuluva, au keke to'awatalatalaina kadaluve'alikadi. 
MAT.23.31	Hidede amine wagahe fa'ina au taumiyao wahawavemogatala higa vaita omi badi to'awatalatalaina hiluve'alikadi-ma bwanenediyao. 
MAT.23.32	Bwanenemiyao hivebutu Yaubada yana to'awatalatalaina hiluve'alikadi. Au wamadu bwanenemiyao yadi faisewa wavaini be waluyabuni, to'awatalatalaina wanaluve'alika-'owodi.
MAT.23.34	Hidema fa'ina wanogali! Yaubada bonana ana to'awatalatalaina kadu tonuwahuya kadu yaku vehimeya ana tovehawala omi agaimiya gana'iveninisedi. Tufoidi aimo wanaluve'alikadi o ka'i kelose againe wanatutuvefosedi. Tufoidi yami manuwa-abavehawala ana egana sinagogi agaidiya bulava againe wanalaudi, kadu tufoidi melala tulina tulina agaidiya wanavenevenegadi. 
MAT.23.35	Ada au badi Yaubada yana kaliva yegayegadiyao moya'aidi hiluve'alikadi-ma adi matahiwadi omi miYuda agaimiya ginalakayemu. Boi tuwai-mo'ena Keni tobohiyana yana dewa yegayegana ana egana Ebeli giluve'alikana. Bana againe luve'alika give'inuba ada hinunauwena hinunauwena tu omi miYuda Sakalaiya Belekaiya natuna atudidiga liline manuwa-tafalolo ana eda'awaneya waluve'alikana. 
MAT.23.36	Wanogali! Mena luve'alika moya'aina ana laufata omi tova adamoya babiya watubuyemu-ma agaimiya ginalakayemu.” Hidedemi Yesu Falisi gigahedi.
MAT.23.38	Wa'ita, Yaubada ginanuyabuyabumi be amikaibe wanamiyami ami tolugolagola keke. 
MAT.23.39	Au gagahemi aimo keke-mo'a wana'ita-havagileku. Wanamiyami wananunauwena tu gana'ela-havagi yo wanagahe wanagayo, Bana Kaiwabu ana eganeya gi'ela-ma kanahawadavadavana.” Au hidedemi Yesu gigahe.
MAT.24.1	Tu Yesu manuwa-tafalolo lakahine gihobu, ada ginauna tu ana tomuliya Bana againe hi'ela be higa manuwa-tafalolo ana aiyogona tulina tulina vewaga hinavehawalena. 
MAT.24.2	Bana gigayo, “Wadema manuwa ana ita vewaga fa'ina ganagahe. Kabala againe hikivetalana tu aimo keke tamo kabala kabalahiyana tabone ginada, au moya'aina hinatutuyauyaulena.”
MAT.24.3	Tu Yesu gina oya Olive againe gilaka givetoga tu ana tomuliya adikaibe'uyanina Bana againe hi'ela hitoliyena higayo, “Unavenuwa'atama gava tova manuwa-tafalolo ana lauyawela ulukahihiyena-ma ginalakayemu? Ya yewa'ela-havagi kadu hida tova ana lauyabu ginaluveda'ufo againe, gava aituha ana'ita-yo anahalamane-hagihagiyeni?”
MAT.24.4	Yesu gigayo, “Aituha hidede amine. Taumiyao wana'itave'avimi be keke tamo hakwadi yana fwaya againe ginanuwa'abiyemi. 
MAT.24.5	Fa'ina aimo kaliva moya'aidi hina'ela aku egana hinayakahina hinagayo, Iya'eku Keliso higa Yaubada yana Tovegida. Hidedemi hinagahe be kaliva moya'aidi yadi fwaya againe hinanuwa'abiyedi. 
MAT.24.6	Kadu aituha sa'eyana ma gaviya moya'aina ginalakayemu ada kaliva yadi ve'amunumunuga butudi wananogalina, kadu hai lauveya hinalulugaviya medema valeyadi wananogalina. Atu wanogali! Keke ase'asemi gina'akolukoluni. Mena gaitomai-dina anafaiweya hidalakayemu tu tova ana lauyabu au aimo muliya-mo'ane ginalakayemu. 
MAT.24.7	Yo'o sa'eyana mali yo'o buye hinave'amunumunuga, kadu fafali sa'eyana mali fafali buye hinalulugaviya. Loka ada li'uli'u lakahina fafali tulina tulina agaidiya hinalakayemu. 
MAT.24.8	Venatuna ana tova ginaluveda'ufo againe, kwamayoku hinavefahedi-yo yadi aulolo ginavebutu. Meda anafaiweya mena gaitomai-dina galukahihiyedi-ma hinalakayemu againe, aulolo tagiya lakahina ginavebutu.
MAT.24.10	Ada medema tovai-nadi tufoidi moya'aidi yadi vetumagana hinahegena be hinanuwayewa. Ada tobohiyadiyao nibaidiyao agaidiya hinahawavemogataledi kadu hinavenikohiyedi. 
MAT.24.11	Ada falofita fwayafwayadiyao moya'aidi hinalakayemu be kaliva moya'aidi yadi fwaya againe hinanuwa'abiyedi. 
MAT.24.12	Ada koyona tulina tulina ginave'aliyahega fa'ina, tovetumagana tufoidi moya'aidi yadi hawahega tobohiyadiyao fa'idiya ginahavaina. 
MAT.24.13	Atu hai kaliva gina'atuvefa'ila be Yaubada againe ginamiyamiyave'avina tu alika ana maka, medema ganakibababalena. 
MAT.24.14	Ada yaku kaliva hida Venuwa'ata Yamumuna yo'o tulidi tulidi agaidiya hinalumamalena be babi matatabuna hinaluyabuna. E, kaliva hinavenuwa'atadi be higa Yaubada yana itave'avina againe adifaiweya hinamiyami be ase'asediya ginavehivehimeya. Hidedemi yo'o moya'aidi hinavenuwa'ata-'owodi tu muliya tova ana lauyabu ginalakayemu.” Hidedemi Yesu tova ana lauyabu fa'ina gilukahihi.
MAT.24.16	Abakivekoyo koyo-mo'ena abaga tafatafalolona againe wana'itana againe, omi Yudiya ana fafali againe wanamiyami-ma au oyeya wana'ota. 
MAT.24.17	Hai kaliva yana tolameya ginamiyami, medema keke yana manuweya ginaluku be higa yana lokoloko ginavaini. Au ginamadu'ota. 
MAT.24.18	Hai kaliva yana faheya ginamiyami, medema keke melaleya ginayewani be higa ana lifi ginavaina. Au ginamadu'ota. 
MAT.24.19	Hoiyoi vevine wahifugadiyao kadu vevine aimo hivehuvehuhu amanadi! Mena ota ana toveya vita lakahina hinanuhagana. 
MAT.24.20	Yaubada againe wanave'o'ola be higa mena gaitoma koyona keke wehi ana tova o sabati againe ginalakayemu. Naudadana sabati againe hawata gidadauda fa'ina, ka'i sabati o wehi digo gavaimi be oyeya wada'ota? 
MAT.24.21	Kadu medema tovai-nadi vita lakahi-mo'ena ginalakayemu. Mena vitai-nadi ma boi tuwai-mo'ena babi ana abave'inuba againe kadu tova hinafane keke hidanuhagani. Kadu aimo tova mulina keke hidede amine hinanuhagani. 
MAT.24.22	Tu Yaubada mena tova vita-mo'ena galukahihiyena-ma ana aiyeta gidabana be ginakali'uho. Ka'i keke gidadabani digo, kaliva moya'aidi hidabwavi. Atu Tauna yana kaliva giluwafadi be yana yo'ogaga agaidiya hiluku-ma adi lugolagola fa'ina mena tovai-nadi ginadabana hinafane be ginakali'uho.
MAT.24.23	Tu ka'i tamo hakwadi ginagahemi ginagayo, Wa'ela hida kalivai-nadi givekeliso-ma wa'ita, o ka'i ginagayo, Wanana yuwa kaliva givekeliso-ma wa'ita. Ka'i hidede amine ginagahe o keke bonana wanavetumaganeni. 
MAT.24.24	Au tova mulina tove'alololo hinalakayemu be hinagahe vaita hidavekeliso o ka'i hidavefalofita. Aituha fifiwaladi ada abaveyaulowoga badi hinafaisewadi be hinagaluvaluva vaita Yaubada yana kaliva ka'i yadi fwaya againe hinanuwa'abiyedi. E, kaliva vevine Yaubada giluwafadi be yana yo'ogaga agaidiya hiluku-ma hinagaluvaluvadi vaita hinanuwa'abiyedi. 
MAT.24.25	Wanogali! Tove'alololo yadi dewa fa'ina gavenuwa'ata-vagahimi.
MAT.24.26	Kadu'e, ka'i tamo hakwadi ginavenuwa'atami ginagayo, Wanana bana yuwava'ama givekeliso be wala'aiya gimimiyami-ma wana'itana, ka'i hidede amine ginagahe o keke wanana wana'itani. O ka'i ginagahe ginagayo, Bana givekeliso-ma mene vetawaneya gimimiyami, au keke bonana wanavetumaganeni. 
MAT.24.27	Keke wanavetumaganeni fa'ina Iya Tohobu'ela nama gisinamana amine ganahobu'ela-havagi. Nama gisinamana be auhe'ama lobama fafalina fafalina gituvemahali-'owona amine, meda Iya kaliva moya'aidi matadiya ganahobu'ela-havagi. 
MAT.24.28	Hai ubula siyona gilakalaka, medede againe manusiyo hinavaga'auta.” Hidedemi Yesu gigahe.
MAT.24.31	Yaubada yana tovenuwa'ata ganavehimeyena be hiulega ginayuvedonena, ada yaku tovenuwa'ata moya'aidi gana'iveninisedi be kaliva vevine Yaubada giluwafadi-yo yana yo'ogaga againe hiluku-ma hinavaga'auhidi. Fafali tulina tulina wabolimaneya wayavalaseya walaube'uya wa'oyeya, lobama inubane kadu ana lauyabu againe hinavaga'auhidi be Iya Tohobu'ela agaikuya hinavega'auledi.
MAT.24.32	Wa'ita, lalava ana dewa wananuwenuwena be enohega wanavaina. Lalava ginatafa ma ka'ita-yo kagayo, Kauwana yana tova giluvedaveda'ufo. 
MAT.24.33	Meda anafaiweya mena aituhai-dina galukahihiyedi-ma wana'itadi againe, au wanahalamanena yaku yewa'ela giluveda'ufo-mo'a. 
MAT.24.34	Gagahe velemo'ena hida tova ana yo'o keke moya'aidi hina'alika-'owoga tu nagona mena gaitomai-dina moya'aidi hinalakayemu. 
MAT.24.35	Lobama be babi ginayawowola tu bonaku keke ginayawowola, au ginaduva-vagata.
MAT.24.37	Boi tuwai-mo'ena Nowa yana toveya kaliva vevine hidewadewa amine, meda anafaiweya Iya Tohobu'ela yaku yewa'ela ana toveya kaliva hinadewadewa. 
MAT.24.38	Fa'ina boi tuwai-mo'ena mala aimo keke gidatuwa-mo'a kaliva vevine himiyami a'a hi'au'a bwai hiyuyu hinaginagi hivenavenagi au yadi havivila tulina tulina hinunauwena tu Nowa waka againe giyage aiyetai-nadi. 
MAT.24.39	Nowa giyage tu gavadi ginalakayemu-ma keke hidanuwenuweni. Au himiyamiya-kawowo tu mala gituwa'afufudi-yo moya'aidi hibwavi-'owoga. Meda anafaiweya Iya Tohobu'ela yaku yewa'ela ana toveya kaliva vevine hinadewadewa. 
MAT.24.40	Kaliva luhei faheya hinamiyami tu sa'eyana gananauwena sa'eyana ginamiya. 
MAT.24.41	Vevine luhei gufeya hina'i'ivilavila tu sa'eyadi gananauwedi sa'eyadi hinamiya.
MAT.24.43	Atu hidede amine wanahalamana. Ka'i tonimanuwa tokai'afu yana ela ana kauwana gidahalamanena digo, keke matana gidalowoni au gidalulauboda be tokai'afu keke anafaiweya gidaluku yana manuweya. 
MAT.24.44	Meda anafaiweya omi taumiyao wana'itave'avimi be wanalulauboda. Fa'ina gava kauwana Iya Tohobu'ela ganayewa'ela ma keke wadahalamaneni. Ka'i wanamiya-kawowo wanagayo, Keke adamoya gina'ela, au medema tovai-nadi ganavefuta'ami.
MAT.24.45	Tofaisewa kahihina ganalukahihiyena be wananuwenuwena. Gavaimi gidewadewa bana fa'ine higahe higayo, Wada tofaisewa bonabona'abina yana wanuwahuya gifififaisewa? Yana kauveya givegidena be gigahena gigayo, Iya ganana tu o aku agetoga una'itave'avidi, aiyeta sa'eyana sa'eyana adiga unaveleveledi. 
MAT.24.46	Ka'i gavaimi yana taubada givehimeyena medemi ginadewadewa tu yana taubada ginayewa'ela bonana gi'abi'abina-ma gina'itana, au bana tofaisewai-nadi vemwamwala ginanuhagana. 
MAT.24.47	Gagahe velemo'ena agaimiya kaliva lakahina yana lokoloko matatabuna ana to'itave'avina bana tofaisewai-nadi ginasena. 
MAT.24.48	Atu ka'i bana tofaisewai-nadi au kaliva koyona o nuwahinagene ginagahe ginagayo, Hima yaku taubada givekwalu lakahina. Ka'i keke ginamadu'ela. 
MAT.24.49	Ada au ginavebutu tobohiyaneyao higa tofaisewa velugadiyao ginamunumunudi, ada badi gufa koyona ana toyu-fa'ila buye hina'au'a hinayuyu. 
MAT.24.50	Ka'i hidede amine bana tofaisewai-nadi ginahuluva, au yana taubada yana ela againe ginavefuta'ana. Yana aiyeta o ka'i yana kauwana tofaisewa keke gidahalamaneni tu yana taubada ginayewa'ela. 
MAT.24.51	Au ginamunukoyokoyona ada ginahegenauwena be badi meyadi luhei adi matahiwadi amine bana ginanuhagana. E, bana badi buye hinatagitagi lakahina, kumidi hinahobe'uwana nuwadi ginavekubokubo.” Au hidedemi Yesu yana yewa'ela fa'ina gigahetalahobuhobu.
MAT.25.2	Vevine faifi kwavakwavadiyao tu faifi nuwanuwahuyadiyao. 
MAT.25.3	Badi kwavakwavadiyao yadi lamufa hinauwena tu keke gufa yadi aba'aihiwaga againe hidanauweni. 
MAT.25.4	Badi nuwanuwahuyadiyao ma yadi lamufa kadu gufa yadi aba'aihiwaga againe hinauwena. 
MAT.25.5	Tonagi givekwalu lakahina fa'ina vevine edeya hibodaboda tu matadi gineganega ada au hi'enonuwaulu.
MAT.25.6	Hidauda tu bogi nafone kaliva agodi hikovadona higayo, Tonagi giyemuyemu. Wa'ela be wamadubodebodeni. 
MAT.25.7	Au ulaulatana himidi yadi lamufa hikilakahidi.
MAT.25.8	Badi kwavakwavadiyao tobohiyadiyao nuwanuwahuyadiyao higahedi higayo, Ali ma'i gufa yama lamufa gikwe'ukwe'u.
MAT.25.9	Badi higayo, Keke. Ka'i hima omi'iyao ime'eyao keke adafata. Au wanana sitowa againe yami gufa wanakimonena.
MAT.25.10	Badi hinauna yadi gufa hinakimonena tu tonagi a giyemu. Ulaulatana ahe hikidewadewa-ma bana buye hiluku be avemwamwala hina'ana. Ada au wana hifalina.
MAT.25.12	Tu bana gigayo, Gagahe velemo'ena keke gadahalamanemi.”
MAT.25.14	Kadu Yesu gigahetalahobuhobu gigayo, “Kaliva Yaubada yana itave'avina againe himimiyami be ase'asediya givehivehimeya-ma yadi ihuluhuluva ganalukahihiyena. Kaliva lakahina mali fafali againe ginana fa'ina, yana tofaisewa giyowanidi be yana lokoloko nimadiya gisena higa hina'itave'avina. 
MAT.25.15	Kaliva sa'eyana K5,000 amine givelena, kadu sa'eyana K2,000 amine givelena, kadu sa'eyana K1,000 amine givelena. Gavaimi gavaimi adifaiweya hinafaisewa, medemi giveledi. Gifolaka gilowoga be gina. 
MAT.25.16	Gina tu tofaisewa K5,000 givelena-ma gififaisewa gififaisewa tu yana ve'atutamo'ai kadu K5,000 ginuhagana. 
MAT.25.17	Meda anafaiweya tofaisewa anavelu K2,000 givelena-ma yana faisewa againe kadu K2,000 give'atutamo'aina. 
MAT.25.18	Atu tofaisewa K1,000 givelena-ma gina kahu giyalana be yana taubada yana mani gikumulina.
MAT.25.19	Himiyami lauva tunugina tu mena tofaisewai-dina yadi taubada giyewana ada giyowanidi be yadi faisewa fa'ina hinavenuwa'atana. 
MAT.25.20	Bana kaliva K5,000 givelena-ma kadu yana ve'atutamo'aina buye gi'aliyena K5,000. Gigayo, Kauveya, K5,000 uveleku be ga'itave'avina. U'ita, yaku ve'atutamo'aina kadu K5,000 ganuhagana.
MAT.25.22	Kadu bana kaliva K2,000 givelena-ma gi'ela gigayo, Kauveya, K2,000 uveleku be ga'itave'avina. U'ita, yaku ve'atutamo'aina kadu K2,000 ganuhagana.
MAT.25.23	Yana kauveya gigayo, O tofaisewa hagihagi, bonaku gavele-ma u'abina. Gaitoma kabikabi'ona ufaisewa-hagihagiyena fa'ina abavehimeya moya'aina nimaniya ganasena. Agaikuya u'ela buye kanavemwamwala.
MAT.25.24	Au bana kaliva K1,000 givelena-ma gi'ela gigayo, Kauveya, a gahalamane. O kaliva nuwa koyona. Keke udafahafaha tu u'i'aiyala-kawowo. Keke udafifaisewa tu uyauyaudi-kawowo. 
MAT.25.25	Medema fa'ina gamatauta. Gana ya mani kahuya gasevauyena. U'ita, hidei ya lokoloko.
MAT.25.26	Au yana taubada gigayo, O tofaisewa koyo, dibu toyogina. O ugahe vaita udahalamaneku. Iya keke gadafahafaha tu ga'i'aiyala-kawowo kadu keke gadafifaisewa tu gayauyaudi-kawowo. 
MAT.25.27	Hidede amine iya fa'ikuya unuwanuwa fa'ina, vaita udana yaku mani banika againe udaseni be higa iya gayewa'ela againe, yaku mani ana ve'atutamo'aina buye gadavaina. 
MAT.25.28	Yaku mani K1,000 gavelena-ma wanavaiyewena be kaliva againe K10,000 gidadauda-ma wanavelena.
MAT.25.30	Ada au wama kaliva koyona keke gidadibudibumuhiga amanadi, melaleya wanahegehobuyena be umalovaneya ginamiyami. Medede againe kaliva hinatagitagi lakahina kumidi hinahobe'uwana nuwadi ginavekubokubo.” Au hidedemi Yesu gigahetalahobuhobu.
MAT.25.32	Tomiyababi yami yo'o tulina tulina Iya agaikuya wanavaga'auta. Ada yomuyomu adi to'itave'avina yana yomuyomu sifi fafaline kadu manugose fafaline ginasevehailedi amine, meda Iya tomiyababi yo'o luhei amine ganasevehailemi. 
MAT.25.33	Yaku sifi i'atagikuya ganasedi tu badi manugose ma i'imawakuya ganasedi.
MAT.25.35	Fa'ina mafu gilauku-yo a'a waveleku, agoku gitaina-yo bwai waveleku, Iya gavekwanahawahawala-yo yami manuweya walukuweku. 
MAT.25.36	Aku aikeva keke-yo aikeva waveleku, ga'aulolo-yo wa'itave'aviku, deliya gamiyami-yo wa'ela wamadubodaku.
MAT.25.37	Hidede amine kaliva yegayegadiyao ganagahedi tu badi hinagayo, Kauveya, gava tova a'ita mafu gilau-yo a'a avele, o ka'i ago gitaina-yo bwai avele? 
MAT.25.38	Gava tova a'ita O uvekwanahawahawala-yo yama manuweya alukuwe, o ka'i a aikeva keke-yo a aikeva avele? 
MAT.25.39	Gava tova a'ita u'aulolo-yo a'itave'avi o ka'i deliya umiyami-yo a'ela amaduboda?
MAT.25.42	Fa'ina mafu gilauku-yo keke a'a wadaveleku, agoku gitaina-yo keke bwai wadaveleku. 
MAT.25.43	Kadu Iya gavekwanahawahawala-yo keke yami manuweya wadalukuweku, aku aikeva keke-yo aku aikeva keke wadaveleku, ga'aulolo be deliya gamiyami-yo keke wada'itave'aviku.
MAT.25.44	Hidedemi ganagahedi tu kadu badi hinagayo, Kauveya, gava tova a'ita mafu gilau o ago gitaina o uvekwanahawahawala o a aikeva keke o u'aulolo o ka'i deliya umiyami-yo keke adaveluga?
MAT.25.45	Ada au Iya ganagahedi ganagayo, Gagahe velemo'ena gavadi gavadi hida kwamana kabi'ona tobohiyakweyao agaidiya keke wadavelugani, medema vaita Iya keke wadavelugaku.
MAT.25.46	Au badi hinana matahiwadi ana abageya hinamiyamiya-vagata, tu badi yegayegadiyao hinana yawai-vagata ana abageya hinamiyamiya-vagata.” Hidede amine Yesu gigahe.
MAT.26.3	Tu abaveyao ana tofaisewa kikaiwabudiyao kadu kaliva lakahidiyao bana abaveyao ana tofaisewa adi tokaiwabu yana manuwa againe hivaga'auta. Tokaiwabu ana egana Kaiyafasi. 
MAT.26.4	Hivaga'auta buye hivevai be higa Yesu hinakive'avikauyena be hinaluve'alikana. 
MAT.26.5	Higayo, “Ka'i yo'o hinave'atalalakalaka fa'ina, keke tafalolo lakahina ana toveya kanakive'avini.”
MAT.26.6	Tu Yesu Bedani melaleya gina Saimoni againe giwakawaka. Bana boi givedawodawowo fa'ina hivewagana tovedawodawowo. 
MAT.26.7	Saimoni yana manuweya himiyami tu kwamayoku sa'eyana Yesu liline gi'ela bunama yamumu-mo'ena fatana lakahina gi'aliyena. Mena bunamai-nadi aba'aihiwaga kugakugana againe gidauda, kuga ana egana alabasita. Ada Yesu gi'enolukekela gi'au'a tu u'una gibunamina.
MAT.26.8	Tu ana tomuliya hi'ita-yo hinuwakoyo higayo, “Gavadi-yo hidede amine gihiwa-kawowoni? 
MAT.26.9	Ka'i hida bunama gidakimonevedamanena o mani lakahina gidavaina be koyokoyo gidaveledi.”
MAT.26.10	Tu Yesu yadi nuwanuwa gihalamanena fa'ina gigahedi gigayo, “Gavadi-yo hida kwamayoku wa'ivewowomumuni? Ginuwakabubuyeku fa'ina yana gugai kanahawaveyamumuyena. 
MAT.26.11	Tova moya'aina koyokoyo hinafamiya himimiyami tu Iya keke aimo omi buye tova moya'aina kanamiyami. 
MAT.26.12	Tova kabisona gana'alika fa'ina hida bunamai-nadi wowokuya gihiwana be aku aihuya fa'ina gikidewedewe-vagahiku. 
MAT.26.13	Gagahe velemo'ena fafali ha'amine ha'amine kibababala ana Venuwa'ata Yamumuna hinalulumamalena, meda yana huluva hagihagina Iya agaikuya ma hinalukahihiyena be ana abanuwa'udu'udu fa'ina.”
MAT.26.14+MAT.26.15	Yesu gigahe-yo kaliva sa'eyana yo'o tuwelo agaidiya, ana egana Yudasi-Isikaliyota, gina abaveyao ana tofaisewa kikaiwabudiyao agaidiya gigahe gigayo, “Ka'i Yesu omi agaimiya ganahege'aliyena o mani gavaiyehi wadaveleku?” Au kabala siliva teti (30) hivelena. 
MAT.26.16	Medema tovai-nadi Yudasi givebutu tova yamumuna gilelele be Yesu nibaineyao agaidiya ginahawavemogatalena.
MAT.26.19	Au tomuliya Yesu givehimeyedi amine hina be Abamaduviviya a'ana hikidewedewena.
MAT.26.20	Mala gibogi Yesu ana tomuliya buye hi'enolukekela be hina'a. 
MAT.26.21	Ada hi'au'a tu Bana gigayo, “Gagahe velemo'ena kaliva sa'eyana agaimiya nibaikweyao agaidiya ginahawavemogataleku.”
MAT.26.22	Au hi'ase'u'aulolo hivebutu sa'eyana sa'eyana hitoliluveluvena higayo, “Kauveya, iya'eku ma ka'i keke?” Hidedemi higahe.
MAT.26.24	Iya Tohobu'ela gana'alika Yaubada bonana eto'etoladina gigaheyena amine. Tu hoiyoi kaliva Iya Tohobu'ela nibaikweyao agaidiya ginahawavemogataleku amanadi! Bana vita lakahina ginanuhagana. Ka'i bana kalivai-nadi keke gidatubuga, medema gidalubodana fa'ina keke vita gidawahini.”
MAT.26.25	Au bana tohawavemogatala Yudasi gigayo, “Tovehawala, iya'eku ma ka'i keke?” Yesu gigayo, “Au ugahe amine o'eni.”
MAT.26.29	Gagahemi hida babi ana oine tova adamoya buye kayuyuna-ma aimo keke ganayu-havagileni tu tova mulina Kamaku yana avemwamwala ginasena ana toveya, oine ivaguna Iya omi buye kanayuna. Mena avemwamwalai-nadi badi yana itave'avina againe himimiyami-ma fa'idiya ginasena.” Hidedemi Yesu givenuwa'atadi.
MAT.26.30	Ada au kwelidavadava hikweliyena. Hikweliyena gihavaina, hina oya Olive againe hilaka.
MAT.26.31	Sifi adi to'itave'avina ganamununa
MAT.26.31	ada sifi adi yo'o hina'abinauna.
MAT.26.33	Au Fita gigahena gigayo, “Ka'i badi moya'aidi hina'otayabuyabu digo, iya keke gana'otayabuyabu, keke-mo'a.”
MAT.26.35	Fita gigayo, “Ka'i nuwanuwadi iya O buye hinaluve'alikada, au keke-mo'a ganavekekeye.” Ada tomuliya moya'aidi kadu hidede amine higahe.
MAT.26.36	Tu Yesu ana tomuliya buye hina abaga sa'eyana ana egana Gedasemani againe himiyami tu gigahedi gigayo, “Hidedei wanahiyoto tu yuwa ganana ganave'o'ola.” 
MAT.26.37	Ada Fita kadu Sebedi natuneyao luhei buye ginauwedi be hinavebwa'uliyena, au givebutu gi'ase'u'aulolo be givedivediwe. 
MAT.26.38	Gigahedi gigayo, “Ga'ase'u'aulolo lakahina vaita yawaiku gida'alagolohini. Hidedei wanamiyami Iya fa'ikuya wanavanevanenega.”
MAT.26.40	Ada giyewana ana tomuliya adi'itoto hidauda-ma gihagadi, ada Fita againe gigahe gigayo, “A! Bai sa'eyanaga ka'i keke afaiweya Iya fa'ikuya unavanevanenega? 
MAT.26.41	Au wanavanevanenega wanave'ove'o'ola be keke aladibidibi againe wanaluku. Ase'asemi gihawahegena tu wowomi gifwalele.” Hidedemi Yesu gigahe.
MAT.26.43	Give'o'ola gihavaina, kadu giyewana badi matadi gineganega-mo'a fa'ina hidauda-ma gihagadi. 
MAT.26.44	Au kadu ginuyabuyabu-havagiledi gina give'o'ola tova anaveto ahe give'o'ola amine.
MAT.26.45	Kadu ana tomuliya agaidiya giyewana gigahedi gigayo, “Ka'i aimo wadadauda waveyaveyawai? Wa'ita, tova ahe gilakayemu be Iya Tohobu'ela tokoyona nimadiya kaliva sa'eyana ginahawavemogataleku. 
MAT.26.46	Wamidi be kana. Ake! Wa'ita, kaliva nibaikweyao agaidiya ginahawavemogataleku-ma a giyemu.”
MAT.26.47	Ada aimo gigahegaheni Yudasi giyemu, bana Yesu yana yo'o tuwelo kalivana, kadu yo'o lakahina yadi wafeto yadi wafuluma buye'i, badi abaveyao ana tofaisewa kikaiwabudiyao kadu kaliva lakahidiyao hi'iveninisedi be hi'ela. 
MAT.26.48	Tu tohawavemogatala aituha yo'o boi giveledi gigayo, “Kaliva veyauga againe ganalusiuleyena-ma bana kalivai-nadi wanakive'avina.” 
MAT.26.49	Ada auhe'ama Yesu liline gimaduna gigayo, “Aku Tovehawala siule!” Gigahe-yo giveyaugina.
MAT.26.50	Yesu gigahena gigayo, “Kusebo, ya nuwanuwa unamadugana.” Gigahe-yo yo'o hi'ela Yesu hikive'avina. 
MAT.26.51	Au kaliva sa'eyana Yesu buye himiyami-ma nimana gitunena, yana feto gisiwakana digo abaveyao ana tofaisewa adi tokaiwabu ana agetoga gilauna be tagana giluyo'ena.
MAT.26.52	Tu Yesu gigahena gigayo, “Ya feto uvaiyeweni ana foseya useni. Gaveyao moya'aidi feto againe atagidi hiludakana, medema feto againe hina'alika. 
MAT.26.53	Ka'i inubaku aimo keke wadahalamaneni? Ka'i nuwanuwaku digo, akufaiweya Kamaku againe ganave'o'ola be auhe'ama lobama ana tovenuwa'ata tausani a gavaiyehi gina'iveninisedi be hinalugolegoleku. 
MAT.26.54	Tu ka'i meda anafaiweya lugolagola fa'ina gadave'o'ola digo, gavaiya'amine-yo Veyao Tuwaina ana buki yaku alika fa'ina gigaheye-vagahina ma gidalakayemu?”
MAT.26.55	Ada medema tovai-nadi Yesu yo'oyo'o agaidiya gigahe gigayo, “Vaita Iya tomunugakai'afu amine yo aku munuga fa'ina wa'ela wafetomiyao wafulumamiyao. Tova tova manuwa-tafalolo lakahina againe gahiyoto gavehavehawala tu keke wadakive'aviku. 
MAT.26.56	Atu hida gaitoma moya'aina giyemu be gavaimi tuwai-mo'ena Yaubada bonana ana to'awatalatalaina Veyao Tuwaina ana buki againe hi'etoladi, medemi ginalakayemu velemo'ena.” Hidedemi gigahe-yo tomuliya moya'aidi hi'otayabuyabuna.
MAT.26.57	Tu badi kaliva Yesu hikive'avina-ma abaveyao ana tofaisewa adi tokaiwabu againe hinauwena, tokaiwabu ana egana Kaiyafasi. Bana againe buki-vehimeya ana tovehawala kadu kaliva lakahidiyao ahe hivaga'auta. 
MAT.26.58	Bana Fita wai gimulina lauveya au tokaiwabu yana eda'awaneya gi'ela be giluku, tuilala buye hivetoga be gavadi Yesu againe hinagana, medema gina'itana.
MAT.26.59	Tu abaveyao ana tofaisewa kikaiwabudiyao kadu miYuda yadi Koniselo moya'aidi togahe-kawowo hileledi be higa Yesu hinahawavekoyoyena. Au yadi fwaya againe vaita adifaiweya alikeya hinahegena.
MAT.26.62	Au abaveyao ana tofaisewa adi tokaiwabu gitowamidi Yesu againe gigahe gigayo, “Ka'i bonalaufata keke afaiweya? Gavadi-yo hida kaliva yadi hawavekoyo keke udafatani?”
MAT.26.69	Tu Fita melaleya gihiyoto tu agetoga kwamayoku bana againe gi'ela gigayo, “Kadu o'eni Yesu kwanaGalili buye wamiyami.”
MAT.26.70	Atu moya'aidi matadiya givekeke gigayo, “Keke gadahalamane gavaimi ugahegahe.”
MAT.26.71	Au gina abaluku againe tu agetoga kwamayoku velugana gi'itana be tolauboda agaidiya gigayo, “Hidema kaliva Yesu kwanaNasaledi buye himiyami.”
MAT.26.72	Kadu givekeke-havagi gigayo, “Yaubada! Kaliva iya keke gadahalamaneni.”
MAT.26.73	Himiya kabisona tu tolauboda Fita againe hi'ela higayo, “Au makewa o sa'eya agaidiya. Meya ana nogala againe ahalamane.”
MAT.26.74	Au Fita gigayo, “Ka'i keke gadagahe velemo'ena digo, Yaubada gidahawave'aviku. Bana kalivai-nadi keke gadahalamaneni.” Gigahe-yo auhe'ama kamukamu gikwage. 
MAT.26.75	Ada Fita Yesu yana gahe nuwana gi'afolena gigayo, “Kamukamu keke ginakwage tu nagona unamidivekekeyeku tohiye.” Au gina yuwa kabu'avane gitagitagi agona lakahina.
MAT.27.1	Tu mala gilauna abaveyao ana tofaisewa kikaiwabudiyao kadu kaliva lakahidiyao moya'aidi hivaga'auta buye hilulukahihi be higa Yesu alika againe hinahegena. 
MAT.27.2	Ada au hiyogona be hinauwena tovehimeya kwanaLoma ana egana Failato againe hihege'aliyena.
MAT.27.4	Gigahedi gigayo, “Iya gakoyo, fa'ina kaliva hagihagina ana vita keke ma nimamiya gahawavemogatalena be gina'alika.” Badi higayo, “Gavadi-yo ime agaimeya u'ela? Tauni a vita unawahina.” Hidedemi higahe.
MAT.27.5	Au kabala siliva manuwa-tafalolo againe gihegelukuweni tu gilowoga be gina tauna odona bulava againe gi'i'ina be gisibahina. 
MAT.27.6	Tu abaveyao ana tofaisewa kikaiwabudiyao hina siliva hivaina higayo, “Hida dayaga ana mani fa'ina ka'i velekawowo ana abasewadi manuwa-tafalolo againe kanadodona, medema keke gidalubodani.” 
MAT.27.7	Ada mena mani-nadi fa'ina buye hilukahihi ada yadi nuwanuwa againe hina avaeka ana to'aibubuna yana babi hikimonena be higa hawahawala adi didikula fa'ina. 
MAT.27.8	Mena babi-nadi dayaga ana mani againe hikimonena fa'ina, tuwaina kadu adamoya hivewagana Dayaga ana Babi. 
MAT.27.9+MAT.27.10	Medema tovai-nadi gavaimi tuwai-mo'ena Yaubada bonana ana to'awatalatalaina ana egana Yelemaiya gigaheye-vagahina, medemi gilakayemu velemo'ena gigayo,
MAT.27.9+MAT.27.10	MiIsileli kaliva fatana hisena kabala siliva teti. Ada mena silivai-nadi hivaina be hina avaeka ana to'aibubuna yana babi hikimonena, boi Yaubada givehimeyeku amine.
MAT.27.9+MAT.27.10	Hidedemi Yelemaiya gigahe.
MAT.27.11	Tu Yesu hinauwena tovehimeya kwanaLoma matane gimidimidi ada tovehimeya gitoliluveluvena gigayo, “Ka'i O'eni miYuda yadi tokaiwabu?” Yesu gigayo, “Au ugahe amine Iya'eku.”
MAT.27.13	Au Yesu give'amata fa'ina Failato gigahena gigayo, “Yadi hawavekoyo gavadawana O againiya, ka'i keke udanogalini?” 
MAT.27.14	Atu yadi hawavekoyo fa'ina keke tamo bonalaufata kadu gidagaheye. Hidema fa'ina tovehimeya nuwana givegafo'uya'uya lakahina.
MAT.27.15	Tu tafalolo ana egana lobama ana tovenuwa'ata yana Abamaduviviya ana toveya tovehimeya kwanaLoma yana dewa ma yogoyogonina sa'eyana, ka'i hakwadi yo'o hive'ove'o'olena, medema tovehimeya giyauyauna. 
MAT.27.16	Ada medema tovai-nadi yogoyogonina sa'eyana moya'aidi hihalamanena-ma deliya gimiyami, ana egana Balaba. 
MAT.27.17	Au yo'o ahe hivaga'auta-yo Failato gigahedi gigayo, “Ka'i hakwadi nuwanuwami ganayauni, ka'i Balaba o ka'i Yesu Bana hivewagana Keliso Yaubada yana Tovegida?” 
MAT.27.18	Fa'ina gihalamanena badi yadi ga'uma'uma fa'ina bana againe hihege'aliyena.
MAT.27.19	Tu Failato vedewayauga ana abavetoga againe gimiyami tu vavinena venuwa'ata hi'iveninisena higayo, “Bogi againe wadema kalivai-nadi a'avayaunena be avedivediwe lakahina. Bana kaliva tunutunugina ana vita keke, fa'ina keke tamo gavadi Bana fa'ine unavehimeye.”
MAT.27.20	Tu abaveyao ana tofaisewa kikaiwabudiyao kadu kaliva lakahidiyao yo'o hivagadonedi be Failato hinave'o'olena higa Balaba ginayauna tu Yesu alika againe ginahegena.
MAT.27.22	Failato gigayo, “Au Yesu againe gavaimi ganaga, Bana hivewagana Yaubada yana Tovegida?” Moya'aidi higayo, “Kelose againe gida'alika.”
MAT.27.23	Bana gigayo, “A! Gavadi yana koyona?” Tu badi kadu agodi gilakata-mo'a hikovakovadona higayo, “Kelose againe gida'alika.”
MAT.27.24	Tu Failato gigahe-wayoga ada kaliva hivebutu hive'atalalakalaka ma gi'itana againe, gufa givaina digo yo'o matadiya nimana gikolana gigayo, “Hidema kalivai-nadi ana luve'alika ana vita iya keke ganawahini, au omi taumiyao mena vitai-nadi wanawahina.”
MAT.27.25	Ada kaliva moya'aidi higayo, “Ana luve'alika ana vita au ime anawahina kadu natumeyao hinawahina.”
MAT.27.26	Hidedemi higahe-yo Balaba giyauna be badi agaidiya gihawahegena. Tu givehimeya be tolugaviya bulava hakahakaluluna againe Yesu hinalaulauna. Hilauna gihavaina, givehimeyedi be kelose againe hinatutuvefosena.
MAT.27.27	Ada tolugaviya Yesu hinauwena tovehimeya yana manuwa lakahina ana eda'awaneya hilukuwena, ada yadi yo'o moya'aidi hikovavaga'auhidi be Yesu himidififina. 
MAT.27.28	Ada ana kaleko hivehalilina be aikeva yabeyabelina tovehimeya adi vaigau amine hive'osena. 
MAT.27.29	Ada badau bulava hakahakaluluna againe hi'etowaliwalina be u'une hisena, kadu aiwala nimana i'atagine hive'abina vaita Bana tovehimeya amine. Au Bana magigine tugadi hiveve'etodonena be hihawahawavelaigena higayo, “Hoiyoi, siule siule miYuda yadi tokaiwabu!” 
MAT.27.30	Au hikiwakiwalitagona, yana aiwala hivaina be u'una hilaulauna. 
MAT.27.31	Hihawavelaigena gihavaina, ana aikeva yabeyabelina hivehalilini tu Tauna ana aikeva hive'osena, ada hinauwena be kelose againe hinatutuvefosena.
MAT.27.32	Hinauna tu kaliva sa'eyana kwanaSailini himaduhagana, ana egana Saimoni. Au bana hikive'avina be higa Yesu ana kelose gina'avalana. 
MAT.27.33	Ada abaga ana egana Goligota againe hi'ela. Goligota ana kaivila bonadeya ma utouto. 
MAT.27.34	Hiyemu tu oine be gufa golagola-mo'ena hivila'atutamo'aina-ma hitunena be ginayuni-yo yana aulolo ma'i gina'atagona. Atu Yesu giyuluvaluvani-yo gikilowena. 
MAT.27.35	Ada kelose againe hitutuvefosena gihavaina, kabala hihegelakahina be iya'iyaya higaheyena higa hakwadi hakwadi ana kaleko hinavaini ma hinahalamanena. Au hidede amine ana kaleko taudiyao agaidiya hifolakena. 
MAT.27.36	Hifolakena gihavaina hihiyoto be himiyamiyatagona. 
MAT.27.37	Tu ana hawavekoyo fefe againe hi'etoladina be u'una getane hisena. Etoladi gigayo, “Hidevama Yesu miYuda yadi tokaiwabu.” 
MAT.27.38	Kadu tomunugakai'afu luhei adi kelose againe hitutuvefosedi, sa'eyana Yesu i'atagine kadu sa'eyana i'imawane.
MAT.27.41+MAT.27.42	Meda anafaiweya abaveyao ana tofaisewa kikaiwabudiyao kadu Mosese yana vehimeya ana tovehawala kadu kaliva lakahidiyao buye hihawavelaigena higayo, “Mali kaliva gikibababaledi tu Tauna keke anafaiweya ginakibababaleni. Vaita Bana'e miIsileli yada tokaiwabu. Ka'i adamoya kelose againe auhe'ama ginahobu digo, ime anadavana. 
MAT.27.43	Yaubada givetuvetumaganena. Ka'i Yaubada nuwanuwana Bana'e, auhe'ama gidakibababalena fa'ina Bana gigayo, Iya Yaubada Natuna.” 
MAT.27.44	Meda anafaiweya tomunugakai'afu Bana buye kelose againe hitutuvefosedi-ma hivebutu hihawaluvetonovena.
MAT.27.45	Tu umalovana babi matatabuna gi'uyuyubodena, uyadayada givebutuna be ginunauwena mala gilavina againe. 
MAT.27.46	Au mala gilavina Yesu gikova'awafatafata gigayo, “Elai Elai lama sabakitani?” “Ho yaku Yaubada yaku Yaubada, gavana fa'ina unuyabuyabuku?” Bonana ana kaivila au hidede amine.
MAT.27.47	Ada tolauboda tufoidi hinogalini-yo higayo, “Yaubada bonana ana to'awatalatalaina Elaiya fa'ine gikovakova.” 
MAT.27.48	Auhe'ama kaliva sa'eyana gimadu balou givaina digo oine golagolana againe gi'utuvina ai againe gi'etokwanena gitunena be higa ginayuna. 
MAT.27.49	Tu tufoidi higayo, “Au gimiya. Kanaboda be kana'itana, ka'i Elaiya gina'ela be ginakibababalena o ka'i keke.”
MAT.27.50	Yesu kadu gikova'awafatafata-yo alu'aluwana gihawahegehegena.
MAT.27.53	Au tomohuyahuya hihege tu Yesu ahe gimididi-havagi yo Yelusalema againe hina moya'aidi hiyemaunidi.
MAT.27.54	Tu bana tolugaviya adi togiyomatana be badi Yesu buye hi'ita'itave'avina-ma li'uli'u kadu gaitoma moya'aina gilakayemu-ma hi'itana againe, himatautave'ine higayo, “Wona velemo'ena Bana hidevama Yaubada Natuna.”
MAT.27.56	Badi vevine agaidiya sa'eyana Meli vineMagidala, sa'eyadi Meli Yemesa Yosefa hinadi, kadu sa'eyadi Sebedi natuneyao hinadi.
MAT.27.57	Tu mala a gibogi kaliva wavaikuwana gi'ela, kwanaAlimadiya ana egana Yosefa, bana kadu Yesu ana tomuliya. 
MAT.27.58	Bana Failato againe gina Yesu wowona give'o'olena. Au Failato givehimeya be Yesu wowona Yosefa hinavelena. 
MAT.27.59+MAT.27.60	Ada wowona givaina digo kaleko kwayakwayana ivaguna againe gifafana be tauna yana tomohuyahuya ivaguna kuga hinagene giyalana-ma againe giselukuwena, ada kabala lakahina againe tomohuyahuya ana eda'awana give'enobodani-yo gilowoga be gina. 
MAT.27.61	Meli vineMagidala kadu wagakoyona buye hihiyoto tomohuyahuya magigine hivehagadi.
MAT.27.64	Kadu gigahe vaita Bana Tauna Keliso Yaubada yana Tovegida, ada mena yana fwaya koyona. Atu ka'i tova adamoya ana tomuliya hina'ela wowona hinaki'afuna be hinanauweni tu yo'o hinagahedi vaita Yesu gidamididi-havagi digo, mena fwaya wai ginamulina-ma au koyo-mo'ena. Hidema fa'ina udavehimeya be ya kalivamomo ana tomohuyahuya aiyeta tohiye hina'itave'avi-hagihagiyena be ana tomuliya keke adifaiweya wowona hinaki'afuni.”
MAT.27.65	Failato gigahedi gigayo, “Tolugaviya gahawahegedi. Au wananauwedi ada gavaimi be tomohuyahuya wana'itave'avi-hagihagiyeni, mededemi wanadewadewa. Ana itave'avina aimo taumiyao.” 
MAT.27.66	Au hilowoga tomohuyahuya ana seboda kabala hisedonena bulava againe hisive'ave'avina, ada tolugaviya higahedi be higa hina'itave'avi-hagihagiyena.
MAT.28.1	Tu sabati higa Satadei a hihegena mala givebutu gilaulauna tafalolo, Meli vineMagidala wagakoyona buye hina be tomohuyahuya hina'itana. 
MAT.28.2	Ada auhe'ama babi gili'uli'u lakahina, au Kaiwabu yana tovenuwa'ata lobameya gihobu'ela kabala give'awawana be tabone gihiyoto. 
MAT.28.3	Ana ita'ita vaita nama amine, ana vaigau kwayakwaya-mo'ena vaita howahowa amine. 
MAT.28.4	Tolugaviya tomohuyahuya hi'ita'itave'avina-ma tovenuwa'ata fa'ina himatautave'ine hivetatava au hibe'u vaita hida'alika.
MAT.28.5	Tu lobama ana tovenuwa'ata vevine agaidiya gigahe gigayo, “Keke wanamatauta. A gahalamanena Yesu hikivekelosena-ma walelelena. 
MAT.28.6	Bana keke hidedei gidamiyami, au gimididi-havagi boi gigaheyena amine. Wa'ela be abaga gidauda-ma wa'ita. 
MAT.28.7	Wana'itani-yo wanamaduna ana tomuliya wanagahedi wanagayo, Yesu alikeya ahe gimididi-havagi ada Galili againe wai ginagona, yuwadedei wana'itana. Wanogali, ahe gavenuwa'atami.”
MAT.28.8	Au tomohuyehuyeya himadulowoga yadi wamatauta tu kadu yadi wavemwamwala keke kabisona. Himadu be Yesu ana tomuliya hinagahedi. 
MAT.28.9	Hinauna tu auhe'ama Yesu gimaduhagadi be gilusiuleyedi. Au Bana againe hi'ela hi'ibo'ula-mo'a, agena hi'abina be hidavadavana. 
MAT.28.10	Tu Yesu gigayo, “Keke wanamatauta. Wanana be tobohiyakweyao wanagahedi hinana Galili againe hina'itaku.”
MAT.28.11	Badi vevine hinauna tu tolugaviya tomohuyahuya hi'ita'itave'avina-ma tufoidi hilowoga melala-mo'ena againe hiluku be gaitoma moya'aina gilakayemu-ma abaveyao ana tofaisewa kikaiwabudiyao agaidiya hilukahihiyena. 
MAT.28.12	Au abaveyao ana tofaisewa kikaiwabudiyao kadu kaliva lakahidiyao buye hivaga'auta be hivevai. Buye hive'anuwanuwa-yo mani lakahina tolugaviya hiveledi be higa awadi hinave'ibodana. 
MAT.28.13	Higayo, “Kaliva wanagahedi vaita ana tomuliya bogi againe hida'ela wowona hidaki'afuni aimo omi wadauda-tu. 
MAT.28.14	Tu ka'i tovehimeya kwanaLoma hidedemi ginanogalina be ginanuwakoyoyemi, ime nuwana ana'iveyamumuna be keke vita ginalakayemu agaimiya.” 
MAT.28.15	Au tolugaviya mani hivaina ada hivehimeyedi amine hihuluva. Ada au Yesu wowona ana kai'afu kahihi-nadi miYuda hivebutu hilukahihiyena be hinunauwena tova adamoya.
MAT.28.16	Tu tomuliya ileveni Galili againe hina oyai-nadi boi Yesu giyakahina-ma againe hilaka. 
MAT.28.17	Hiyemu tu Yesu hi'itana againe hi'ibo'ula-mo'a be hidavadavana tu tufoidi ase'asedi gi'amalakibo. 
MAT.28.18	Au Yesu lilidiya gi'ela gigahedi gigayo, “Abavehimeya moya'aina lobameya kadu babiya Kamaku givele-'owoku. 
MAT.28.19	Abavehimeya hidede amine giveleku fa'ina, wanana yo'o fafali moya'aina agaidiya wanavehawaledi be hinavetomuliya. Wanakivebafitaisoyedi Tamada ana eganeya Natuna ana eganeya Alu'aluwa Mahalina ana eganeya. 
MAT.28.20	Wanavehavehawaledi be vehimeya moya'aina gavelemi-ma hina'itave'avina. Ada wanogali! Tova moya'aina Iya omi buye kanamiyami tova ana lauyabu maka.” Hidede amine Yesu ana tomuliya givenuwa'atadi.
MRK.1.1	Venuwa'ata Yamumuna Yesu Keliso Yaubada Natuna fa'ina hidede amine. 
MRK.1.2+MRK.1.3	Tuwai-mo'ena Yaubada bonana ana to'awatalatalaina ana egana Aiseya gahe sa'eyana gi'etoladina. Yaubada yana gahe Natuna againe gi'etoladina gigayo,
MRK.1.2+MRK.1.3	U'ita, hida yaku tovenuwa'ata.
MRK.1.2+MRK.1.3	Bana gana'iveninisena be wai ginanagona,
MRK.1.2+MRK.1.3	ya eda kaliva ase'asediya ginakidewedewena.
MRK.1.2+MRK.1.3	Kaliva agona hinanogalina
MRK.1.2+MRK.1.3	wala'aiya ginakovakovadadana ginagayo,
MRK.1.2+MRK.1.3	Kaiwabu yana eda wanavetauna,
MRK.1.2+MRK.1.3	yana eda ase'asemiya wana'ihagihagiyena.
MRK.1.2+MRK.1.3	Hidedemi Aiseya gigahe.
MRK.1.5	Kaliva moya'aidi Yudiya ana fafali kadu Yelusalema againe hitauya be hina Yoni yana laumamala hinanogalina. Yadi dewa koyona hiyau-yo gufa ana egana Yolidani againe gikivebafitaisoyedi. 
MRK.1.6	Bana Yoni ma yana miyami kaliva koyokoyo-'avana amine. Aikeva kameli utuutuna againe hiyogona-ma gi'osena ada gaiyona bulumakau kwafiline hiyogona ma goline gihifona. Ada anaga ma koloma kadu ma'awa gufadi amine. 
MRK.1.7	Ada gilulumamala gigayo, “Iya wai ganagona tu kaliva sa'eyana wai ginamulina-ma gifaiwalahegeku. Bana kikaiwabu-mo'ena tu iya kwamana kabisoku fa'ina, keke akufaiweya Bana againe ganave'agetoga be gana'aibo'ula-yo ana ageyafayafa adi aba'aiyauga ganayauni. 
MRK.1.8	Iya gufa againe gakivebafitaisoyemi tu Bana'e ma Alu'aluwa Mahalina againe ginakivebafitaisoyemi be ginavemagami.” Hidedemi Yoni gilulumamala.
MRK.1.9	Himiyami tu Yesu Nasaledi Galili ana fafaliya gitauya be Yoni againe gi'ela, ada Yoni Yolidani againe gikivebafitaisoyena. 
MRK.1.10	Ada Yesu gibafitaiso gihavaina, gufeya gi'a'alakahini tu auhe'ama lobama gi'ayavalini-yo Yaubada Alu'aluwana ana ita vaita bunebune amine Bana againe gihobu'ela ma gi'itana. 
MRK.1.11	Ada Yaubada agona lobameya gikova gigayo, “O'eni natu'ase'aseku, nuwaku ukiveyamumu-mo'ena.”
MRK.1.12	Yesu Yolidani againe gibafitaiso tu auhe'ama Alu'aluwa Mahalina babigaga againe giwavina. 
MRK.1.13	Ada aiyeta foti agaidiya babigaga againe gimiyami tu Setani gi'ala'aladibidibiyena. Ada kevakeva walawala'a hinafadiya gimiyami keke tamo kaliva tu lobama ana tovenuwa'ata hi'ela hi'itave'avina.
MRK.1.16	Tova sa'eyana Yesu tobu ana egana Galili ana taliyeya ginauna tu Saimoni kadu taina Anidulu gi'itadi. Alevatu hisesehobuyeni tu gi'itadi fa'ina badi tobayauma. 
MRK.1.17	Ada Yesu gigahedi gigayo, “Wa'ela wanamuliyeku be kaliva adi bayauma ganavehawalemi.” 
MRK.1.18	Ada auhe'ama kaliva adi'iselu yadi alevatu hisehobuye-vagahini tu himuliyena.
MRK.1.19	Kadu ginauna tu matalaviseya Yemesa wataina Yoni Sebedi natuneyao gi'itadi, wakeya hihiyoto yadi alevatu gi'akaninina-ma hikikidewedewena. 
MRK.1.20	Ada auhe'ama gikovadi be hinamuliyena. Au tamadi Sebedi yana tofaisewa buye wakeya himiyami-ma hinuyabuyabudi be Yesu himuliyena.
MRK.1.21	Hinauna tu Kafeneumi againe hiyemu. Ada sabati againe Yesu manuwa-abavehawala ana egana sinagogi againe giluku givebutu givehawala. 
MRK.1.22	Ada yo'o yana vehawala fa'ina hiyaulowoga higayo, “Keke Mosese yana vehimeya ana tovehawala amine gidavehawala, au vaita tovehimeya velemo'ena amine givehavehawala, yana vehawala ase'aseda gi'onana.” 
MRK.1.23+MRK.1.24	Higahegahe tu kaliva wayafunena yadi sinagogi againe giluku gikova'awafatafata gigayo, “Yesu kwanaNasaledi gavadi ime agaimeya unagani-yo u'ela? Ka'i O u'ela be ime yafune ama loi unamunuma-yo anabwavi? O ya inuba gahalamanena. O'eni Yaubada yana Kaliva Mahamahali.”
MRK.1.25	Tu Yesu yafune gihawatana gigayo, “Gi'alove. Una, kaliva unuyabuyabuni.” 
MRK.1.26	Yafune kaliva gikivefavefanina toyogina gitatawayana-yo ginuyabuyabuna.
MRK.1.27	Kaliva moya'aidi hi'ita-yo hiyaulowoga-mo'a buye hive'agahegahe higayo, “Hida hima gava'ana? Yana vehawala tuli-mo'ena kadu ana wavehimeya. Yafune nonogana hida kaliva gihawatadi-ma bonana hi'abina.” 
MRK.1.28	Ada au Yesu valeyana Galili ana fafali matatabuna againe give'aliyahega.
MRK.1.29	Tu Yesu manuwa-abavehawala againe gihobu-yo gina Saimoni Anidulu yadi manuweya. Ada Yemesa Yoni badi buye hina manuweya hiluku. 
MRK.1.30	Saimoni lawana adi iviya hidauda wowodi vaita ai, ada badi fa'idiya Yesu himaduvenuwa'atana. 
MRK.1.31	Au gina gi'itadi nimadiya gi'abi be gisivemidididi. Wowodi auhe'ama gituluna ada hivebutu adi wakawaka adiga hikidewedewena.
MRK.1.33+MRK.1.34	Melala ana kaliva moya'aidi Saimoni yana eda'awaneya hivaga'auta-'owoga, ada Yesu to'aulolo moya'aidi yadi aulolo tulina tulina ma gisiveyawadi. Kadu yafune moya'aidi kaliva hiluvaiyedi-ma giwavidi, ada yafune Bana inubana hihalamanena fa'ina gihawatadi be keke hinalukahihiyeni.
MRK.1.36+MRK.1.37	Saimoni tobohiyaneyao buye hina hilelena ada hinuhagana againe higayo, “Kaliva moya'aidi O hilelele.”
MRK.1.38	Yesu gigayo, “Wa'ela be kana mali melaleya be kadu badi agaidiya ganalulumamala. Hidema fa'ina gahobu'ela.” 
MRK.1.39	Ada au Galili ana melala moya'aina agaidiya ginunuwaliliuga, yadi manuwa-abavehawala agaidiya gilulumamala, adi yafune giwaviwavidi.
MRK.1.40	Tu tovedawodawowo sa'eyana gi'ela Yesu againe tugana give'etodonena be gihawayafeyafena gigayo, “Ka'i nuwanuwa digo, afaiweya unakiveyamumuku.”
MRK.1.41	Gigahe-yo Yesu gihinekalikaliyena nimana gitunena kaliva gi'abina gigayo, “Iya nuwanuwaku. Au unayamumu.” 
MRK.1.42	Ada auhe'ama ana dawodawowo gihavaina be giyamumu.
MRK.2.1	Aiyeta gavaiyehi himiyami tu Yesu Kafeneumi againe giyewana ada valeyana ginauna vaita yana manuweya gidamiyami. 
MRK.2.2	Kaliva moya'aidi Bana againe hivaga'auta be manuwa vetawana hibabalina, keke tamo abaga, kadu eda'awana keke tamo abaluku. Hidede amine hiyo'oyo'o tu Yesu badi agaidiya gilulumamala. 
MRK.2.3	Kaliva tufoidi hi'ela kaliva walogina gi'a'uwana-ma hi'aliyena ana towahi kaliva adivefowa. 
MRK.2.4	Yo'o lakahina fa'ina keke adifaiweya tovefela Yesu liline hinaseni. Hidema fa'ina hilaka manuwa getane ada hami Yesu gimiyami amine hifolena. Manuwa getana hi'etovahivahini-yo tovefela wa'ivina hisehobuyena. 
MRK.2.5	Ada Yesu yadi vetumagana gi'ita-yo tovefela againe gigahe gigayo, “Natuku, ya koyona ahe gayawelidi.”
MRK.2.8	Hidede amine nuwahinagediya hitoliluvaluva tu Yesu yadi nuwanuwa ase'asene gimadu'ayaunena ada gigahedi gigayo, “Gavadi-yo medede amine ase'asemiya watoliluvaluva? 
MRK.2.9	Gavaimi tovefela againe ganagahe-yo ginalakayemu? Ka'i ganagayo, Ya koyona ahe gayawelina, o ka'i ganagayo, Umidi a ivi u'avalani be unaudadana. Hadema vehimeya vita-mo'ena? Me kaliva ana siveyawa vaita vita-mo'ena fa'ina ka'i ganavehimeya tu keke ginayamumu, au taumiyao amifaiweya wana'itahalamanena kaliva adi siveyawa keke akufaiweya. 
MRK.2.10+MRK.2.11	Atu hida kaliva ganasiveyawana be wana'itani-yo Iya fa'ikuya wanagahe wanagayo, Velemodi. Bana Tohobu'ela kaliva yadi koyona adi aiyawela au ana tagalowalowa.” Ada au tovefela againe gigahe gigayo, “Ganagahe. Umidi a ivi uwahi be una ya manuweya.”
MRK.2.13	Tu Yesu kadu gihobu tobu ana egana Galili ana taliyeya gina. Kaliva moya'aidi Bana againe hiyo'oyo'o ada givebutu givehawaledi. 
MRK.2.14	Ginauna tu takesi ana toyaudi sa'eyana gi'itana ana egana Livai, Alifiyo natuna. Bana Livai takesi ana abayaudi againe gihiyoto. Ada gi'ita-yo gigahena gigayo, “Unamuliyeku.” Au bana Livai gimidi be gimuliyena.
MRK.2.15	Muliya Livai yana manuweya giluku be gina'a. Ada tolameya gi'au'a tu takesi ana toyaudi moya'aidi kadu tokoyona velugadiyao Bana Yesu kadu ana tomuliya buye hi'enolukekela tu hi'au'a. Fa'ina badi kalivai-dina tufoidi moya'aidi himuliyena. 
MRK.2.16	Tu Mosese yana vehimeya ana tovehawala, higa Falisi adi loi, Yesu tokoyona kadu takesi ana toyaudi buye hi'au'a ma hi'itadi againe, ana tomuliya higahedi higayo, “Gavai'ona-yo wama kaliva koyodiyao takesi ana toyaudi kadu tokoyona velugadiyao Bana badi buye hi'a'au'a?”
MRK.2.18	Tova sa'eyana Yoni ana tomuliya kadu tonagona tafatafalolodiyao adi egana Falisi hilabelabewaviyo. Kaliva tufoidi hi'ela Yesu hitoliyena higayo, “Gavana fa'ina Yoni ana tomuliya kadu Falisi adi tomuliya hilabelabewaviyo be hinave'o'ola fa'ina, tu a tomuliya keke tamo tova hidalabelabewaviyo?”
MRK.2.20	Tu aimo tonagi hinanauwena lauveya ana toveya, au medema tovai-nadi ana yo'o hinamiya-kawowo, a'a keke hina'ani. Meda anafaiweya Iya yaku kaliva buye amimiyami fa'ina keke hidalabelabewaviyo.” Au hidedemi Yesu gigahedi.
MRK.2.22	Kadu keke tamo hakwadi oine ivaguna manugose kwafilidi tuwaina againe ginahiwani. Ka'i hidede amine gidahiwana digo, oine ivaguna gidatubuga be kwafilidi tuwaina a gikwakwana-ma gida'afolena, ada au oine kadu manugose kwafilidi gidakoyo. Ka'i oine ivaguna digo, kadu kwafilidi ivaguna.” Au hidede amine Yesu gigahetalahobuhobu.
MRK.2.24	Ada Falisi higahena higayo, “U'ita, gavadi-yo a tomuliya sabati ana vehimeya keke hida'itave'avini?”
MRK.2.28	Au Iya Tohobu'ela aku egana tovehimeya, fa'ina Iya kadu sabati ana to'itave'avina. Yaku kaliva sabati ana hawata hina'itave'avina o ka'i keke hina'itave'avini, medema Iya yaku abavehimeya.” Hidede amine Yesu gigahedi.
MRK.3.1	Kadu tova sa'eyana Yesu manuwa-abavehawala ana egana sinagogi againe giluku. Medede againe kaliva sa'eyana gimiyami, nimana gifwalele-vagata. 
MRK.3.2	Kaliva tufoidi nuwanuwadi Yesu yana dewa hinahawavekoyoyena fa'ina, Bana hi'ita'ita-kwanekwanena be hina'itana ka'i nimakoyo sabati againe ginakiveyamumuna o ka'i keke. 
MRK.3.3	Yesu nimakoyo againe gigahe gigayo, “U'ela we'ai.”
MRK.3.4	Ada tolauboda agaidiya gigahe gigayo, “Yada buki-vehimeya sabati fa'ina gavaimi givehimeyeda? Ka'i kaliva sabati againe kanakiveyamumuna o ka'i kanakivekoyona? Ka'i kanalugolegolena o ka'i kanaluve'alikana?” Hidedemi Yesu gitoliluvaluva tu badi hive'amata.
MRK.3.6	Badi Falisi hihobu be hina Helodi yana yo'o kalivadi buye hivaga'auta hivevai be higa gavaiya'amine Yesu hinaluve'alikani.
MRK.3.7+MRK.3.8	Tu Yesu mena melala gihege tu ana tomuliya buye hina Galili ana tobu liline, ada yo'o lakahi-mo'ena hibwa'ulina. Fafali moya'aina agaidiya hitauya, Galili ana fafali Yudiya ana fafali Yelusalema ana melala Idumiya ana fafali kadu melala moya'aina yuwa Yolidani fafaline, kadu Taiya Saidoni adi melala moya'aina agaidiya hitauya. Gavadi gavadi moya'aina gififaisewana-ma valeyana hinogalina againe hivaga'auta. 
MRK.3.9	Ada yo'o lakahi-mo'edi fa'ina Yesu ana tomuliya gigahedi gigayo, “Waka kabi'ona wana'ihagihagiyena fa'ina kaliva hiyo'oyo'o be ka'i hinavetuwahegeku, au ganayage.” 
MRK.3.10	Kaliva moya'aidi gisiveyawadi fa'ina to'aulolo adi aulolo tulina tulina hiveve'atuwahega be hinakibwa'eni-yo hinayamumu. 
MRK.3.11	Ada badi wayafunediyao hi'ita-yo agene hibe'u hitatawayana higayo, “Iyoi. O'eni Yaubada Natuna.” 
MRK.3.12	Atu Yesu gihawatadi toyogina be Bana inubana keke hinahawavemogataleni.
MRK.3.13	Tu Yesu oyeya gilaka ada kaliva gaveyao nuwanuwana, medema giyowanidi be Bana againe hilaka'ela. 
MRK.3.14+MRK.3.15	Ada kaliva tuwelo givegidedi ada givewagadi afositolo higa bonana ana towahidadana. Givegidedi be higa badi Bana buye hinamiyami kadu gina'iveninisedi be hinalulumamala, ada abavehimeya ginaveledi-yo yafune hinawavidi. 
MRK.3.16	Ada kaliva tuwelo givenuwadadanedi-ma adi egana hidede amine. Saimoni tu ana egana velugana givelena-ma Fita. 
MRK.3.17	Yemesa kadu taina Yoni Sebedi natuneyao tu adi egana velugana giveledi-ma Bowanedisi, higa ana kaivila atala natuneyao fa'ina yadi gahe vaita atala amine. 
MRK.3.18	Kadu Anidulu Filifi Batolomiu Madiu Tomasi Yemesa Alifiyo natuna, kadu Tadiyasi, kadu Saimoni bana yo'o miLoma hivenibainedi-ma kalivana. 
MRK.3.19	Kadu Yudasi-Isikaliyota bana Yesu nibaineyao nimadiya gihawavemogatalena amanadi.
MRK.3.21	Ma ana unuma hidedemi hinogalina againe, hilowoga be hinavega'aulena fa'ina higahegahe higayo, “Givekabakabaleya.”
MRK.3.23	Hidede amine higahegahe fa'ina Yesu giyowanidi be hi'ela, gahetalahobuhobu amine gilukahihiyedi gigayo, “Keke Setani tauna ginawavini, keke-mo'a. 
MRK.3.24	Hai fafali ana melala tulina tulina buye hilulugaviya, medema taudiyao hinavehavaidi. 
MRK.3.25	Kadu hai yo'o ana kaliva tova moya'aina buye hivekwavekwageya, medema hina'abi'ota'ota be yo'o ana egana ginahavaina. 
MRK.3.26	Meda anafaiweya ka'i Setani tauna yana yo'o higa yafune ginavekwageyedi be ginawavidi digo, bana tauna yana yo'o ginavehavaidi ada au yana abavehimeya ginahavaina. 
MRK.3.27	Ka'i kaliva manimaninina yana manuweya ginamiyami, au keke tamo hakwadi anafaiweya ginaluku kaliva yana lokoloko ginavaini. Nagona kaliva manimaninina ginayogoni-yo yana lokoloko ginavaina. Meda anafaiweya Iya Setani ganayogoni-yo kaliva wayafunedi gana'ihagihagiyedi.
MRK.3.29	Atu hai kaliva yana gahe-kawowo againe Alu'aluwa Mahalina ginahawatagona, medema yana koyona Yaubada keke ginayawelini, keke-mo'a. Au yana hawatagona ana vita ginawahi-vagahina.” 
MRK.3.30	Yesu hidede amine gigahe, fa'ina Alu'aluwa Mahalina yana faiwala againe yafune giwaviwavidi tu badi kaliva higahe vaita yafune Yesu gidaluvaiyeni.
MRK.3.32	Yo'o hitogafifina ada higahena higayo, “Hina kadu tobohiyamomo melaleya himimiyami, nuwanuwadi hina'ita.”
MRK.3.33	Bana Yesu gigayo, “Hakwa'adi hinaku? Kadu gaveyao tobohiyakweyao?” 
MRK.3.34	Ada badi hitogafifina-ma gilumataviledi-yo gigahe gigayo, “Hidema hinaku kadu tobohiyakweyao. 
MRK.3.35	Fa'ina hai kaliva o vevine Yaubada yana nuwanuwa hi'ita'itave'avina, medema tobohiyaku o nouku o hinaku.” Hidedemi Yesu gigahe.
MRK.4.1	Kadu'e tova sa'eyana Yesu givebutu Galili ana tobu ana taliyeya givehawala. Kaliva moya'aidi hiyo'oyo'o ada himidififina fa'ina, tobuya waka againe giyage tu yo'o avaleya himidimidi. 
MRK.4.2	Ada nuwanuwa tulina tulina gahetalahobuhobu amine givehawaledi, ada yana vehawala againe gigahedi gigayo, 
MRK.4.3	“Wanogali. Kaliva sa'eyana witi nafona yana faheya ginauwena be gina'iyauyaulena. 
MRK.4.4	Witi nafona gi'i'iyauyaulena tu tufona edeya gibe'u au manuga hi'ela be hi'ana. 
MRK.4.5	Tufona babi dabodabona againe gibe'u. Medede againe babi yamumuna keke lakahina gidadauda. Ada babi yamumuna keke vewabana fa'ina, witi nafona gimadukabu. 
MRK.4.6	Ada kauwana gilaka againe witi tubuvaguna gikabuna be gibou, walamina keke gidavegilili velemo'ena fa'ina. 
MRK.4.7	Kadu tufona aboda againe gibe'u ada au yogo gifaiwala be witi gilufave'alikana, keke tamo guwana. 
MRK.4.8	Kadu tufona babi yamumuna againe gibe'u be gitabo yamumuna. Gitabotabo tu giboyalina ada witi guwana tufona teti (30) amine, tufona sikisiti (60) amine kadu tufona hanaledi (100) amine.” Yesu hidedemi gigahetalahobuhobu.
MRK.4.9	Kadu gigayo, “Omi kaliva watagami, au bonaku wadavenogalena.”
MRK.4.10	Ada muliya yo'o a hina tu Yesu anakaibe gimiyami tu yana yo'o tuwelo kadu tomuliya velugadiyao tufoidi Bana buye himiyami-ma yana gahetalahobuhobu fa'ina hitoliluveluvena. 
MRK.4.11	Gigahedi gigayo, “Yaubada yana itave'avina ana nuwanuwa sevasevauyana omi agaimiya giyauna, tu badi kaliva-kawowo keke Yaubada yana yo'o agaidiya hidaluku-ma gahetalahobuhobu amine hinogalina. 
MRK.4.12	Gahetalahobuhobugaga hinoganogalina, tuwai-mo'ena Yaubada bonana eto'etoladina gigahe amine gigayo,
MRK.4.12	Tova moya'aina bonaku hina'ita'itana
MRK.4.12	tu keke hina'itahalamaneni.
MRK.4.12	Kadu hinanoganogalina
MRK.4.12	tu keke ana nuwanuwa hinahalamaneni.
MRK.4.12	Ka'i hidahalamanena digo,
MRK.4.12	Iya agaikuya hidahagaviladi
MRK.4.12	be yadi koyona gadavenuwauluyena.”
MRK.4.13	Tu Yesu Veyao Tuwaina ana gahe giyakahini-yo au gigahedi gigayo, “Mena gahetalahobuhobu adamoya galukahihiyena-ma ana nuwanuwa ma'i wahalamanena o ka'i keke? Gavaimi be gahetalahobuhobu velugana aimo ganalukahihiyena-ma wadahalamaneni? Yami halamana givekwalu. Mena gahetalahobuhobu sa'eyana fa'ina ganakivetuvetunumi. 
MRK.4.14	Guwana ana to'iyauyaula ma vaita Yaubada bonana kaliva ase'asediya gida'iyauyauleni. 
MRK.4.15	Kaliva tufoidi vaita witi nafona edeya gibe'u-ma amine. Yaubada bonana hinogalina tu Setani gi'ela be gava nuwanuwa tolaumamala kaliva ase'asediya gifahana-ma givaina. 
MRK.4.16	Kadu meda anafaiweya kaliva tufoidi vaita nafona babi dabodabona againe gibe'u-ma amine. Yaubada bonana hinogalina be yadi wavemwamwala ase'asediya himadusena. 
MRK.4.17	Atu bonana keke hidanuwa-nunauyeni walamina keke ase'asediya gidavegilili fa'ina, tova kabisonaga hi'atuvefa'ila. Ka'i tova vitana badi agaidiya ginalakayemu o ka'i yadi hawahega Yaubada againe fa'ina aulolo tagiya kaliva nimadiya hinanuhagana, au hinamadunuwayewa. 
MRK.4.18+MRK.4.19	Kadu tufoidi vaita nafona abodeya gibe'u-ma amine. Yaubada bonana hinogalina tu babi ana gaitoma fa'ina hivenuwanauna, kadu tova moya'aina mani lokoloko nuwadi givaivaina ada gavadi tulina tulina hi'ita'italuvadigena fa'ina nuwadi giulu. Au mena gaitomai-dina Yaubada bonana gilufave'alikana ada guwadi keke. 
MRK.4.20	Atu tufoidi vaita nafona babi yamumuna againe gibe'u-ma amine. Yaubada bonana hinogalina be ase'asediya hisena, ada au yadi dewa againe guwadi hiseseyemaunena ka'i 30 o 60 o 100 amine.” Hidede amine Yesu gigahe.
MRK.4.21	Kadu Yesu gigahedi gigayo, “Keke tamo hakwadi lamufa ginakabuni-yo avaeka hinagene o ka'i ivi dibune ginaseni, keke-mo'a. Au ana abasewadi againe ginasena. 
MRK.4.22	Gavadi gavadi moya'aina tova adamoya keke i'ivemogatalina medema aimo tova mulina kabu'avane ginalakayemu, kadu gavadi gavadi sevasevauyana medema aimo moya'aidi hinahalamanena. 
MRK.4.23	Hai kaliva taga afolegina, medema bonaku udavenogalena.” Hidedemi Yesu gigahe.
MRK.4.25	Fa'ina hai kaliva Yaubada yana nuwanuwa ginogalina be gi'ita'itave'avina, medema againe kadu nuwanuwa moya'aina ginayauna. Atu hai kaliva Yaubada yana nuwanuwa keke gida'ita'itave'avini, medema yana halamana kabi'ona Yaubada ginavaihegena be ginamiya-kawowo.” Hidedemi Yesu gigahe.
MRK.4.26	Kadu gahetalahobuhobu sa'eyana Yesu gilukahihiyena gigayo, “Kaliva Yaubada yana itave'avina againe himimiyami be ase'asediya givehivehimeya-ma yadi miyami hidede amine. Kaliva sa'eyana yana faha againe nafona gi'iyauyaulena. 
MRK.4.27	Bogi gidada uyadayada gimimiya tu nafona gitabotabo be gilakalaka. Atu gavaiya'amine yana faha gitabo ma keke gidahalamaneni. 
MRK.4.28	Au babi tauna faha gikivetabona, nagona gikabu hinafane gitabo muliya a'a-mo'ena gisena. 
MRK.4.29	A'a-mo'ena ginaboyalina againe, ilama tubu'oduna againe ginayaudi fa'ina a'a ana yaudi ana tova a gilakayemu.” Hidedemi Yesu gigahe.
MRK.4.30	Kadu Yesu gigayo, “Kaliva Yaubada yana itave'avina againe himimiyami be ase'asediya givehivehimeya-ma yadi tubutubuga gavaiya'amine kanalukahihiyeni? Gava gahetalahobuhobu amine kanakivetuvetunu? 
MRK.4.31+MRK.4.32	Masitada yana tabo amine kanalukahihiyena. Nafona tulina tulina adi loi againe masitada nafona kabikabi'ona. Kaliva givaina be gifahana. Babiya gidauda tu gikabu, ada nafona kabikabi'ona nonogana gikabu againe give'aihala. E, laganina lakahina gisena be manuga hi'ela aiwa'une hive'uba.” Hidedemi Yesu gigahe.
MRK.4.33	Ada au Yesu gahetalahobuhobu moya'aina hidede amine kaliva agaidiya gilumamalena. Yadi halamana gavaiya'amine medemi givehawaledi. 
MRK.4.34	Yo'o agaidiya gahetalahobuhobugaga amine givehawaledi, keke gidagahe-mo'edi. Tu Tauna ana tomuliya adikaibe'uyanina buye himiyami ana toveya, gaitoma moya'aina fa'ina gikivetuvetunudi.
MRK.4.35	Tu medema aiyetai-nadi mala gisilavina Yesu ana tomuliya gigahedi gigayo, “Wa'ela be yuwa kanadamana tobu fafaline.” 
MRK.4.36	Yesu wakeya gimiyami tu ana tomuliya yo'o hihegedi-yo hiyage be hiwoiyedamanena. Kadu waka velugadiyao buye hilowoga. 
MRK.4.37	Hinauna tu bolimana lakahina gimadu ada lefo waka againe gibifuwafuwana be gufa gilukuluku. 
MRK.4.38	Tu Yesu ma waka muline ana fila againe gi'enonuwaulu be gidauda. Badi tomuliya hiluvaguna higayo, “Tovehawala, gavana anada? Ka'i keke udanuwanuwa kabisona kana'alika?”
MRK.4.39	Au gimidi bolimana gihawatana, gigayo, “Mala auwe.” Kadu lefo gigahedi gigayo, “Au gi'atago.” Ada auhe'ama bolimana gi'atagona ada niwalova-'utuutu gisena.
MRK.5.1	Tu Yesu ana tomuliya buye Galili ana tobu yuwa fafaline hidamana be miGadala yadi fafaliya hiyemu. 
MRK.5.2	Yesu wakeya gihobu tu kaliva sa'eyana wayafunena aibo'uveya gitauya be Bana amine gi'ela. 
MRK.5.3+MRK.5.4	Bana kalivai-nadi aibo'uveya give'abaga ada keke tamo hakwadi anafaiweya bulava againe ginayogoni, higa-wayoga. Fa'ina bulava kainumula nonogana gidobona. E, nimana kadu agena bulava kainumula againe hiyogoyogona tova a gavaiyehi tu gififaiwala be bulava nimane gi'atudobodobona, kadu bulava agene gi'utudobodobona. Keke tamo hakwadi anafaiweya ginahawatani, au kaliva moya'aidi gifaiwalahegedi. 
MRK.5.5	Bogi uyadayada aibo'uveya kadu oyeya ginunudadana gikovakova'awafatafata, kuga againe tauna gitalatalana.
MRK.5.8	Hidede amine gigahe fa'ina Yesu yafune gimidigahena gigayo, “O yafune hida kaliva unanuyabuyabuna.”
MRK.5.9	Bana kaliva gigahe-yo, Yesu gitoliyena gigayo, “Gavaimi a egana?” Bana gigayo, “Aku egana Yo'o, fa'ina ime yafune moya'aima kaliva aluvaiyena.”
MRK.5.10	Ada Yesu againe give'o'oladona gigayo, “Yafune keke unawavidi be hida fafali hinanuyabuyabuni.”
MRK.5.11+MRK.5.12	Tu yuwa oya fafaline bawe adi yo'o lakahina adiga hilelele fa'ina yafune hihawayafeyafena higayo, “Udavehimeyema be yuwa bawe agaidiya unawavima-yo analuvaiyedi.” 
MRK.5.13	Au gihawahegedi ada yafune kaliva hinuyabuyabuni-yo bawe hiluvaiyedi, au bawe adi yo'o luhei tausani (2,000) amine ma awaloloya hi'otahobu, tobu againe hitowa'alika.
MRK.5.14	Tu bawe adi tolufolofologahi hi'ota be hina melala-mo'ena kadu awa'awanine mena gaitomai-dina hilukahihiyedi. Ada kaliva vevine hitauya be gavadi gilakayemu-ma hina'itana. 
MRK.5.15	Ada Yesu againe hi'ela kaliva wayafunena hi'itana, medede againe gihiyoto u'una a giyamumu be ana kaleko gi'osena, boi yafune moya'aidi adi egana Yo'o hiluvaiyena-ma kalivai-nadi. Hi'ita-yo himatautave'ine. 
MRK.5.16	Ada badi to'ita gavadi kaliva boi wayafunena kadu bawe agaidiya gilakayemu-ma hilukahihiyena. 
MRK.5.17	Ada au hivebutu Yesu higaheya'aya'alina be higa yadi fafali ginanuyabuyabuna.
MRK.5.18	Yesu gina wakeya giyageyage tu kaliva boi wayafunena gihawayafeyafena gigayo, “Iya O buye kadana.” 
MRK.5.19	Atu Yesu gihawatana gigayo, “Una ya melaleya be a unuma agaidiya unalukahihi. Gavadi lakahina Kaiwabu o fa'iniya gigugaiyeni kadu gavaiya'amine gi'itanuwakabubuye ma unalukahihiyedi.” 
MRK.5.20	Ada au kaliva gina be givebutu gavadi lakahina bana fa'ine Yesu gigugaiyena-ma melala teni adi fafali ana egana Dekafolisi agaidiya gilukahihiyena. Ada kaliva moya'aidi hinogalini-yo hiyaulowoga.
MRK.5.21	Yesu wakeya giyage-yo kadu tobuya gidamana ada yuwa fafaline giyemu-yo yo'o lakahi-mo'ena taliyeya himadu Bana againe hivaga'auta. 
MRK.5.22+MRK.5.23	Taliyeya gimiyami tu manuwa-abavehawala ana tonagona sa'eyana gi'ela, ana egana Yailo. Ada bana tonagona Yesu gi'ita-yo agene gi'ibo'ula-mo'a gihawayafeyafena gigayo, “Natuku kwamayoku kabi'ona gi'aulolo lakahina ka'i gina'alika. Uda'ela nima bana againe udasena be gidabwaina, gidamiyami hagihagina.” 
MRK.5.24	Au Yesu gilowoga be tonagona buye hina. Ada yo'o lakahina hibwa'ulina hinauna tu Yesu liline hiveve'atuwahega.
MRK.5.25	Tu kwamayoku sa'eyana yo'o agaidiya ginauna, bana yana vaikohi be dayagina tova moya'aina gimadu-vagata. Tuwaina givebutu gi'u'aulolo ada ginunauwena malamala tuwelo. 
MRK.5.26	Doketa moya'aidi agaidiya ginauna ada yadi lumulamula againe aulolo lakahina ginuhagana. Yana mani matatabuna badi agaidiya gihavaina. Gilulumulamula tu doketa keke adifaiweya, au yana aulolo gitubuga-mo'a. 
MRK.5.27	Yesu valeyana ahe ginogalina fa'ina yo'o hinafadiya Bana wamuline gi'ela be ana kaleko bwatana gikibwa'ena. 
MRK.5.28	Fa'ina nuwahinagene gigahe gigayo, “Ka'i ana kalekogaga ganakibwa'ena, au ganayamumu.” 
MRK.5.29	Gikibwa'eni-yo auhe'ama dayagina gi'agolohina, ada gava wowone gi'ayaunena yana aulolo a gihavaina.
MRK.5.31	Ada ana tomuliya higahena higayo, “Yo'o hiveve'atuwahega-ma u'itadi. Gavadi-yo ugahe ugayo, Hakwa'adi aku kaleko gisibutuni?”
MRK.5.32	Tu Yesu aimo gi'ita'italele be hakwa'adi gikibwa'eni-ma gina'itana. 
MRK.5.33	Au kwamayoku gavadi bana againe gilakayemu-ma gihalamaneni-yo yana wamatauta yana wavetatava gi'ela, Bana agene gi'ibo'ula-mo'a be tauna kahihina matatabuna gilukahihiyena. 
MRK.5.34	Gilukahihi gihavaina Yesu gigahena gigayo, “Natuku, uvetumaganeku fa'ina ubwaina. Ya wanuwayamumu unana ya aulolo gihavai-mo'ena.”
MRK.5.35	Yesu aimo gilulukahihi tu kaliva tufoidi Yailo yana manuweya hitauya-ma hiyemu be higahena higayo, “Natu kwamayoku yawaina gihavaina. Au keke Tovehawala unaluve'avaleni-yo una'aliye-kawowoni.” 
MRK.5.36	Yesu bonadi keke gidavenogaleni, au manuwa-abavehawala ana tonagona againe gigahe gigayo, “Keke unamatauta, au unavetumaganeku.”
MRK.5.37	Ada kaliva moya'aidi gihawatadi be keke hinabwa'ulini. Fita ada Yemesa wataina Yoni adi'itotogaga ginauwedi. 
MRK.5.38	Bana manuwa-abavehawala ana tonagona yana manuweya hiyemu-yo Yesu alika ana butubutu ginogalina, tagiya ve'alulaukuhi. 
MRK.5.39	Au manuweya giluku gigahedi gigayo, “Gavai'ona-yo alika ana butubutu ganogalini? Gavadi-yo wave'alulaukuhi? Kwamana keke gida'alika, au gi'enonuwaulu.”
MRK.5.40	Ada badi hihawavelaigena. Atu Yesu moya'aidi giwavidi be melaleya hihobu au kwamana tamana hinana kadu tomuliya adi'itoto Bana buye hi'ela-ma vetawana kwamana gidauda-ma againe gilukuwedi. 
MRK.5.41	Nimana gi'abina ada gigahena gigayo, “Talida kumi.” Mena gahe ana kaivila bonadeya ma “Natuku, Iya gagahe umidi.” 
MRK.5.42	Ada auhe'ama kwamana kwamayoku gimidi ginudadana. Ana malamala ma tuwelo. Hi'ita-yo ase'asedi gi'alilihiwana.
MRK.5.43	Atu Yesu gihawatadi gigayo, “Keke gaveyao wanavenuwa'atadi, au gahawatami.” Kadu gigayo, “Tamo a'a kwamana wavele be gi'ani.”
MRK.6.1	Yesu Yailo yana fafali gihege tu gina Tauna yana melaleya. Ada ana tomuliya hivebwa'uliyena. 
MRK.6.2	Ada sabati againe givebutu manuwa-abavehawala ana egana sinagogi againe givehawala. Ada tufoidi moya'aidi yana vehawala hinogalini-yo hiyaulowoga higayo, “Hida hima kaliva-kawowo nonogana givehavehawala. Hida nuwahuya givaina-ma gavana ana inuba? Hai faiwala givaini-yo abaveyaulowoga gififaisewani? 
MRK.6.3	Ide bana kalivai-nadi inubana kahalamanena. Bana Meli natudi, manuwa ana to'aiyogona, Yemesa Yosese Yudasi Saimoni tawadi. Kadu nouneyao buye kamimiyami.” Au hidedemi miNasaledi yadi wa'ago'uga buye hive'agahegahe tu hikilowena.
MRK.6.4	Ada Yesu gigahedi gigayo, “Kaliva moya'aidi Yaubada bonana ana to'awatalatalaina hive'amohimohinena tu tauna yana melala tauna yana yo'o tauna ana unuma kalivai-dina keke hidave'amohimohineni.”
MRK.6.5	Ada medede againe keke tamo aituha fifiwalana anafaiweya gidafaisewani. Au to'aulolo tufoidiga agaidiya nimana gisena be gisiveyawadi. 
MRK.6.6	Ada yana yo'o yadi vetumagana keke fa'ina, giyaulowoga. Ada au melala tulina tulina agaidiya ginunuwaliliuga tu givehavehawala.
MRK.6.9	Ageyafayafa wana'osena kadu ami aikeva sa'eyanaga wana'osena. 
MRK.6.10	Hai tonimanuwa yana manuweya ginalukuwemi, medede againe wanamiyami tu wanalowoga-havagi ana toveya. 
MRK.6.11	Ka'i melala sa'eyana againe wanayemu tu kaliva keke hinavetobohiyanemi ada yami laumamala keke hinavenogaleni digo, mena melalai-nadi wanahegena againe fwayafwaya agemiya wanavagahegehegena, higa Yaubada yana ila'a badi agaidiya ana iya'iyaya.” Hidedemi Yesu ana tomuliya givenuwa'atadi.
MRK.6.12	Ada au hilowoga be hina kaliva moya'aidi agaidiya hilulumamala be higa yadi dewa koyona hinavenikohiyeni-yo Yaubada againe hinahagaviladi. 
MRK.6.13	Yafune moya'aidi hiwavidi ada to'aulolo moya'aidi hibunamidi be higa hisiveyawadi.
MRK.6.15	Kadu tufoidi higayo, “Bana hima to'awatalatalaina tuwaina ana egana Elaiya.” Kadu tufoidi higayo, “Hida hima Yaubada bonana ana to'awatalatalaina badi to'awatalatalaina tuwaidiyao amine.”
MRK.6.16	Atu Helodi yadi ve'agahegahe ginogalina againe, gigahe gigayo, “Bana au velemodi Yoni Tobafitaiso. Iya gavehimeya be u'una hinikehegena-ma kalivai-nadi gimididi-havagi.”
MRK.6.17+MRK.6.18	Helodi hidedemi gigahe fa'ina boi tobohiyana vavinena adi egana Helodiyasi givaidi ada bana Yoni Helodi gidakeyena gigayo, “Tobohiya Filifi vavinena uluhabuyedi fa'ina, nagi ana vehimeya keke uda'itave'avini.” Hidedemi Yoni gigahe fa'ina Helodi yana kaliva gi'iveninisedi be Yoni hikive'avina ada hiyogona be deliya hisena. 
MRK.6.19+MRK.6.20	Badi Helodiyasi yadi nuwakoyo Yoni againe hilulu'uyena ada higahegahe vaita kaliva hinaluve'alikana tu higa-wayoga, fa'ina Helodi Yoni give'amohimohinena. Bana Yoni kaliva mahamahalina yana dewa yegayegana ma gihalamanena fa'ina, gilugolegolena. Nuwanuwana Yoni yana laumamala ginanogalina tu ana nogala againe nuwana givegafo'uya'uya.
MRK.6.21	Helodiyasi himiyami himiyami tu yadi tova hagihagina gilakayemu. Helodi yana tubuga ana toveya yana a'a lakahina gitagova be yana yo'o buye hi'a. Ana toveluga kikaiwabudiyao kadu yana togiyomatana kadu Galili ana kaliva lakahidiyao giyowanidi be hi'ela.
MRK.6.22	Hivemwavemwamwala tu Helodiyasi natudi kwamayoku giluku yo'o matadiya givagavaga. Helodi ana wakawaka buye himatamatawabuwabu tu nuwadi gikiveyamumu-mo'ena. Au kini kwamayoku gigahena gigayo, “Gavadi gavadi fa'ina unave'o'ola, medema ganavele.” 
MRK.6.23	Kadu kwamayoku againe giwonadabadaba gigayo, “Yaubada matane gagahe velemo'ena be gavadi gavadi fa'ina unave'o'ola au yaku abavehimeya hafuna amine ganavele.”
MRK.6.24	Ada ulaulatanina gihobu be gina hinana agaidiya gitoliluvaluva gigayo, “Gavadi fa'ina ganave'o'ola?” Badi higayo, “Yoni Tobafitaiso u'una ana ainike fa'ina.”
MRK.6.25	Ada auhe'ama gimaduna Helodi againe giluku give'o'olena gigayo, “Tova adamoya udavehimeya be Yoni Tobafitaiso u'una hinanikehegeni tu nau'a againe hina'aliyena be bana ali'alikana gana'itana.”
MRK.6.26	Kini Helodi kwamayoku yana ve'o'ola ginogalini-yo nuwana gikabubu-mo'a tu ana wakawaka moya'aidi matadiya giwonadabadaba fa'ina, keke nuwanuwana yana wonadabadaba bana againe ginayawelini. 
MRK.6.27+MRK.6.28	Au yana tolugaviya sa'eyana gimadu'iveninisena be higa Yoni u'una ginanikena be gina'aliyena. Au gina deliya Yoni u'una ginikena ada nau'a againe gi'aliyena be ulaulatanina givelena. Ada ulaulatanina gina hinana giveledi. 
MRK.6.29	Ada au Yoni ana tomuliya valeyana hinogalini-yo hi'ela wowona hivaina be hinauwena tomohuyehuyeya hihuyana.
MRK.6.31	Ada kaliva nau ela keke yawaidi fa'ina, Yesu ana tomuliya buye keke adifaiweya hinaveyawai-yo hina'a. Hidema fa'ina Yesu gigahedi gigayo, “Ide'eyaogaga wa'ela be kana melalagaga againe kanaveyawai.” 
MRK.6.32	Au wakeya hiyage melalagaga againe hina adikaibe himiyami.
MRK.6.33	Tu tufoidi moya'aidi yadina hi'itana-ma hi'itayakahidi, ada melala moya'aina agaidiya hitauya agediya himaduna be Yesu ana tomuliya buye magigidi himadubodana. 
MRK.6.34	Yesu wakeya gihobu ada yo'o lakahina gi'itadi-yo gi'itanuwakabubuyedi, fa'ina yadi miyami ana ita'ita vaita sifi adi to'itave'avina keke ma amine. Au givebutu gaitoma moya'aina fa'ina gikivetuvetunu.
MRK.6.36	Yo'o una'atuhegedi be melala eda'ufoya kadu awa'awanidi agaidiya hinana adiga hinakimonena.”
MRK.6.37	Tu Bana gigayo, “Auwe, omi wanave'adi.” Badi higayo, “Hima yo'o lakahina. Hai mani anavaini-yo anana a'a anakimoneni adifata amine? Fa'ina a'a fatana vaita kaliva sa'eyana yana faisewa vaikohi eita fatana amine.”
MRK.6.38	Au Yesu gigahedi gigayo, “A'a gavaiyehi omi agaimiya? Wana wa'ita.” Ada hina hi'itana againe Yesu hivenuwa'atana higayo, “Beledi kabi'odi faifi kadu igana luhei.”
MRK.6.39	Hidede amine hivenuwa'ata-yo Yesu gigahedi be yo'o hinavehimeyedi be higa unuma unuma amine isisi'u againe hinavetoga. 
MRK.6.40	Au unuma unuma hanaledi o ka'i fifiti amine hivetoga. 
MRK.6.41	Hivetoga-yo a'a faifi kadu igana luhei givaidi digo lobameya gi'italele Tamana againe givesiule, au a'a gikihinehineni-yo ana tomuliya giveledi be higa badi yo'o agaidiya hinafolakena. Kadu igana luhei gikihinehinena be moya'aidi agaidiya hifolakena. 
MRK.6.42	Ada au moya'aidi hi'a be hi'ahiyauwa. 
MRK.6.43	Ada tomuliya hina a'a kadu igana ana tufo kwadakwada hikwakwana againe feyawa tuwelo hivemagadi. 
MRK.6.44	Badi kaliva a'ai-nadi hi'a-ma adi kilagalaga au 5,000.
MRK.6.45	Tu tomuliya kwadakwada hikwakwana gihavaina, auhe'ama Yesu gigahedi be wakeya hinayage wai hinanagona be yuwa fafaline melala ana egana Bedasaida againe hinamididamana tu Bana Tauna ginamiya be yo'o gina'atuhegedi. 
MRK.6.46	Ada ahe gilukafoiyedi-yo oyeya gilaka be Tamana againe ginave'o'ola.
MRK.6.47	Ada au mala gibogi-mo'a tu badi tomuliya wakeya wese gawaneya hinauna tu Bana'e ma anakaibe avaleya gimiyami. 
MRK.6.48	Bolimana lakahina gimadu be waka giluluveyeveyewana fa'ina tomuliya hiwoifaiwala-wayoga ma Yesu gi'itadi. Ada mala kabisona ginalauna tu Yesu badi agaidiya gi'ela'ela, ni'u getane ginunudadana tu au ginanu'atuvagavaga. 
MRK.6.49	Tu Yesu ni'u getane ginunudadana ma hi'ita-yo hitatawayana hivaitana balauma hida'itani. 
MRK.6.50	Fa'ina tomuliya moya'aidi hi'itana be himatautave'ine. Auhe'ama gigahedi gigayo, “Wa'asevatu. Hima Iya ga'ela'ela, keke wanamatauta.”
MRK.6.53	Tu tobuya hidamana'ela-yo fafali ana egana Genesaleda againe hihobu waka hiluhifona. 
MRK.6.54+MRK.6.55	Wakeya hidahobu ma kaliva Yesu hi'itayakahina ada medema awa'awana melalina moya'aina agaidiya himaduna, hivebutu to'aulolo adi wa'ivi hiwahidi ada hai Yesu gimiyami valeyana hinogalina, medede againe hi'aliyedi. 
MRK.6.56	Ada au hai Yesu gi'ela'ela ka'i melala kabi'ona o lakahina o ka'i awa'awanine, medede againe to'aulolo hi'aliyedi be melala hinafane hisedi ada hihawayafeyafena be higa to'aulolo ginahawahegedi be ana kaleko bwatanaga hinakibwa'ena. Ada gaveyao moya'aidi hikibwa'ena, medema hiyamumu.
MRK.7.1	Tova sa'eyana tonagona tafatafalolodiyao adi egana Falisi kadu Mosese yana vehimeya ana tovehawala Yelusalema againe hitauya-ma Yesu againe hivaga'auta. 
MRK.7.2	Himiyami tu ana tomuliya tufoidi hi'itadi adiga hi'au'a wanimabwanenedi, higa nimadi keke hidakolani Falisi yadi tafalolo-vehimeya amine. 
MRK.7.3	Fa'ina badi Falisi kadu miYuda moya'aidi bwanenediyao yadi dewa himulimuliyena. Keke hidamidi'a tu nagona nimadi hikolana tafalolo-vehimeya amine. 
MRK.7.4	Ka'i abakimokimone amine hinatauya keke hinamidi'a tu nagona adi kivebuta hinafaisewana. Ada kadu dewa tuwaina moya'aina hi'ita'itave'avina, higa gowa aba'aihiwaga nau'a kainumula ana ikolakola tafalolo-vehimeya amine.
MRK.7.5	Au Falisi kadu Mosese yana vehimeya ana tovehawala Yesu hitoliyena higayo, “Gavadi-yo a tomuliya bwanenedeyao yadi dewa amine keke hidahuluhuluva? Fa'ina wanimabwanenedi hi'au'a.”
MRK.7.6	Hida yo'o miIsileli kebuladiya hive'amohimohineku
MRK.7.6	tu ase'asedi Iya agaikuya keke hidahawahegeni.
MRK.7.7	Iya agaikuya hihawadavadava-kawowo.
MRK.7.7	Yadi vehawala ma taudiyao yadi vehimeya hikilakahina,
MRK.7.7	ada hivewagana Iya Yaubada yaku vehimeya.”
MRK.7.7	Hidedemi Yaubada Aiseya awane gigahe tu Yesu Aiseya yana gahe giyakahina.
MRK.7.8	Kadu gigayo, “Omi Yaubada yana vehimeya wadibudibutoyogena tu kaliva yadi dewa tuwaina againe wamiyave'avina.” Hidemi Yesu gigahe.
MRK.7.9	Kadu'e gigayo, “Wavaitana omi nuwahuyahuyamiyao be'ena taumiyao yami dewa tuwaina wa'ita'itave'avina ada au Yaubada yana vehimeya wasehegena. 
MRK.7.10	Yaubada bana Mosese awane givehimeyeda gigayo, Tama be hina unave'amohimohinedi. Kadu vehimeya sa'eyana ma, Gava kaliva tamana o ka'i hinana gina'ihawadamanedi, medema anafaiweya gida'alika. 
MRK.7.11+MRK.7.12+MRK.7.13	Tu omi'iyao ma wagahe vaita ka'i kaliva tamana o hinana ginagahedi ginagayo, Gavadi gavadi againe vaita gadavelugami, medema Yaubada againe gahawahegena. Ka'i hidede amine ginagahe digo, omi wahawatana be keke tamo lokoloko, a'a o ka'i gava'adi againe tamana hinana ginavelugadi. Au mena yami hawata fa'ina Yaubada yana vehimeya tamamiyao o hinamiyao adi ve'amohimohina fa'ina wayawelina be higa taumiyao yami vehawala wanakilakahina. Kadu kaliva moya'aidi hidede amine wahawaveleveledi. Mena yami vehawala sa'eyana gayakahina tu vehawala moya'aina againe meda anafaiweya Yaubada yana vehimeya wayawelina-ma keke gadayakahini.”
MRK.7.14	Tu Yesu yo'o gikova-havagiledi be Bana liline hi'ela ada gigahedi gigayo, “Moya'aimi bonaku wananogalina be wanahalamanena. 
MRK.7.15	Keke gavadi kabu'avane gidadauda-ma kaliva awane ginaluku-yo Yaubada matane ginakivekoyoni. Atu gavadi kaliva hinagene gidadauda tu kabu'avane ginayemu, medema Yaubada matane ginakivekoyona. [ 
MRK.7.16	Hai kaliva taga afolegina, medema bonaku udavenogalena.]”
MRK.7.17	Hidede amine Yesu gigahe tu yo'o gihegedi be giluku manuweya, au ana tomuliya yana gahetalahobuhobu fa'ina hitoliluveluvena. 
MRK.7.18+MRK.7.19	Ada gigahedi gigayo, “A! Omi kadu tagami keke gida'afoleni. Wanogali! Gavadi kabu'avane gidadauda-ma kaliva awane ginaluku, medema keke Yaubada matane ginakivekoyoni, fa'ina keke ase'asene gidaluku, au kamone gihobu be wala'aiya gihegena.” Mena yana gahe againe Yesu givehawaleda keke tamo a'a hawahawatana, au a'a moya'aina hagihagina.
MRK.7.20	Kadu gigayo, “Gavadi gavadi kaliva againe hiyemuyemu, medema gaitomai-dina Yaubada matane hikivekoyona. 
MRK.7.21+MRK.7.22	Fa'ina gavadi kaliva nuwahinagene gidadauda, higa gavadi gavadi koyona ase'asene ginuwenuwedi, medema yana dewa againe giseyemaunedi, nuwanuwa koyona, udo tulina tulina, kai'afu luve'alika kelele italuvadiga, dewa koyo-mo'ena, fwaya vehimeya ana ivehawavelaiga, ga'uma'uma veyaina selakalaka, dewa kwavakwavana. 
MRK.7.23	Mena dewai-dina koyodi moya'aidi kaliva nuwahinagene hidadauda-yo yana dewa againe giseyemaunedi be Yaubada matane hikivekoyona.” Hidedemi Yesu gikivetunudi.
MRK.7.24	Tu Yesu mena melalai-nadi gihegena ana tomuliya buye hina Taiya Saidoni adi fafali againe. Manuwa sa'eyana againe giluku, ada Bana medede againe gimiyami-ma keke nuwanuwana tamo hakwadi ginahalamaneni, tu keke anafaiweya sevasevauyana ginamiyami. 
MRK.7.25	Au kwamayoku sa'eyadi himiyami natudi kwamayoku kabi'ona yafune giluvaiyena, ada Yesu valeyana hinogalini-yo Bana againe himaduna agene hi'ibo'ula-mo'a. 
MRK.7.26	Badi kwamayoku ma hawahawala keke vinemiYuda, melala ana egana Finisiya, Siliya ana fafali againe hitubuga. Ada Yesu hihawayafeyafena be yafune natudi giluvaiyena-ma ginawavina.
MRK.7.27	Bana gigahedi gigayo, “MiYuda badi vaita we'owe'o amine ganamidive'adi, fa'ina ka'i we'owe'o adiga ganavaina be yo'o tulidiyao badi vaita galu'eta amine ganahegeve'abidi digo, medema keke gidalubodani.”
MRK.7.28	Badi higayo, “Ika Kauveya, ugahe velemo'ena. Atu galu'eta tolama dibune we'owe'o adiga kwadakwadana gibe'ube'u-ma hi'au'ana.”
MRK.7.30	Ada au hina yadi manuweya ada kwamana iviya gidauda-ma hinuhagana tu yafune a gina.
MRK.7.31	Tu Yesu Taiya ana fafali gihegena ada gina Saidoni hinafane ginauna tu melala teni adi egana Dekafolisi amidiya ginuwaliliuga be Galili ana tobuya gihobu. 
MRK.7.32	Medede againe kaliva sa'eyana Bana againe hi'aliyena tagana abodana kadu meyana daluna. Ada hihawayafeyafena be nimana bana againe ginasena.
MRK.7.33+MRK.7.34	Au Yesu kaliva gisi'aliyeni tu yo'o himiyavehaila, ada nimalagolagona kaliva tagane gisena, kadu gikiwala be kaliva meyana gikibwa'ena digo lobameya gi'italele au giyawai'ohi lakahina tu gigahena gigayo, “Efafada.” Ana kaivila bonadeya ma “Gi'ayau.” 
MRK.7.35	Gigahe-yo auhe'ama kaliva tagana gi'afolena, meyana gi'ayagilina ada gilukahihi yamumuna.
MRK.7.36	Au Yesu yo'o gihawatadi be keke tamo hakwadi againe hinalukahihiyeni. Gihawatadi a gavaiyehi tu badi tova moya'aina hilulukahihiyena. 
MRK.7.37	Ada au hiyaulowogahega-mo'a higayo, “Gaitoma moya'aina gififaisewana yamumuna. Kaliva tagadi abodana meyadi daluna nonogana anafaiweya gikiveyamumudi.”
MRK.8.1+MRK.8.2+MRK.8.3	Kadu tova sa'eyana yo'o lakahina hivaga'auta be Yesu yana vehawala hinanogalina. Himiyami tu adiga gihavaina fa'ina, Yesu ana tomuliya giyowanidi be hi'ela yana hinekalikali yo'o agaidiya giyemaunena gigayo, “Hida kaliva vevine hagihagidiyao. Aiyeta tohiye badi Iya buye amimiyami tu adamoya adiga keke. Ada ka'i mafu gilaudi tu gana'atuhegedi be hinana yadi melaleya, au edeya matadi ginaluwaliwaliliuga be hinabe'u, fa'ina tufoidi lauveya hi'ela.”
MRK.8.4	Ana tomuliya higayo, “Melalagaga againe kamimiyami. Ha'againe a'a kanavaini-yo hida yo'o lakahidi kanave'adi?”
MRK.8.5	Yesu gigayo, “A'a gavaiyehi omi agaimiya gidadauda?” Badi higayo, “We'a beledi kabi'odi seveni.”
MRK.8.6	Higahe-yo yo'o givenuwa'atadi be babiya hinavetoga. Hivetoga tu Yesu a'a seveni givaidi digo Tamana againe givesiule gikihinehinedi, au ana tomuliya giveledi be yo'o agaidiya hinafolakena. Ada au hifolakena. 
MRK.8.7	Kadu igana kabi'odi tufoidi badi agaidiya gidauda. Ada Yesu givaidi be kadu Tamana againe givesiule-yo ana tomuliya givehimeyedi be yo'o agaidiya hinafolakena. 
MRK.8.8	Au badi hi'a be hi'ahiyauwa. Ada tomuliya hive'adi tu adi tufo kwadakwadana feyawa seveni hivemagana. 
MRK.8.9+MRK.8.10	Ada badi kaliva hi'a-ma adi kilagalaga 4,000. Ada Yesu gi'atuhegedi-yo ana tomuliya buye wakeya hiyage be hina Dalimanuda ana fafali againe.
MRK.8.12	Ada Yesu nuwahinagene giyawai'ohi tu gigahe gigayo, “Gavadi-yo omi kaliva tova adamoya babiya watubuyemu-ma nimaku ana iya'iyaya waleleleni? Gagahe velemo'ena keke tamo iya'iyaya ganafaisewani-yo higa medede againe inubaku wanahalamaneni.” 
MRK.8.13	Ada hidedemi gigahedi-yo gihegedi be kadu ana tomuliya buye wakeya hiyage-havagi, hivebutu yuwa fafaline hidamana.
MRK.8.14	Hiyage tu ana tomuliya nuwadi giulu be keke tamo a'a hidanauweni, au beledi kabi'ona sa'eyanaga wakeya gidauda. 
MRK.8.15	Au Yesu givenuwa'atadi gigayo, “Taumiyao wana'itave'avimi be Falisi kadu Helodi yana yo'o kalivadi yadi isi keke nuwami ginavaini.”
MRK.8.16	Ada badi tomuliya hivebutu buye hive'agahegahe higayo, “Keke tamo a'a agaideya fa'ina hidedemi gigahe.”
MRK.8.18	Omi wamatami tu keke wada'itahalamaneni. Omi watagami tu keke wadanogalini. Vaita yo'o-hala luhei adi ve'a nuwami gida'afoleni. 
MRK.8.19	A'a faifi kaliva faifi tausani fa'idiya gakihinehinena ana toveya, adi tufo wakwakwa feyawa gavaiyehi?” Badi higayo, “Feyawa tuwelo.”
MRK.8.21	Kadu gigahedi gigayo, “Gavadi-yo halamana aimo keke wadavaini? 5,000 o 4,000 gave'adi amine, omi kadu akufaiweya ganave'ami.”
MRK.8.22	Tu Yesu ana tomuliya buye Bedasaida againe hiyemu tu kaliva tufoidi tomatakoyo sa'eyana Yesu againe hi'aliyena ada hihawayafeyafena be ginakibwa'ena. 
MRK.8.23	Au Yesu tomatakoyo nimane gi'abina be ginauwena melala kwaune. Kaliva matane gikiwala ada nimana bana againe giseni-yo gitoliyena gigayo, “Ka'i mene tamo gavadi afaiweya una'itana?”
MRK.8.24	Kaliva gi'italele gigayo, “Ehe, kaliva ga'itadi tu adi ita vaita ai hidanunaudadana.”
MRK.8.25	Kadu Yesu nimana kaliva matane gise-havagilena ada kaliva gi'itadona, ada au giyamumu be gaitoma moya'aina gi'ita-hagihagiyena.
MRK.8.26	Ada Yesu gi'atuhegena gigayo, “Unana ya manuweya. Keke Bedasaida melaleya unaluku.”
MRK.8.27	Tu Yesu gilowoga be Sisaliya-Filifai melalina amine ana tomuliya buye hina. Edeya hinauna tu gitoliluveluvedi gigayo, “Iya inubaku fa'ina kaliva gavaimi higahe? Iya vaita hakwa'adi?”
MRK.8.28	Ada badi higayo, “Tufoidi higahe vaita O Yoni Tobafitaiso. Kadu tufoidi higahe vaita O Yaubada bonana ana to'awatalatalaina ana egana Elaiya. Kadu tufoidi higahe vaita O Yaubada bonana ana to'awatalatalaina kadu sa'eyana.”
MRK.8.29	Fita gigahena gigayo, “O'eni Yaubada yana Tovegida higa Keliso.”
MRK.8.30	Au gihawatadi be Bana inubana fa'ina keke tamo hakwadi againe hina'awatalatalaina.
MRK.8.31	Medema tovai-nadi Yesu givebutu ana tomuliya givehawaledi gigayo, “Iya Tohobu'ela aku vehimeya gavaina, higa aulolo moya'aina kaliva nimadiya gananuhagana. Badi kaliva lakahidiyao kadu abaveyao ana tofaisewa kikaiwabudiyao kadu Mosese yana vehimeya ana tovehawala hinakiloweku. Au kaliva hinaluve'alikaku tu aiyeta tohiye kanahegeni-yo au ganamididi-havagi.”
MRK.8.32+MRK.8.33	Ada mena yana aulolo yana alika fa'ina gigahemata'atadi. Au Fita gisi'aliyeni-yo givebutu gidakeyena tu Yesu gihagavilana ana tomuliya gi'itadi tu Fita gidakeyena gigayo, “Setani o una kwaukuya. Mena ya nuwanuwa ulukahihiyena-ma keke Yaubada yana nuwanuwa. Au ya nuwanuwa tomiyababi yadi nuwanuwa amine.” Hidedemi Yesu Fita gidakeyena.
MRK.8.34	Ada yo'oyo'o kadu ana tomuliya buye giyowanidi be Bana againe hi'ela gigahedi gigayo, “Gava kaliva nuwanuwana tavagiku ginamafuna, medema gilubodana be tauna yana nuwanuwa gidavenuwauluyena ada Iya agaikuya gidavetomuliya-yo gidahawahegena be vita tulina tulina gidanuhagana. 
MRK.8.35	Ada gava kaliva keke nuwanuwana Iya agaikuya ginahawahegeni tu taunaga fa'ine tova moya'aina ginuwanuwa, medema yawaina ginanuhegena. Atu gava kaliva Iya givetumaganeku be yaku Venuwa'ata Yamumuna gilumamalena fa'ina yawaina ginanuhegena, medema yawai-vagahina ginanuhagana. 
MRK.8.36	Ka'i kaliva babi ana lokoloko matatabuna ginavai-'owona tu tauna alu'aluwana yana miya hagihagina ginanuhegena digo, keke tamo gavadi hagihagina ginanuhagani. 
MRK.8.37	Ka'i alu'aluwana yana miya hagihagina ginanuhegena digo, keke tamo laufata anafaiweya ginaseni-yo yawaina kadu ginanuhagani. 
MRK.8.38	Kaliva vevine tova adamoya babiya hitubuyemu-ma kaliva koyodi, keke Yaubada againe hidamiyave'avina. Hai kaliva o yaku kaliva be bonaku uvetumaganena ma keke nuwanuwa badi yo'o matadiya unahawavemogataleni yadi hawavelaiga umatausena fa'ina, medema fa'iniya aimo tova mulina Iya keke ganagahe vaita o yaku kaliva. E, Iya Tohobu'ela Kamaku yana wakikaiwabu yana tovenuwa'ata mahamahalidiyao buye anayewa'ela ana toveya, o fa'iniya keke ganagahe vaita o yaku kaliva.” Hidemi Yesu yo'o kadu ana tomuliya gigahedi.
MRK.9.1	Kadu gigahedi gigayo, “Gagahe velemo'ena, tufoimi hidedei wamidimidi-ma aimo keke alika wananuhagani tu nagona Yaubada givebutu yana yo'o ase'asediya yana wafaiwala givehivehimeya ma wana'itana.”
MRK.9.3	Au ana kaleko give'akinamanamalena kadu gikwaya-mo'ena, vaita keke tamo hakwadi babiya gimimiyami-ma anafaiweya gidakolani. 
MRK.9.4	Ada Yaubada yana kaliva tuwai-mo'ena himiyami-ma adi egana Mosese kadu Elaiya badi matadiya hihobu'ela Yesu buye hilulukahihi.
MRK.9.5	Ada Fita Yesu gigahena gigayo, “Yaku Tovehawala, ime hidedei amimiyami ma gilubodana. Vada tohiye anayogodi, sa'eyana O fa'iniya, sa'eyana Mosese fa'ine kadu sa'eyana Elaiya fa'ine.” 
MRK.9.6	Hidede amine gigahe fa'ina vaita gavaimi ginagahe keke gidahalamaneni fa'ina bana'e tobohiyaneyao buye himatautave'ine.
MRK.9.8	Ada auhe'ama hi'italele ada keke tamo hakwadi hida'itani. Au Mosese Elaiya hina tu Yesu anakaibe badi buye himiyami.
MRK.9.9	Ada oyeya hitauya hihobuhobu'ela tu Yesu gihawatadi gigayo, “Tova adamoya yami ita fa'ina keke tamo hakwadi againe wanahawavemogatala. Aimo Yaubada Iya Tohobu'ela alikeya ginasivemididiku againe, au wanahawavemogatalena.” 
MRK.9.10	Yadi ita keke tamo hakwadi againe hidalukahihiyeni tu taudiyaogaga buye hive'agahegahe higayo, “Alikeya ginamididi-havagi ma gavaimi ana nuwanuwa?”
MRK.9.11	Ada Yesu hitoliyena higayo, “Gahe anogalina higa vaita Elaiya ginamidilakayemu tu muliya Yaubada yana Tovegida ginayemu. Gavana fa'ina Mosese yana vehimeya ana tovehawala hidede amine higahegahe?”
MRK.9.13	Ada Iya gagahemi, bana kaliva vaita Elaiya amine ahe gilakayemu ada kaliva gavaimi hinuwanuwa amine hikivekoyona, Yaubada bonana eto'etoladina tuwai-mo'ena Elaiya fa'ine gigahe amine.” Hidedemi Yesu gikivetuvetunudi.
MRK.9.14	Tu Yesu ana tomuliya adi'itoto buye oyeya hihobu tomuliya velugadiyao agaidiya hihobu'ela-yo yo'o lakahina himidififidi-ma hi'itadi, kadu Mosese yana vehimeya ana tovehawala buye hivekwavekwageya-ma hi'itadi. 
MRK.9.15	Ada kaliva moya'aidi Yesu hi'ita-yo hiyaulowoga-mo'a, ada Bana againe himadu be hinalusiuleyena.
MRK.9.16	Ada Yesu ana tomuliya gitoliyedi gigayo, “Gavadi fa'ina wavekwageyedi?”
MRK.9.17	Ada kaliva sa'eyana yo'o agaidiya gigahena gigayo, “Tovehawala, natuku kaliva O againiya ga'aliyena fa'ina yafune giluvaiyeni-yo agona gisebodana. 
MRK.9.18	Yafune gi'abi'abina ana toveya, babiya gibaibaina ada awabugo gi'ala'ala-hiwahiwagena gadona giveve'atalaweno luluna gitoyotoyoga. Ada a tomuliyamomo gave'o'oledi be yafune hinawavidi tu keke adifaiweya.”
MRK.9.19	Au Yesu gigahedi gigayo, “Omi kaliva tova adamoya watubuyemu-ma keke ma'ita wadavetumaganeku. Malamala gavaiyehi omi buye kanamiyami tu yami vetumagana ginayemu? Malamala gavaiyehi keke wanavetumaganeku tu gana'atuvefa'ilemi? Au kwamana wa'aliye we'ai.”
MRK.9.20	Au kwamana Bana againe hi'aliyena. Ada yafune Yesu gi'ita-yo auhe'ama kwamana gikivefavefanina. Au babiya gibe'u gi'eno'eno-bwatabwatavilani tu awabugo giwahitoyogena. 
MRK.9.21	Ada Yesu kwamana tamana gitoliyena gigayo, “Gava tova givebutu hidede amine gihuluhuluva?” Bana gigayo, “Tuwaina kabi'one givebutu. 
MRK.9.22	Ada tova moya'aina yafune aiya o ka'i gufeya givebevebe'una be ginaluve'alikana. Atu ka'i afaiweya digo, unahinekalikaliyema be unavelugama.”
MRK.9.25	Yesu yo'o hi'abiyemuyemu-ma gi'itadi againe yafune gidakeyena gigayo, “O yafune kwamana tagana u'ive'abodana agona usebodana-ma gavehimeye be kwamana unanuyabuyabuna. Keke-mo'a unaluvaiye-havagileni.” 
MRK.9.26	Gigahe-yo yafune gitatawayana kwamana gikivefavefanidoneni tu ginuyabuyabuna. Ada kwamana ana bela vaita alika amine fa'ina moya'aidi higayo, “Kwamana a gi'alika.” 
MRK.9.27	Atu Yesu nimane gisilakahina be gimidi.
MRK.9.28	Ada muliya Yesu manuweya giluku-yo ana tomuliya adikaibe'uyanina Bana buye himiyami tu hitoliluveluvena higayo, “Gavana fa'ina ime keke amafaiweya wada yafune-nadi adawavini?”
MRK.9.29	Yesu gigayo, “Mena yafune adi loi yadi faiwala lakahi-mo'ena fa'ina keke amifaiweya wanawavi-kawowodi. Au wanave'o'ola-fa'ila kadu au ana tova againe wanamiyami be Yaubada wanave'o'olena amine, amifaiweya wanawavidi.” Au hidede amine Yesu gikivetuvetunudi.
MRK.9.30	Medema melalai-nadi hihege tu Galili ana fafali hinafane hinauna, ada Yesu keke nuwanuwana hai gimiyami-ma kaliva hinahalamaneni. 
MRK.9.31	Keke nuwanuwana hinahalamaneni fa'ina ana tomuliya givehavehawaledi gigayo, “Iya Tohobu'ela makewa kaliva nimadiya hinahegenauweku be hinaluve'alikaku. Atu aiyeta anaveto againe Yaubada alikeya ginakivemididiku.” 
MRK.9.32	Hidede amine Yesu gigahe tu ana tomuliya mena yana gahe ana nuwanuwa hifaniyena, ada himatauta fa'ina keke hidave'o'ola be higa ginakivetuvetunudi.
MRK.9.33	Hinauna tu Kafeneumi againe hiyemu. Ada manuweya hiluku-yo Yesu ana tomuliya gitoliyedi gigayo, “Gavadi-yo edeya buye wavekwavekwageya?” 
MRK.9.34	Tu badi hive'amata. Fa'ina edeya hinauna tu hakwadi badi agaidiya kaiwabu againe wai ginago-mo'ena ma buye hivekwavekwageyena.
MRK.9.39	Atu Yesu gigahe gigayo, “Keke wanahawatani, fa'ina hai kaliva aituha fifiwalana aku eganeya gifaisewana, medema aimo keke anafaiweya ginamadu-hawavekoyoyeku. 
MRK.9.40	Au gava kaliva keke ada nibaina, medema tobohiyada. 
MRK.9.41	Gagahe velemo'ena gava kaliva omi Iya Keliso yaku kaliva fa'ina ginanuwakabubuyemi be gufa-abayuyu ginavelemi, medema wona velemona ana laufata ginavaina.
MRK.9.42	Tu ka'i kaliva sa'eyana vaita kwamana amine givetumaganeku-ma dewa koyona againe wanavebe'una, au vita lakahina wananuhagana. Ka'i kuga vita-mo'ena odomiya hinaluhifona be lehageya hinahegehobuyemi-yo wana'alika, medema vitana. Atu ka'i matahiwadi Yaubada againe ginanuhagana, au medema vita-mo'ena. 
MRK.9.43+MRK.9.44+MRK.9.45+MRK.9.46	Ka'i nima koyona againe ginavebe'u, au unanikehegena. Ka'i nima fafalatamo unamiyami tu lobameya unaluku, au medema vita kabi'ona. Atu nima luhei unamiyami tu abaga koyona againe unaluku, au medema vita lakahi-mo'ena. Kadu ka'i age koyona againe ginavebe'u, au unanikehegena. Ka'i age fafalatamo unamiyami tu lobameya unaluku, au medema vita kabi'ona. Atu age luhei unamiyami tu abaga koyona againe unaluku, au medema vita lakahi-mo'ena. 
MRK.9.47	Ka'i mata koyona againe ginavebe'u, au unamwamwalina. Ka'i mata fafalatamo unamiyami tu Yaubada yana yo'o lobameya unaluku, au medema vita kabi'ona. Atu mata luhei unamiyami tu abaga koyona againe unaluku, au medema vita lakahi-mo'ena. 
MRK.9.48	Abaga koyona againe nawabuluma tokoyona wowodi hina'au'ana tova inaga inaga, ada ai gi'alata-vagata fa'ina yadi aulolo keke ginahavaini. 
MRK.9.49	Aulolo tulina tulina vaita ai ala'alata amine omi kaliva moya'aimi gina'alahi-luvaluvami be yami dewa vaita lehaga yamumuna amine giludigadigaga o ka'i keke ma ginaseyemaunena.
MRK.10.1	Tu Yesu Kafeneumi gihege tu Yudiya ana fafaliya gina be yuwa Yolidani fafaline gidamana, ada kaliva Bana againe kadu hiyo'oyo'o. Ada yana dewa tova moya'aina amine kadu givehavehawaledi.
MRK.10.2	Tu tonagona tafatafalolodiyao adi egana Falisi tufoidi Bana againe hi'ela. Nuwanuwadi hinavebauna fa'ina hitoliluveluvena higayo, “Gavaimi unuwanuwa? Ka'i kaliva nuwanuwana vavinena ginakilowena, yada buki-vehimeya gihawahegena o ka'i keke?”
MRK.10.3	Yesu gigayo, “Tuwai-mo'ena Mosese gavaimi givehimeyemi?”
MRK.10.5	Yesu gigahedi gigayo, “Omi tagami kuluna fa'ina Mosese mena vehimeya vevine adi kilowa fa'ina givelemi. 
MRK.10.6	Atu boi tuwai-lokalokana Yaubada babi gimidibubuna ana toveya, kaliva adi aibubuna fa'ina kahawana higa Yaubada kaliva gimidibubuna tu kwamayoku kaliva lulune gibubuna. 
MRK.10.7+MRK.10.8	Kadu gigahe gigayo,
MRK.10.7+MRK.10.8	Kwamayoku lulune gabubuna fa'ina, bana kaliva ma tamana hinana ginahegedi tu ginavemanuwa-damana be vavinena againe ginamiyave'avina ada adi'iselu hinavewowotamo'ai.
MRK.10.7+MRK.10.8	Hidedemi Yaubada gigahe fa'ina, boi tulina tulina himiyami tu adamoya hivesa'eya. 
MRK.10.9	Ada au ka'i Yaubada kaliva kwamayoku give'atutamo'aidi amine o keke tamo hakwadi ginavemiyavehailidi.” Hidede amine Yesu Falisi bonadi gifatana.
MRK.10.10	Muliya Yesu ana tomuliya buye manuweya himiyami tu vevine adi kilowa fa'ina kadu hitoliluveluvena. 
MRK.10.11	Ada gigahedi gigayo, “Hai kaliva vavinena ginakilowedi-yo kwamayoku velugadi ginanagidi, medema ana egana to'udo fa'ina vavinena givagavekoyodi. 
MRK.10.12	Kadu meda anafaiweya hai kwamayoku moganedi hinaviholiliyeni-yo mali kaliva hinanagina, medema adi egana to'udo.”
MRK.10.13	Himiyami tu we'owe'o Yesu againe hi'ali'aliyedi be ginakibwa'edi higa ginagahenuwakabubuyedi, atu ana tomuliya to'aliya hidakeyedi. 
MRK.10.14	Yesu ginogalidi-yo ginuwakoyo gigahedi gigayo, “We'owe'o keke wanahawatadi, au Iya agaikuya hina'ela fa'ina gaveyao vaita we'owe'o keke yadi wakikaiwabu amine, medema Yaubada yana itave'avina againe hinamiyami be ase'asediya ginavehivehimeya. 
MRK.10.15	Gagahe velemo'ena gava kaliva Yaubada matane keke ginanuwahobu be kwamana kabi'ona amine ginanuwanuwa, medema keke Yaubada yana yo'ogaga agaidiya ginaluku-yo be yana itave'avina againe ginamiyami, keke-mo'a.” 
MRK.10.16	Ada au we'owe'o sa'eyana sa'eyana gifewadi be giwahidi, nimana badi agaidiya gisena au gigahe gigayo, “Yaubada ginanuwakabubuye.”
MRK.10.17	Tu Yesu yanana Yelusalema againe gidalowoga ma kaliva sa'eyana Bana againe gimadu gi'ibo'ula-mo'a be gitoliyena gigayo, “Tovehawala yamumu, gavaimi ganadewa-yo yawai-vagahiku gananuhagani?”
MRK.10.18	Ada Yesu gigahena gigayo, “Gavana fa'ina Iya uhawaveyamumuyeku? Keke tamo hakwadi yamumuna, au Yaubada anakaibe'u-mo'a yamumuna. 
MRK.10.19	Yaubada yana vehimeya ahe uhalamanena higa keke unaluve'alika keke unakelele keke unakai'afu, tobohiya yana dewa fa'ina keke unagahe-kawowo, keke unave'alololo yo tobohiya yana gaitoma ginavele tu aimo keke unafatani. Kadu sa'eyana ma tama be hina unave'amohimohinedi.”
MRK.10.20	Bana kaliva gigayo, “Tovehawala, mena vehimeyai-dina aimo kabi'okuya gavebutu ga'ita'itave'avina be ganunauwena tova adamoya.”
MRK.10.22	Bana kaliva Yesu yana gahe ginogalini-yo gilumagibou ada yana wanuwavita gina, fa'ina yana lokoloko moya'ai-mo'ena.
MRK.10.23	Au Yesu ana tomuliya gilumataviledi gigahedi gigayo, “Badi wakalivadiyao yadi luku Yaubada yana yo'ogaga agaidiya au vita-mo'ena.” 
MRK.10.24	Ana tomuliya yana gahe fa'ina hiyaulowoga. Atu Yesu gigahe-havagiledi gigayo, “Natukweyao, badi wakalivadiyao yadi luku Yaubada yana yo'ogaga agaidiya au vita-mo'ena. 
MRK.10.25	Ka'i yomuyomu lakahina ana egana kameli gaima matane ginaluku, medema vitana. Atu ka'i wakalivana Yaubada yana yo'o agaidiya ginaluku be yana itave'avina againe ginamiyami, medema vita-mo'ena.”
MRK.10.26	Tomuliya mena yana gahe hinogalini-yo hiyaulowogahega-mo'a ada higahe higayo, “Ha! Keke tamo hakwadi anafaiweya kibababala ginanuhagani.”
MRK.10.29+MRK.10.30	Yesu gigayo, “Gagahe velemo'ena, gava kaliva yana manuwa gihegena o ka'i tobohiyaneyao o nouneyao o hinana o tamana o natuneyao o yana babi Iya fa'ikuya kadu yaku Venuwa'ata Yamumuna ginalumamalena fa'ina ginuyabuyabudi, medema tova adamoya ana laufata lakahi-mo'ena gavadi gavadi hagihagina wona velemona ginavaina, manuwa tobohiyaneyao nouneyao hinaneyao natuneyao ada babi ginanuhagadi. Kadu bana yaku kaliva fa'ina aulolo tulina tulina kaliva nimadiya ginanuhagana. Tova adamoya au hidede amine ginanuhagana, ada kadu tova mulina yawai-vagahina ginanuhagana.
MRK.10.31	Tu badi adamoya vaita wai hidanagoni-ma aimo wai hinamulina, kadu badi adamoya vaita wai hidamulini-ma aimo wai hinanagona.” Hidedemi Yesu gigahe.
MRK.10.33+MRK.10.34	Gigahedi gigayo, “Wa'ita, Yelusalema againe kananauna ada Iya Tohobu'ela badi abaveyao ana tofaisewa kikaiwabudiyao kadu Mosese yana vehimeya ana tovehawala nimadiya hinahegenauweku, be badi alikeya hinahegeku. Au yo'o tulidi keke miYuda nimadiya hinahegenauweku ada badi hinahawavelaigeku, hinakiwaliku hinamunukoyokoyoku tu hinaluve'alikaku. Atu tova anaveto againe ganamididi-havagi.” Hidedemi Yesu givenuwa'atadi.
MRK.10.35	Tu medema tovai-nadi Yemesa Yoni Sebedi natuneyao Yesu againe hi'ela higayo, “Tovehawala, yama nuwanuwa sa'eyana analukahihiyena be udanuwakabubuyema.”
MRK.10.36	Bana Yesu gitoliyedi gigayo, “Gavadi nuwanuwami omi fa'imiya ganagani?”
MRK.10.37	Badi higayo, “Udahawahegema be aimo tova mulina unakaiwabu-mo'a againe ime ama'iselu buye adakaiwabu, higa i'ataginiya kadu i'imawaniya adavetoga.”
MRK.10.40	Atu gaveyao i'atagikuya i'imawakuya hinavetoga, medema keke yaku abavehimeya. Au gaveyao fa'idiya Yaubada mena abavetoga kikaiwabuna gikidewedewena, medema hinavaina.”
MRK.10.41	Tu tomuliya velugadiyao teni, tobohiyadiyao Yemesa Yoni yadi ve'o'ola hinogalina againe, hivebutu hinuwakoyoyedi. 
MRK.10.42	Au Yesu gikovavaga'auhidi gigahedi gigayo, “Omi wahalamanena gaveyao yo'o tulidiyao agaidiya hivewagadi tovehimeya, medema yadi wa'agodadaga yadi yo'o hi'ita'itave'avidi, kadu yadi tokikaiwabu yadi waselakalaka kaliva koyokoyodiyao higahegahedi. 
MRK.10.43	Tu omi'iyao ma keke medede amine wanahuluhuluva. Au gaveyao omi agaimeya nuwanuwami wanakikaiwabu, au gilubodami be tobohiyamiyao agaidiya wanavetofaisewa. 
MRK.10.44	Kadu gaveyao nuwanuwami wanavetonagona, medema tobohiyamiyao moya'aidi agaidiya wanave'agetoga. 
MRK.10.45	Meda anafaiweya Iya Tohobu'ela keke omi tomiyababi agaimiya gada'ela be omi wanavelugaku fa'ina. Au ga'ela be Iya omi ganavelugami ada yawaiku ganahawahegena be mena yaku laufata againe moya'aimi yami koyona fa'ina yogoyogonimiyao wamimiyami-ma ganayaumi.” Hidedemi Yesu gigahe.
MRK.10.46	Tu Yesu ana tomuliya buye hinauna tu melala ana egana Yeliko againe hiyemu. Himiyami tu kadu hilowoga. Yo'o lakahina badi buye hilowolowoga tu tomatakoyo sa'eyana ana egana Batimiyo, bana higa Timiyo natuna, edeya gihiyoto be tonaudadana agaidiya mani give'ove'o'ola. 
MRK.10.47	Ada Yesu kwanaNasaledi ginauna ma ginogalini-yo givebutu gikovakova gigayo, “Yesu, O Devida bwanenena, uda'itanuwakabubuyeku.”
MRK.10.48	Kaliva moya'aidi hidakeyena be higa ginave'amata. Atu bana kadu agona gilakata-mo'a gikovadona gigayo, “O Devida bwanenena uda'itanuwakabubuyeku.”
MRK.10.49	Au Yesu ginumidi gigayo, “Wayowanini be gi'ela.” Ada tomatakoyo hiyowanina higayo, “U'asevatu be umidi fa'ina Bana giyowani.” 
MRK.10.50	Au ana aikeva givehalilina digo gitowamidi be Yesu againe gi'ela.
MRK.10.51	Au Yesu gigahena gigayo, “Gavadi nuwanuwa o fa'iniya ganagani?” Ada tomatakoyo gigayo, “Tovehawala, nuwanuwaku gada'italele.”
MRK.11.1	Yesu ana tomuliya buye Yelusalema hi'iveda'ufona tu melala luhei Bedefegi kadu Bedani oya Olive againe hiyemu. Medede againe hiyemu tu ana tomuliya adi'iselu gigahedi be wai hinanagona. 
MRK.11.2	Gigahedi gigayo, “Omi wai wananagona yuwa melala againe wanaluku, ada wanalukuluku tu doniki natudi ai againe hiluhifona-ma wanamadu'itana. Mena doniki kwaune keke tamo hakwadi boi gidayage. Au wanayauna be wana'aliyena. 
MRK.11.3	Ada ka'i tamo hakwadi ginagahe ginagayo, Gavana fa'ina wayauyauni? au wanagahena wanagayo, Yama Kaiwabu nuwanuwana me'ama ada aimo tova kabi'ona ginaveleyewemi.
MRK.11.4	Au tomuliya adi'iselu hina doniki natudi manuwa eda'awaneya gava melaleya hiluhifona-ma hinuhagana, ada au hiyauna. 
MRK.11.5	Ada badi tolauboda medede againe himidimidi-ma higahedi higayo, Gavadi wagagauga? Gavana fa'ina doniki natudi wayauyauni?” 
MRK.11.6	Ada Yesu gigahe amine higahedi, ada au hihawahegedi be hina. 
MRK.11.7	Au doniki natudi Yesu againe hi'aliyena, adi aikeva kwaune hiyavelina be Bana giyage. 
MRK.11.8	Ada kaliva moya'aidi yo'o agaidiya adi aikeva edeya hiyaveyavelina, kadu tufoidi ai laganina walukulukumina faheya hikuyana-ma edeya hiyaveyavelina. 
MRK.11.9+MRK.11.10	Ada kaliva tufoidi wai hinagona tufoidi wai himulina, ada Yesu buye hinauna tu hikovakova higayo,
MRK.11.9+MRK.11.10	“Hosana, O adavadava.
MRK.11.9+MRK.11.10	Kaiwabu ana eganeya u'ela'ela-ma au Yaubada ginanuwakabubuye.
MRK.11.9+MRK.11.10	Tuwai-mo'ena bwaneneda Devida yo'o moya'aidi givehimeyedi amine,
MRK.11.9+MRK.11.10	O'eni Devida bwanenena unavehimeyema.
MRK.11.9+MRK.11.10	Yaubada ya abavehimeya ginanuwakabubuyena,
MRK.11.9+MRK.11.10	kadu tomiyalobama o hinadavadava
MRK.11.9+MRK.11.10	yadi hosana hinayakahina.”
MRK.11.11	Ada Yesu Yelusalema againe gilakayemu gina manuwa-tafalolo lakahina againe giluku ada gaitoma moya'aina gilumatavilena. Kadu gihobu ada mala ahe gilavina fa'ina yana yo'o tuwelo buye Bedani againe hina.
MRK.11.12	Bogi hida mala gilauna Bedani againe hitauya Yelusalema againe hinauna tu Yesu mafu gilauna. 
MRK.11.13	Yuwa lauveya ai ana egana fiki walukulukumina gi'ita-yo gina be ka'i tamo guwana gisena-ma gina'itana. Gida'ita ma lukuminaga gidauda, fa'ina medema keke fiki yana tova yoyo. 
MRK.11.14	Au ai againe gigahe gigayo, “Aimo tova mulina kadu keke unayoyo be kaliva guwa gina'ani, keke-mo'a.” Hidedemi Yesu ai gi'alatabutabuyena tu tomuliya hinogalina.
MRK.11.15	Hinauna tu Yelusalema againe hilakayemu, au Yesu manuwa-tafalolo lakahina ana eda'awaneya giluku givebutu badi mene manuwa-tafalolo againe hilukimokimone-ma giwavidi, mani tulina tulina ana tosenisi yadi tolama givetala'afufuna kadu kaliva bunebune abaveyao fa'ina hikimonevedamanedi-ma yadi abavetoga gituwabwatavilana. 
MRK.11.16	Ada kaliva moya'aidi gihawatadi be keke tamo lokoloko kimone fa'ina manuwa-tafalolo ana eda'awaneya hinaselukuweni.
MRK.11.17	Yaku manuwa hinavewagana abave'ove'o'ola ana manuwa yo'o tulina tulina fa'idiya.
MRK.11.17	Tu omi'iyao ma vaita tokai'afu yadi abaga amine wafaisewana.” Hidede amine Yesu gidakeyedi.
MRK.11.19	Ada au mala gisilavina Yesu ana tomuliya buye hilowoga be Yelusalema hihegena.
MRK.11.21	Fita nuwana gi'afolena ada Yesu againe gigahe gigayo, “Tovehawala u'ita. Fiki u'alatabutabuyena-ma a gi'awa'ulona.”
MRK.11.22	Yesu gigahedi gigayo, “Yami vetumagana Yaubada againe wanasena. 
MRK.11.23	Gagahe velemo'ena hai kaliva ginavetumaganadona, medema hida oya againe anafaiweya ginagahe ginagayo, Una lehageya utowa. Ka'i ase'asena keke gina'amalakibo tu ginavetumagana vaita gavaimi gigahe amine ginalakayemu velemo'ena, au givetumagana amine ginanuhagana. 
MRK.11.24	Yami vetumagana amine wananuhagana fa'ina kadu ganagahe. Gavadi gavadi fa'ina wave'o'ola, wanavetumagana be higa vaita medema ahe wavaina, ada au gavadi fa'ina wave'o'ola-ma wananuhagana. 
MRK.11.25	Wave'o'ola tova, ka'i tamo hakwadi omi agaimiya gikoyo, au yana koyona wanavenuwauluyena be higa Tamami lobameya gimimiyami-ma kadu yami koyona ginavenuwauluyena. [ 
MRK.11.26	Atu ka'i omi tobohiyamiyao yadi koyona keke wanavenuwauluyeni, kadu keke Tamami lobameya gimimiyami-ma yami koyona ginavenuwauluyeni.]”
MRK.11.27	Tu Yesu ana tomuliya buye Yelusalema againe kadu hilakayemu. Ada Yesu manuwa-tafalolo lakahina ana eda'awaneya ginunudadana tu abaveyao ana tofaisewa kikaiwabudiyao kadu Mosese yana vehimeya ana tovehawala kadu kaliva lakahidiyao Bana againe hi'ela. 
MRK.11.28	Ada hitoliluveluvena higayo, “O ugahema, ha'againe ya abavehimeya uvaini-yo mena gaitoma tulina tulina boiyesedi hidei manuwa-tafalolo lakahina againe ufifaisewadi? Hakwa'adi mena abavehimeya givele-yo hidedemi uhuluva?”
MRK.11.29	Yesu gigayo, “Yaku toliluvaluva sa'eyana omi agaimiya ganasena. Ka'i bonaku wanafatana amine o yaku abavehimeya inubana fa'ina ganavenuwa'atami. 
MRK.11.30	Hakwa'adi abavehimeya Yoni Tobafitaiso givele-yo kaliva gikivebafitaisoyedi? Ka'i yana abavehimeya Yaubada againe give'inuba o ka'i kaliva agaidiya? Bonaku wafata.”
MRK.11.31	Yesu gigahe-yo badi hivebutu buye hivekwageya higayo, “Ka'i kanagahe vaita Yoni yana abavehimeya Yaubada againe gidave'inuba au Bana ginagahe ginagayo, Ka'i Yaubada againe digo, gavadi-yo Yoni yana gahe keke wadavetumaganeni? 
MRK.11.32	Tu ka'i kanagahe vaita kaliva agaidiya gidave'inuba....” A! Mema yo'o himatausedi higa vaita gavaimi hinakivekoyodi, fa'ina moya'aidi hinuwanuwa vaita Yoni Yaubada bonana ana to'awatalatalaina.
MRK.11.33	Hidedemi tonagona hinuwanuwa fa'ina Yesu yana toliluvaluva hidede amine hifatana higayo, “Ka'iwa. Ime keke adahalamaneni.”
MRK.11.33	Ada Yesu gigayo, “Omi keke wadagaheku fa'ina, meda anafaiweya Iya keke ganavenuwa'atami hade'againe yaku abavehimeya give'inuba-yo hida gaitoma gafifaisewani.” Hidede amine Yesu miYuda adi tonagona agaidiya gigahe.
MRK.12.1	Tu Yesu givebutu badi miYuda adi tonagona agaidiya gahetalahobuhobu amine gilukahihiyedi. Gigayo, “Kaliva sa'eyana ai guwana ana egana kelefi yana babi againe gifahana. Faha gi'alana, kahu giyalana be aimo guwana ana abavagafuwafuwa fa'ina, kadu kweda tunugina faha ana itave'avina fa'ina giyogona. Kelefi ana faha gikidewedewena gihavaina, kaliva tufoidi faha ana to'itave'avina gisedi tu yana melala gihegena gina mali fafaliya ginunudadana. 
MRK.12.2	Himiyami tu kelefi ana aikolu ana tova giyemu againe, tonifaha ana agetoga faha ana to'itave'avina agaidiya gi'iveninisena be yana faha againe ana guwa ginavaina. 
MRK.12.3	Badi to'itave'avina ana agetogai-nadi hikive'avina digo himunukoyokoyona be makagekagena hiwavina. 
MRK.12.4	Au kadu agetoga velugana gi'iveninisena tu to'itave'avina agetoga u'une hilaulauna ada hikivekoyo-mo'ena. 
MRK.12.5	Kadu agetoga sa'eyana gi'iveninisena tu to'itave'avina hiluve'alikana. Meda anafaiweya agetoga kadu moya'aidi hikivekoyodi. Tufoidi himunukoyokoyodi, tufoidi hiluve'alikadi.
MRK.12.6	Tu kaliva sa'eya-mo'ena gimiyami, higa tonifaha natuna natu'ase'asena. Muliya-mo'ane bana'e badi to'itave'avina agaidiya gi'iveninisena ada gigahe gigayo, Natuku be hinave'amohimohinena.
MRK.12.7	Giyemu-yo wama to'itave'avina taudiyao hive'agahegahe higayo, Hida hima bana ana hilafa. Wa'ela be kanaluve'alikana ada yana babi taudeyao kanavaina. 
MRK.12.8	Au hikive'avina digo hiluve'alikana be ala kwaune hihegevihilena.
MRK.12.9	Tonifaha gavaimi ginaga? Au ginayewa'ela be badi to'itave'avina ginaluve'alikadi ada yana faha to'itave'avina velugadiyao nimadiya ginasena. 
MRK.12.10	Tu gahe sa'eyana Veyao Tuwaina ana bukiya ma'i wahawahawa o ka'i keke? Gigayo,
MRK.12.10	Ogola manuwa ana to'aiyogona hikilowena-ma
MRK.12.10	au holili'abi manuwa hinafane-mo'ane gimidimidi.
MRK.12.11	Kaiwabu yana vehimeya againe au hidemi gilakayemu,
MRK.12.11	ada medema giluboda-mo'ena ide matadeya.”
MRK.12.11	Hidedemi Yesu Yaubada yana gahe Natuna ana kilowa fa'ina giyakahina.
MRK.12.12	Au miYuda adi tonagona Yesu badi fa'idiya mena gahetalahobuhobu gilukahihiyena ma hi'ayaunena fa'ina, hivebutu eda hilelelena be higa hinakive'avina. Atu yo'o himatausedi fa'ina hinuyabuyabuna be hina.
MRK.12.13	Muliya miYuda adi tonagona yadi kalivamomo higa Falisi tufoidi kadu Helodi yana yo'o kalivadi tufoidi hi'iveninisedi be yadi toliluvaluva againe hinavebauna be higa tamo gavadi koyona ginagaheyena. 
MRK.12.14	Hiyemu-yo higahena higayo, “Tovehawala, ime ahalamanena O ya gahe velemo'ena, keke udave'alololo. Ada kaliva ya vehawala fa'ina gavaimi hinagahe ma keke udamatauseni. Kadu kaliva yadi kikaiwabu keke udanuwenuweni, au ugahe-mo'edi be Yaubada yana eda fa'ina uvehavehawala velemo'ena. Au anatoliye, kwanaLoma yada tokaiwabu lakahina Sisa againe takesi kanasena, ka'i medema gilubodana o ka'i keke? Ka'i mena takesi kadasena o ka'i keke?”
MRK.12.15	Hidedemi hitoliluvaluva tu Yesu yadi ve'alololo ase'asediya gi'ita-yo gigayo, “Gavadi-yo wanuwanuwa vaita wanavebauku? Mani kabala wa'aliye be gana'itana.”
MRK.12.16	Au kabala hi'aliyena. Bana gitoliyedi gigayo, “Hida hakwadi magigina? Kadu hakwadi ana egana mene kabala againe hikilumini?” Badi higayo, “Bana Sisa.”
MRK.12.19	Badi higayo, “Tovehawala, Mosese yana buki-vehimeya againe hidede amine gi'etoladi. Ka'i kaliva sa'eyana kwamayoku ginanagina ada natudi keke tu gina'alika, au kaliva tobohiyana yana vayasi anafaiweya gidanagina be tobohiyana ana hilafa fa'ina natuneyao gina'ivetubugidi. Au hidede amine Mosese givehimeya. 
MRK.12.20	Au kaliva tobohiyaneyao adi yo'o seveni himiyami tu tomo'ainagona kwamayoku ginagina ada natudi keke tu gi'alika. 
MRK.12.21+MRK.12.22	Ada taina yana vayasi ginagina ada natudi keke tu gi'alika. Meda anafaiweya kaliva anaveto ginagina ada natudi keke tu gi'alika, ada hinunauwena hinunauwena tu taina kaliva anaveseveni natuna keke tu gi'alika. Muliya-mo'ane kwamayoku gi'alika. 
MRK.12.23	Au aimo tova mulina kaliva hinamididi-havagi ana toveya bana kwamayoku-nadi ma gava kaliva vavinena? Fa'ina kaliva adiveseveni kwamayoku sa'eyana hinagina.”
MRK.12.24	Tu Yesu gigayo, “Yaubada bonana ana vehawala kadu Yaubada yana faiwala ma'i wanuwenuwena o ka'i keke? Keke wadahalamaneni fa'ina, omi keke wadanuwanuwa tunutunugina. 
MRK.12.25	Tova mulina to'alika hinamididi-havagi ana toveya, lobama ana tovenuwa'ata himimiyami amine meda kaliva hinamiyami. Kaliva vevine keke hinanaginagi keke hinavenavenagi. 
MRK.12.26	Tu to'alika yadi mididi-havagi fa'ina ganagahe. Yaubada yana gahe sa'eyana Mosese yana buki againe ma'i wahawahawana o ka'i keke? Ai giyabelina tu keke gida'alahini-ma kahihina againe Yaubada Mosese gigahena gigayo, Iya Abelahamo yana Yaubada gamimiyami, kadu Aisake yana Yaubada gamimiyami, kadu Yakobu yana Yaubada gamimiyami. Hidedemi Yaubada gigahe. 
MRK.12.27	Badi kaliva wavewagadi ali'alikadiyao ma Yaubada yawayawadiyao gi'ita'itadi. Au Bana'e kaliva alu'aluwadi yawayawana yadi Yaubada, keke ali'alikadiyao yadi Yaubada. Gavadi-yo wagahe vaita kaliva alu'aluwadi wowodi buye gida'alika? Keke wadanuwanuwa tunutunugina, keke-mo'a.” Hidemi Yesu Sadusi gigahedi.
MRK.12.28	Tu badi Sadusi Yesu buye hivekwavekwageya tu Mosese yana vehimeya ana tovehawala sa'eyana givanevanenega. Yesu Sadusi bonadi gifatana hagihagina ma ginogalini-yo kadu bana gitoliluveluvena gigayo, “Ada vehimeya moya'aina Yaubada gisena-ma hadema vehimeya lakahi-mo'ena?”
MRK.12.30	Ase'ase matatabuna kadu alu'aluwa matatabuna kadu nuwa matatabuna kadu ya faiwala matatabuna Yaubada ya Kaiwabu againe unahawahege-'owona be Bana againe unanuwanuwa lakahina. 
MRK.12.31	Kadu vehimeya anavelu ma hidede amine. Tauni unuwakabubuye amine, tobohiyamomo unanuwakabubuyedi. Au mena vehimeyai-dina luhei vehimeya lakahi-mo'edi. Kadu keke tamo vehimeya gidakaiwabuhegedi.”
MRK.12.32	Bana Mosese yana vehimeya ana tovehawala Yesu againe gigahe gigayo, “Tovehawala, ugahe yamumuna. Wona velemona Yaubada anakaibe'u-mo'a kadu keke tamo Yaubada velugana O ugahe amine. 
MRK.12.33	Ka'i ase'aseda matatabuna, kadu nuwada matatabuna kadu yada faiwala matatabuna Yaubada againe kanase-'owona be Bana fa'ine kananuwanuwa lakahina, kadu taudeyao kananuwakabubuyeda amine tobohiyadeyao kananuwakabubuyedi, au medema giluboda-mo'ena. Ka'i kevakeva abaveyao fa'ina kanakabukabuna o yada yomuyomu yada faha Yaubada againe kanahawahegena, medema gilubodana. Atu ka'i mena vehimeyai-dina luhei kayakahina-ma kana'ita'itave'avina medema giluboda-mo'ena.”
MRK.12.34	Ada Yesu mena tovehawala yana bonalaufata au nuwahuyahuyana ma ginogalina againe, gigahena gigayo, “Vaita tova kabi'ona Yaubada againe unahawahege be yana yo'ogaga agaidiya unaluku-yo Bana'e ase'aseniya ginavehivehimeya.” Hidedemi Yesu tovehawala bonana gifatana yamumuna yo kaliva velugadiyao himatauta be toliluvaluva kadu keke velugana Bana againe hidaseni.
MRK.12.35	Muliya Yesu manuwa-tafalolo lakahina againe givehavehawala tu gigahe gigayo, “Gavadi-yo Mosese yana vehimeya ana tovehawala higahe vaita Yaubada yana Tovegida ana egana Keliso Devida bwanenena? 
MRK.12.36	Fa'ina tuwai-mo'ena Alu'aluwa Mahalina Devida gikivetuvetununi-yo bana tauna gigahe gigayo,
MRK.12.36	Bana Yaubada Kaiwabu iya yaku Kaiwabu gigahena gigayo,
MRK.12.36	Nima i'atagikuya unahiyoto, O unamiyami tu
MRK.12.36	nibaimomo ageyafayafaniya ganasedi.
MRK.12.37	Au hidede amine Devida tauna Keliso givewagana yaku Kaiwabu, tu gavaiya'amine yana Kaiwabu kadu bana bwanenena muliya gitubuga amanadi?” Hidede amine Yesu givehawala ada kaliva hiyo'oyo'o-ma yadi wavemwamwala bonana hinogalina.
MRK.12.38	Tu Yesu yana vehawala againe kadu gigahe gigayo, “Taumiyao wana'itave'avimi be Mosese yana vehimeya ana tovehawala yadi dewa keke nuwami gina'abini. Nuwanuwadi aikeva tunugina hina'oseni-yo abakimokimone againe hinanunudadana be kaliva hinalusiuleyedi kadu hinagayo, Velemodi. 
MRK.12.39	Nuwanuwadi manuwa-abavehawala ana egana sinagogi agaidiya kadu avemwamwala againe abavetoga kikaiwabuna againe hinavetoga. 
MRK.12.40	Ada sikwasikwadiyao yadi lokoloko hilemadi, ada hive'ove'o'ola-fa'ila be higa kaliva hinahawaveyamumuyedi. Yadi koyona ve'o'ola-fa'ila againe hikevana fa'ina adi vita gavatubuga hinanuhagana.” Hidedemi Yesu tovehawala tovehawalai-dina yadi dewa fa'ina givenuwa'ata.
MRK.12.41	Ada Yesu manuwa-tafalolo lakahina againe givetoga ada velekawowo ana abavedodoga gihagana. Yo'o yadi velekawowo hidododona-ma gilubodedi. Wakalivadiyao moya'aidi hi'ela mani lakahina hidodona. 
MRK.12.42	Tu sikwa koyokoyodi hi'ela kabala kukwauhina luhei hidodona, fatana vaita toea sa'eyana amine.
MRK.12.44	Fa'ina badi wakalivadiyao yadi mani tufonaga hidodona ada yadi tufo lakahina aimo gidadauda, tu badi sikwa koyokoyodi yadi mani matatabuna hidodo-'owona, au gavadi againe adiga o adi kaleko hidakimonena mani-nadi Yaubada againe hihege-'owona.”
MRK.13.1	Yesu manuwa-tafalolo lakahine gihobuhobu tu ana tomuliya sa'eyana manuwa giyofena gigayo, “Tovehawala u'ita. Manuwa ana kabala gavatubuga! Aiyoi, hima ana aiyogona tulina tulina manuwa vewaga!”
MRK.13.3	Tu Yesu gina oya Olive againe gilaka givetoga ada manuwa-tafalolo lakahina gihagana. Au badi Fita Yemesa Yoni Anidulu adikaibe'uyanina Bana againe hi'ela hitoliyena higayo, 
MRK.13.4	“Unavenuwa'atama, gava tova manuwa-tafalolo ana lauyawela ulukahihiyena-ma ginalakayemu? Mena gaitomai-dina gavadi gavadi hinalakayemu ma gava aituha ana'ita-yo anahalamane-hagihagiyeni?”
MRK.13.5	Au Yesu givebutu aituha fa'ina givenuwa'atadi gigayo, “Taumiyao wana'itave'avimi be keke tamo hakwadi yana fwaya againe ginanuwa'abiyemi. 
MRK.13.6	Fa'ina aimo tufoidi moya'aidi hina'ela aku egana hinayakahina hinagayo, Kaliva Yaubada givegidena-ma iya kaliva-mo'eku. Hidedemi hinagahe be kaliva moya'aidi yadi fwaya againe hinanuwa'abiyedi. 
MRK.13.7	Kadu aituha sa'eyana ma gaviya moya'aina ginalakayemu ada kaliva yadi ve'amunumunuga butudi wananogalina, kadu hai lauveya hinalulugaviya medema valeyadi wananogalina. Hidedemi wananogalina amine keke ase'asemi gina'akolukoluni. Mena gaitomai-dina anafaiweya hidalakayemu tu tova ana lauyabu au aimo muliya-mo'ane ginalakayemu. 
MRK.13.8	Yo'o sa'eyana mali yo'o buye hinave'amunumunuga, kadu fafali sa'eyana mali fafali buye hinalulugaviya. Li'uli'u lakahina fafali tulina tulina agaidiya hinalakayemu, kadu meda anafaiweya loka moya'aina. Venatuna ana tova ginaluveda'ufo againe kwamayoku hinavefahedi-yo yadi aulolo ginavebutu amine, meda anafaiweya mena gaitomai-dina galukahihiyedi-ma hinalakayemu againe aulolo tagiya lakahina ginavebutu.
MRK.13.10	Ada yaku kaliva Yaubada yana Venuwa'ata Yamumuna yo'o tulidi tulidi agaidiya hinalumamalena be babi matatabuna hinaluyabuna. Hidedemi yo'o moya'aidi hinavenuwa'atadi tu muliya tova ana lauyabu ginalakayemu. 
MRK.13.11	Tu hinakive'avimi be hinavekotumi ana toveya, keke yami wamatauta wanavenuwanauna-vagata vaita ka'i gavaimi wanagahe. Au medema tovai-nadi gavaimi Yaubada gina'alavelevelemi, medema wanagaheyena. Fa'ina hifufu wanagaheyena-ma keke taumiyao yami nuwanuwa againe ginalakayemu, au Alu'aluwa Mahalina awamiya ginalukahihi.
MRK.13.12	Ada kaliva sa'eyana tauna tobohiyana kaliva nimadiya ginahawavemogatalena be hinaluve'alikana fa'ina, kadu anafaiweya kwamana tamana natuna ginahawavemogatalena be hinaluve'alikana. Ada we'owe'o badi tamadiyao agaidiya hinavenibaina be tamadiyao hinadiyao alika hinanuhagana fa'ina. 
MRK.13.13	Ada omi aku tomuliya fa'ina kaliva moya'aidi omi agaimiya hinanuwanuwakoyo, tu gaveyao wana'atuvefa'ila be Yaubada againe wanamiyamiyave'avina tu alika ana maka, medema ginakibababalemi.
MRK.13.15	Hai kaliva yana tolameya ginamiyami, medema keke yana manuweya ginaluku be higa yana lokoloko ginavaini. Au ginamadu'ota. 
MRK.13.16	Hai kaliva yana faheya ginamiyami, medema keke melaleya ginayewani be higa ana lifi ginavaini. Au ginamadu'ota. 
MRK.13.17	Hoiyoi vevine wahifugadiyao kadu vevine aimo hivehuvehuhu amanadi! Mena ota ana toveya vita lakahina hinanuhagana. 
MRK.13.18	Yaubada againe wanave'o'ola be higa mena gaitoma koyona keke wehi ana toveya ginalakayemu. Ka'i wehi digo gavaimi be oyeya wada'ota? 
MRK.13.19	Fa'ina medema aiyetai-dina agaidiya vita lakahi-mo'ena ginalakayemu. Mena vitai-nadi ma boi tuwai-lokalokana Yaubada babi gimidibubuna ana toveya kadu tova hinafane keke hidanuhagani. Kadu aimo tova mulina keke hidede amine hinanuhagani. 
MRK.13.20	Tu Kaiwabu mena tova vita-mo'ena galukahihiyena-ma ana aiyeta yana nuwanuwa againe ahe gidabana be ginakali'uho. Ka'i keke gidadabani digo, kaliva moya'aidi hidabwavi. Atu Tauna yana kaliva giluwafadi be yana yo'ogaga agaidiya hiluku-ma adi lugolagola fa'ina mena tovai-nadi hinafane ginadabana be ginakali'uho.
MRK.13.21	Tu ka'i tamo hakwadi ginagahemi ginagayo, Wa'ela hida kalivai-nadi givekeliso-ma wana'itana, o ka'i ginagayo, Wanana yuwa kaliva givekeliso-ma wana'itana. Ka'i hidede amine ginagahe o keke bonana wanavetumaganeni. 
MRK.13.22	Au tova mulina tove'alololo hinalakayemu be hinagahe vaita hidavekeliso o ka'i hidavefalofita higa Yaubada bonana ana to'awatalatalaina. Aituha fifiwaladi ada abaveyaulowoga badi hinafaisewadi be hinagaluvaluva ka'i yadi fwaya againe Yaubada yana kaliva hinanuwa'abiyedi. E, kaliva vevine Yaubada giluwafadi be yana yo'ogaga agaidiya hiluku-ma hinagaluvaluvadi vaita hinanuwa'abiyedi. 
MRK.13.23	Au taumiyao wana'itave'avimi. Tove'alololo yadi dewa fa'ina gavenuwa'ata-vagahimi.” Hidedemi Yesu gigahe.
MRK.13.25	Ibadibadi lobameya gina'akolukoludi be hinabe'u, ada lobama ana gaitoma fifiwaladiyao adi iviya gina'atuliyeliyedi.
MRK.13.27	Au yaku tovenuwa'ata gana'iveninisedi be kaliva vevine Yaubada giluwafadi-yo yana yo'ogaga agaidiya hiluku-ma hinavaga'auhidi. Fafali tulina tulina wabolimaneya wayavalaseya walaube'uya wa'oyeya, ka'i hai yuwa babi analauyabu o wese lobameya hinamiyami-ma hinavaga'auhidi be Iya Tohobu'ela agaikuya hinavega'auledi.
MRK.13.28	Wa'ita, lalava ana dewa wananuwenuwena be enohega wanavaina. Lalava ginatafa ma ka'ita-yo kagayo, Kauwana yana tova giluvedaveda'ufo. 
MRK.13.29	Meda anafaiweya mena aituhai-dina hinalakayemu ma wana'itana againe, au wanahalamanena yaku yewa'ela giluveda'ufo-mo'a. 
MRK.13.30	Gagahe velemo'ena hida tova ana yo'o keke moya'aidi hina'alika-'owoga tu nagona mena gaitomai-dina moya'aina hinalakayemu. 
MRK.13.31	Lobama be babi ginayawowola tu bonaku keke ginayawowola, au ginaduva-vagata.
MRK.13.33	Yaku yewa'ela tova keke wadahalamaneni fa'ina, ase'asemi wanakidewedewena be wanalulauboda. 
MRK.13.34	Yaku yewa'ela ana dewa ganalukahihiyena. Vaita kaliva lakahina mali fafaliya ginana amine Iya'eku. Ana agetoga givehimeyedi be yana manuwa kadu yana faha hina'itave'avina. Kaliva sa'eyana sa'eyana yadi faisewa giveledi, ada eda'awana ana to'itave'avina againe gigahe gigayo, Keke unadauda au unalulauboda.
MRK.13.37	Ada gavaimi omi agaimiya gagahe amine, meda kaliva moya'aidi agaidiya gagahe be wanalulauboda.” Hidedemi Yesu ana tomuliya givenuwa'atadi.
MRK.14.2	Ana kive'avina fa'ina hinuwanuwa higayo, “Ka'i yo'o hinave'atalalakalaka fa'ina, keke tafalolo lakahina ana toveya kanakive'avini.”
MRK.14.3	Tu Yesu Bedani melaleya gina Saimoni againe giwakawaka. Bana boi givedawodawowo fa'ina hivewagana tovedawodawowo. Au Yesu Saimoni yana manuweya gi'enolukekela gi'au'a tu kwamayoku sa'eyana gi'ela, bunama yamumu-mo'ena ana egana nado gi'aliyena fatana lakahina. Mena bunamai-nadi aba'aihiwaga kugakugana againe gidauda, kuga ana egana alabasita. Ada kwamayoku aba'aihiwaga gikidobona digo Yesu u'una gibunamina.
MRK.14.4	Atu kaliva tufoidi hi'ita-yo hinuwakoyo higayo, “Gavadi-yo hida bunama hidede amine gihiwa-kawowoni? 
MRK.14.5	Ka'i hida bunama gidakimonevedamanena o mani lakahina vaita kaliva sa'eyana yana faisewa malamala sa'eyana fatana amine gidavaina be koyokoyo gidaveledi.” Au kwamayoku higolahegehegena.
MRK.14.6	Tu Yesu gigayo, “Au gimiya. Gavadi-yo hida kwamayoku wa'ivewowomumuni? Ginuwakabubuyeku fa'ina yana gugai kanahawaveyamumuyena. 
MRK.14.7	Tova moya'aina koyokoyo hinafamiya himimiyami ada gava tova nuwanuwami wananuwakabubuyedi, au amifaiweya wananuwakabubuyedi. Tu Iya'eku ma aimo keke buye kanamiyami tova moya'aina. 
MRK.14.8	Bana'e ma gavadi anafaiweya, medema gigugaiyena. Hida bunamai-nadi wowoku againe gihiwa-vagahina be aku aihuya fa'ina gikidewedeweku. 
MRK.14.9	Gagahe velemo'ena fafali ha'amine ha'amine kibababala ana Venuwa'ata Yamumuna hinalulumamalena, meda yana huluva yamumuna Iya agaikuya ma hinalukahihiyena be ana abanuwa'udu'udu fa'ina.”
MRK.14.10	Yesu gigahe-yo Yudasi-Isikaliyota yo'o tuwelo kalivana gina abaveyao ana tofaisewa kikaiwabudiyao agaidiya be higa badi nimadiya ginahawavemogatalena. 
MRK.14.11	Badi yana nuwanuwa hinogalina againe hivemwamwala, ada higahena vaita mani hinavelena. Au Yudasi givebutu tova hagihagina gilelena be Yesu nibaineyao agaidiya ginahawavemogatalena.
MRK.14.13+MRK.14.14	Au Yesu ana tomuliya adi'iselu gi'iveninisedi gigahedi gigayo, “Wanana Yelusalema ana melaleya ada kaliva gufa watuwavina gi'avalana-ma ginamaduhagami. Wanamuliyena be gava manuwa againe ginaluku, medede againe tonimanuwa wanagahena wanagayo, Tovehawala gigahe gigayo, Hadema vetawana Iya fa'ikuya uhawahegeni be Abamaduviviya a'ana aku tomuliya buye ana'ani? 
MRK.14.15	Hidede amine wanagahe tu vetawana lakahina manuwa getane ivi ahe hi'iyaveyavela-ma bana ginavehawalemi. Medede againe a'a wanakidewedewena ide fa'ideya.”
MRK.14.16	Ada au tomuliya adi'iselu hilowoga be Yelusalema againe hina, ada Yesu gilukahihiyena amine hinuhagana. Au Abamaduviviya a'ana hikidewedewena.
MRK.14.17	Mala gibogi Yesu yana yo'o tuwelo buye hiluku manuweya. 
MRK.14.18	Ada hi'enolukekela hi'au'a tu Bana gigayo, “Gagahe velemo'ena mene kaliva sa'eyana agaimiya badi nibaikweyao agaidiya ginahawavemogataleku, bana buye ka'a'au'a-ma kalivai-nadi.”
MRK.14.19	Au hi'ase'u'aulolo hivebutu sa'eyana sa'eyana hitoliluveluvena higayo, “Iya'eku ma ka'i keke?” Hidemi higahe.
MRK.14.20	Yesu gigayo, “Kaliva sa'eyana omi yo'o tuwelo agaimiya bana a'a nau'a againe Iya buye a'utuvina kalivai-nadi. 
MRK.14.21	Fa'ina Iya Tohobu'ela gana'alika Yaubada bonana eto'etoladina gigaheyena amine. Tu hoiyoi kaliva Iya Tohobu'ela nibaikweyao agaidiya ginahawavemogataleku amanadi! Bana vita lakahina ginanuhagana. Ka'i bana kalivai-nadi keke gidatubuga, medema gidalubodana fa'ina keke vita gidawahini.”
MRK.14.22	Tu au ana toveya Yesu a'a givaina digo Yaubada againe givesiule gikihinena au ana tomuliya giveledi gigayo, “Hida wowoku, au wavaini.”
MRK.14.23	Ada gowa givaina digo givesiule giveledi be moya'aidi hiyuyena. 
MRK.14.24	Ada gigahedi gigayo, “Hida dayagiku gimadumadu-ma moya'aidi fa'idiya, higa Yaubada yana veyao omi agaimiya gisena-ma ana iya'iyaya. 
MRK.14.25	Gagahe velemo'ena agaimiya hida babi ana oine aimo keke ganayu-havagileni tu tova mulina Yaubada yana avemwamwala ginasena ana toveya, oine ivaguna ganayuna. Mena abavemwamwalai-nadi badi yana itave'avina againe himimiyami-ma fa'idiya ginasena.” Hidedemi Yesu givenuwa'atadi.
MRK.14.26	Ada au kwelidavadava hikweliyena. Hikweliyena gihavaina, hina oya Olive againe hilaka.
MRK.14.27	Sifi adi to'itave'avina ganamununa
MRK.14.27	ada sifi hina'abinauna.
MRK.14.29	Au Fita gigahena gigayo, “Ka'i badi moya'aidi hina'otayabuyabu digo, iya keke gana'otayabuyabu.”
MRK.14.31	Atu Fita gigahe toyogina gigayo, “Ka'i nuwanuwadi iya O buye hinaluve'alikada, au keke-mo'a ganavekekeye.” Ada tomuliya moya'aidi kadu hidede amine higahe.
MRK.14.32	Tu Yesu ana tomuliya buye hina abaga sa'eyana ana egana Gedasemani againe himiyami tu gigahedi gigayo, “Hidedei unahiyoto tu ganana ganave'o'ola.” 
MRK.14.33	Ada Fita Yemesa Yoni buye ginauwedi be hinavebwa'uliyena, au givebutu gi'ase'u'aulolo lakahina be givedivediwe. 
MRK.14.34	Gigahedi gigayo, “Ga'ase'u'aulolo lakahina vaita yawaiku gida'alagolohini. Hidedei wanamiyami wanavanevanenega.”
MRK.14.35	Au gina matalaviseya babiya gi'oduve'uve'umagigi, givebutu give'o'ola vaita ka'i ihayana be aulolo ana aituha keke gina'ayauneni. 
MRK.14.36	Kadu gigayo, “Kama'ase'aseku, gaitoma moya'aina a tagalowalowa. Ka'i hida aulolo ana gowa udavaihegeni, tu keke yaku nuwanuwa au O'eni ya nuwanuwa amine unahuluva.”
MRK.14.37	Ada giyewana ana tomuliya adi'itoto hidauda-ma gihagadi, ada Fita againe gigahe gigayo, “Saimoni, ka'i o udadauda? Bai sa'eyanaga ka'i keke afaiweya unavanevanenega? 
MRK.14.38	Au wanavanevanenega wanave'ove'o'ola be keke aladibidibi againe wanaluku. Ase'asemi gihawahegena tu wowomi gifwalele.” Hidedemi Yesu gigahe.
MRK.14.39	Kadu tova anavelu gina give'o'ola-havagi yana ve'o'ola nagona amine. 
MRK.14.40	Give'o'ola gihavaina, kadu giyewana badi hidauda-ma gihagadi matadi gineganega-mo'a fa'ina. Giluvagudi tu hiwowomumu fa'ina keke tamo gavadi hidagaheye.
MRK.14.41	Kadu gina give'o'ola tova anaveto ada giyewana gigahedi gigayo, “Ka'i aimo wadadauda waveyaveyawai? Auwe'i. Tova a gilakayemu be Iya Tohobu'ela tokoyona nimadiya kaliva sa'eyana ginahawavemogataleku. 
MRK.14.42	Wamidi be kana. Ake! Wa'ita, kaliva nibaikweyao agaidiya ginahawavemogataleku-ma a giyemu.”
MRK.14.43	Ada aimo gigahegaheni Yudasi giyemu, bana Yesu ana yo'o tuwelo kalivana, kadu yo'o yadi wafeto yadi wafuluma buye'i, badi abaveyao ana tofaisewa kikaiwabudiyao kadu kaliva lakahidiyao hi'iveninisedi be hi'ela.
MRK.14.44	Tu tohawavemogatala aituha yo'o boi giveledi gigayo, “Kaliva veyauga againe ganalusiuleyena-ma bana kalivai-nadi wanakive'avina be wananauwe-hagihagiyena.” 
MRK.14.45	Yudasi giyemu-yo auhe'ama Yesu againe gina veyaugeya gilusiuleyena gigayo, “Aku Tovehawala siule.” 
MRK.14.46	Gigahe-yo yo'o Yesu hikive'avina. 
MRK.14.47	Tu kaliva sa'eyana Yesu liline gimidimidi-ma yana feto lakahina gisiwakana digo abaveyao ana tofaisewa adi tokaiwabu ana agetoga gilauna tagana giluyo'ena.
MRK.14.49	Tova tova manuwa-tafalolo lakahina againe Iya omi buye kamiyami gavehavehawala tu keke wadakive'aviku. Atu gavaimi tuwai-mo'ena Veyao Tuwaina ana buki Iya fa'ikuya gigahe, medema gidalakayemu velemo'ena.” 
MRK.14.50	Yesu hidede amine gigahe-yo ana tomuliya moya'aidi hi'otayabuyabuna.
MRK.14.51+MRK.14.52	Tu kwanatubulakahina sa'eyana Yesu gibwa'ubwa'ulina, ana vaigau kaleko kwayakwayana sa'eyanaga gi'osena. Ada kaliva tufoidi hikive'avina againe, ana kaleko kwayakwayana gimadulovena be konekonena gi'ota.
MRK.14.53	Tu badi kaliva Yesu hikive'avina-ma abaveyao ana tofaisewa adi tokaiwabu againe hinauwena. Ada abaveyao ana tofaisewa kikaiwabudiyao moya'aidi kadu kaliva lakahidiyao kadu Mosese yana vehimeya ana tovehawala ahe hivaga'auta. 
MRK.14.54	Bana Fita wai gimulina lauveya gi'ela, tokaiwabu yana eda'awana-mo'ena againe giluku. Ada tuilala buye ali'auya hivetoga be ai givevevala.
MRK.14.55+MRK.14.56	Tu abaveyao ana tofaisewa kikaiwabudiyao kadu miYuda yadi Koniselo moya'aidi togahe hileledi be higa Yesu hinahawavekoyoyeni-yo adifaiweya alikeya hinahegena. Togahe-kawowo moya'aidi hihawavekoyoyena tu yadi gahe tulina tulina. Au keke tamo hakwadi to'ita velemo'ena hidahagani.
MRK.14.59	Atu kadu badi'iyao yadi gahe tulina tulina, keke gahe sa'eyanaga hidagaheyeni.
MRK.14.60	Au abaveyao ana tofaisewa adi tokaiwabu tovedewayauga hinafadiya gitowamidi Yesu againe gigahe gigayo, “Ka'i bonalaufata keke afaiweya? Gavadi-yo hida kaliva yadi hawavekoyo keke udafatani?” 
MRK.14.61	Tu Yesu give'amata, keke tamo bonalaufata gidayakahini. Au tokaiwabu kadu gitoliyena gigayo, “Ka'i velemo'ena O Keliso Bana'e kadavadavana-ma Natuna, higa kaliva Yaubada givegidena be yada yo'o ginanagoyeda kalivai-nadi o ka'i keke?”
MRK.14.65	Au tufoidi hivebutu Bana againe hikiwakiwala, ada magigina hikevana au hitutu'atugeni tu hihawavelaigena higayo, “Yoi! Hakwadi gimunumunu-ma mene u'ayauneni?” Ada tuilala hinauwedi be himunukoyokoyona.
MRK.14.66+MRK.14.67	Tu Fita gava melaleya gihiyoto tu abaveyao ana tofaisewa adi tokaiwabu ana agetoga kwamayoku sa'eyana gi'ela, ada Fita ai againe givevevala-ma gi'ita-yo gi'itakwanekwanena gigahena gigayo, “Kadu o'eni Yesu kwanaNasaledi buye wamiyami.”
MRK.14.68	Atu bana givekeke gigayo, “Iya keke. Keke gadahalamane gavadi ugahegaheye.” Au gina yuwa abanauna againe ada kamukamu gikwage.
MRK.14.69	Abanauna againe gimiyami tu bana agetogai-nadi gi'ita-yo au givebutu tolauboda agaidiya gigahe-havagi gigayo, “Hida hima kaliva au Yesu yana yo'o kalivana.”
MRK.14.70	Atu Fita givekeke-havagi. Himiya kabisona tu badi tolauboda bana againe kadu higahe higayo, “Au makewa o'eni sa'eya agaidiya, fa'ina o kadu kwanaGalili.”
MRK.14.71	Au Fita gigayo, “Ka'i keke gadagahe velemo'ena digo, Yaubada gidahawave'aviku. Bana kalivai-nadi wagaheyena-ma keke gadahalamaneni.”
MRK.15.1	Tu mala gilauna abaveyao ana tofaisewa kikaiwabudiyao badi kaliva lakahidiyao kadu Mosese yana vehimeya ana tovehawala kadu miYuda yadi Koniselo velugadiyao hikovavaga'auhidi be buye hivevai. Ada au Yesu hiyogona be hinauwena tovehimeya kwanaLoma ana egana Failato againe hihege'aliyena.
MRK.15.2	Ada Failato Yesu gitoliyena gigayo, “Ka'i miYuda yadi tokaiwabu O'eni?” Yesu gigayo, “Au ugahe amine Iya'eku.”
MRK.15.3	Ada abaveyao ana tofaisewa kikaiwabudiyao gaitoma moya'aina fa'ina hihawavekoyoyena. 
MRK.15.4	Ada Failato gitoliluvaluva-havagi gigayo, “Ka'i keke tamo bonalaufata unagaheye? U'ita, yadi hawavekoyo gavadawana O againiya.”
MRK.15.6	Tu tafalolo ana egana lobama ana tovenuwa'ata yana Abamaduviviya ana toveya, Failato yana dewa ma yogoyogonina sa'eyana, ka'i hakwadi yo'o hive'ove'o'olena, medema giyauyauna. 
MRK.15.7	Ada medema tovai-nadi tovekwageya himiyami, boi tova sa'eyana hive'atalalakalaka be kaliva hiluve'alikadi. Ada tovekwageyai-dina agaidiya kaliva sa'eyana ana egana Balaba. 
MRK.15.8	Au yo'o Failato againe hivaga'auta hivebutu hive'o'olena higayo, “Abamaduviviya ana toveya kaliva uyauyaudi amine, tova adamoya kaliva sa'eyana unayauna.”
MRK.15.9	Bana gigayo, “Ka'i nuwanuwami omi miYuda yami tokaiwabu ganayauna be agaimiya ganahawahegena?” 
MRK.15.10	Fa'ina gihalamanena badi abaveyao ana tofaisewa kikaiwabudiyao yadi ga'uma'uma fa'ina bana againe hihege'aliyena. 
MRK.15.11	Atu abaveyao ana tofaisewa yo'o hivagadonedi be Failato hinave'o'olena higa keke Yesu tu Balaba ginayauna.
MRK.15.12	Au Failato gigahe-havagiledi gigayo, “Au Yesu againe gavaimi ganaga, Bana wavewagana ide miYuda yada tokaiwabu?”
MRK.15.13	Badi kadu hikova-havagi higayo, “Kelose againe hinatutuvefosena.”
MRK.15.14	Bana gigayo, “A! Gavadi yana koyona?” Tu badi kadu agodi gilakata-mo'a hikovakovadona higayo, “Kelose againe hinatutuvefosena.”
MRK.15.15	Au Failato nuwanuwana yo'o nuwadi ginakiveyamumuna fa'ina, Balaba giyauna be agaidiya gihawahegena. Tu givehimeya be tolugaviya bulava hakahakaluluna againe Yesu hinalaulauna. Hilauna gihavaina, givehimeyedi be kelose againe hinatutuvefosena.
MRK.15.16	Ada tolugaviya Yesu hinauwena tovehimeya yana manuwa lakahina ana eda'awaneya hilukuwena, ada yadi yo'o moya'aidi hikovavaga'auhidi. 
MRK.15.17	Ada aikeva likelikena tovehimeya adi vaigau amine hive'osena, ada badau bulava hakahakaluluna againe hi'etowaliwalina be u'une hisena. 
MRK.15.18	Ada hivebutu hilusiuleyena higayo, “Siule siule miYuda yadi tokaiwabu.” 
MRK.15.19	Ada aiwala hivaina be u'una hilaulauna, kadu hikiwakiwalitagona kadu Bana magigine tugadi hiveve'etodonena be higa vaita hinadavadavana. 
MRK.15.20	Hihawavelaigena gihavaina, ana aikeva likelikena hivehalilina digo Tauna ana aikeva hive'osena ada hinauwena be kelose againe hinatutuvefosena.
MRK.15.21	Edeya hinauna tu kwanaSailini himaduhagana, ana egana Saimoni. Bana Alekisanida be Lufasi tamadi, ada wala'aiya gitauya be Yelusalema againe ginauna. Au bana hikive'avina be higa Yesu ana kelose gina'avalana. 
MRK.15.22	Ada abaga ana egana Goligota againe hi'aliyena. Goligota ana kaivila bonadeya ma utouto. 
MRK.15.23	Hiyemu-yo oine mulamula ana egana mulo buye hivila'atutamo'aina-ma hitunena be ginayuni-yo yana aulolo ma'i gina'atagona. Atu Yesu gikilowena. 
MRK.15.24	Ada kelose againe hitutuvefosena au kabala hihegelakahina be iya'iyaya higaheyena higa hakwadi hakwadi ana kaleko hinavaini ma hinahalamanena.
MRK.15.25	Kauwana a givekuve'ine againe hikivekelosena. 
MRK.15.26	Tu ana hawavekoyo ana fefe hi'etoladina be hisena. Etoladi gigayo, “Hidevama miYuda yadi tokaiwabu.” 
MRK.15.27	Kadu tomunugakai'afu luhei adi kelose againe hitutuvefosedi, sa'eyana Yesu i'atagine kadu sa'eyana i'imawane.
MRK.15.27	[ 
MRK.15.28	Tomunugakai'afu Yesu buye hikivekelosedi fa'ina gavaimi Yaubada bonana ana to'awatalatalaina tuwai-mo'ena gigaheye-vagahina, medema a gilakayemu velemo'ena gigayo,
MRK.15.28	Hinuwanuwa vaita Bana'e tokoyona adi loi kalivana.]
MRK.15.31+MRK.15.32	Meda anafaiweya abaveyao ana tofaisewa kikaiwabudiyao kadu Mosese yana vehimeya ana tovehawala hihawavelaigena buye hive'agahegahe higayo, “Mali kaliva gikibababaledi tu Tauna keke anafaiweya ginakibababaleni. Ka'i O'eni velemo'ena Yaubada yana Tovegida ide miYuda yada tokaiwabu amanadi, au adamoya kelose againe auhe'ama udahobu be ime ana'ita-yo anadava.” Hidedemi miYuda adi tonagona hihawavelaigena, ada kadu badi Bana buye kelose againe hitutuvefosedi-ma hivebutu hihawaluvetonovena.
MRK.15.33	Kauwana getadiya tu umalovana babi matatabuna gi'uyuyubodena be ginunauwena mala gilavina againe. 
MRK.15.34	Au mala gilavina Yesu gikova'awafatafata gigayo, “Elai Elai lama sabakitani?” “Ho yaku Yaubada yaku Yaubada, gavana fa'ina unuyabuyabuku?” Bonana ana kaivila au hidede amine.
MRK.15.35	Ada tolauboda tufoidi hinogalini-yo higayo, “Wanogali, Yaubada bonana ana to'awatalatalaina Elaiya fa'ine gikovakova.” 
MRK.15.36	Ada kaliva sa'eyana gimadu balou givaina digo oine golagolana againe gi'utuvina ai againe gi'etokwanena ada gitunena be higa ginayuna, ada gigayo, “Kanaboda be kana'itana, ka'i Elaiya gina'ela be gina'etoyauna o ka'i keke.”
MRK.15.37	Tu Yesu gikova'awafatafata-yo yawaina gihavaina. 
MRK.15.38	Gi'alika-yo manuwa-tafalolo vetawana-tabu ana abaseboda kaleko gi'ahailugana be higa vaita abaluku Yaubada againe gi'ayauna. 
MRK.15.39	Tu tolugaviya adi togiyomatana Yesu magigine gihaga-ma yana kova ginogalina ada gavaiya'amine gi'alika ma gi'itana againe, gigahe gigayo, “Wona velemona hida hima kaliva Yaubada Natuna.”
MRK.15.41	Boi Yesu Galili ana fafaliya gimiyami ana toveya badi vevine-dina hibwa'ulina be tova moya'aina hi'ita'itave'avina. Kadu vevine velugadiyao moya'aidi Yelusalema againe Bana buye hi'ela-ma kadu hilulauboda.
MRK.15.42+MRK.15.43	Mala gisilavina tu Yosefa kwanaAlamadiya giyemu. Bana kaliva kikaiwabuna miYuda yadi Koniselo agaidiya, ada kadu bana tauna Yaubada yana aituha ginalakayemu fa'ina gilulauboda, higa kaliva yana itave'avina againe hinamiyami be ase'asediya ginavehivehimeya. Ada medema tovai-nadi Abamaduviviya ana kidewadewa ana tova higa bogiyadi sabati. Hidema fa'ina Yosefa gi'asevatu be gina Failato againe giluku Yesu wowona fa'ina give'o'ola. 
MRK.15.44	Ada Failato Yesu ahe gi'alika ma ginogalina againe nuwana givegafo'uya'uya. Au tolugaviya adi togiyomatana giyowanina be gi'ela gitoliyena ka'i Yesu ahe gi'alika o ka'i keke. 
MRK.15.45	Bana tonagona givenuwa'atana higa vaita a gi'alika, au Yesu wowona Yosefa againe gihawahegena. 
MRK.15.46	Au Yosefa gina kaleko kwayakwayana gikimoneni-yo gina wowona gikakilina, kalekoya gifafana be tomohuyahuya kuga hinagene giyalana-ma againe giselukuwena. Ada au kabala lakahina againe tomohuyahuya ana eda'awana give'enobodana. 
MRK.15.47	Meli vineMagidala kadu Meli Yosese hinana hai wowona gihuyana-ma hi'itana.
MRK.16.1	Tu sabati, higa Satadei, a hihegena tu Meli vineMagidala kadu Meli Yemesa hinana kadu Salome hina vanedimodimo hikimonena be hinana Yesu wowona hinabunamina. 
MRK.16.2	Au tafaloloya kauwana giyemuna-mo'a ma hilowoga be hina tomohuyehuyeya. 
MRK.16.3	Edeya hinauna tu buye hive'agahegahe higayo, “Hakwadi kabala tomohuyahuya ana eda'awana gi'enobodana-ma ginave'awawani ide fa'ideya?”
MRK.16.4	Mena kabalai-nadi ma lakahi-mo'ena. Tu hi'italele againe, tamo hakwadi kabala give'awawana ma hi'itana. 
MRK.16.5	Au tomohuyehuyeya hiluku-yo kwanatubulakahina sa'eyana hi'itana, vaigau kwayakwayana gi'osena ada tomohuyahuya i'atagine gihiyoto. Hi'ita-yo ase'asedi gi'akolukoluna.
MRK.16.6	Bana gigahedi gigayo, “Keke wanamatauta. A gahalamanena Yesu kwanaNasaledi hikivekelosena-ma walelelena. Keke hidede againe gidamiyami, au gimididi-havagi. Wa'ela be abaga hisena-ma wa'ita. 
MRK.16.7	Wana'ita-yo au wanamaduna ana tomuliya Fita buye wanagahedi wanagayo, Yesu Galili againe wai ginagona yuwadedei wana'itana boi gigaheyena amine.”
MRK.16.8	Au vevine himadulowoga tomohuyahuya hi'otayabuyabuna, fa'ina ase'asedi gi'akolukoluna kadu hivetatava. Ada himatauta fa'ina, keke tamo hakwadi hidavenuwa'atani.
MRK.16.8	[ 
MRK.16.9	Tu mala gilauna tafaloloya Yesu ahe gimididi-havagi yo Meli vineMagidala againe Tauna gimidi'ivemogatalina. Bana Meli-nadi boi yafune seveni hiluvaiyena tu Yesu giwavidi. 
MRK.16.10+MRK.16.11	Au Meli gina be badi boi Yesu buye himiyami-ma givenuwa'atadi. Badi yadi wanuwavita hitagitagi tu givenuwa'atadi gigayo, “Yesu yawayawana gimimiyami. Iya tauku ga'itana.” Tu yana gahe keke hidavetumaganeni.
MRK.16.12	Muliya Yesu ana ita tulina amine tomuliya adi'iselu agaidiya giyemu. Badi melala kabi'ona wala'aiya hinauna tu Yesu badi agaidiya Tauna gi'ivemogatalina. 
MRK.16.13	Au Yelusalema againe hiyewadi be tomuliya velugadiyao hivenuwa'atadi tu badi yadi gahe keke hidavetumaganeni.
MRK.16.14	Muliya-mo'ane yana yo'o ileveni hi'au'a tu badi agaidiya Tauna gi'ivemogatalina. Ada gidakeyedi yadi vetumagana keke kadu tagadi gikulu fa'ina, badi ahe gimididi-havagi yo hi'itana-ma yadi gahe keke hidavetumaganeni. Hidema fa'ina gidakeyedi.
MRK.16.15	Kadu gigahedi gigayo, “Fafali moya'aina agaidiya wanana be kibababala ana Venuwa'ata Yamumuna kaliva moya'aidi agaidiya wanalulumamalena. 
MRK.16.16	Gava kaliva ginavetumaganeku-yo ginabafitaiso, medema kibababala ginanuhagana. Atu gava kaliva keke ginavetumaganeku, medema aimo matahiwadi ginanuhagana. 
MRK.16.17+MRK.16.18	Ada badi hivetumaganeku-ma faiwala ana iya'iyaya hidede amine hinaseyemaunena. Aku eganeya yafune hinawaviwavidi, meya tulina tulina agaidiya hinalulukahihi. Ka'i oloto hinasilakahina o ka'i gufa laulaugina hinayuna digo, keke hinabwavi. Nimadi to'aulolo agaidiya hinaseni-yo hinayamumu. Vetumagana ana iya'iyaya au hidede amine.”
MRK.16.20	Badi tomuliya ma hitauya fafali tulina tulina agaidiya hilumamala, ada Kaiwabu gifaiwalaveledi be aituha fifiwalana hififaisewani-yo kaliva yadi laumamala fa'ina higahe higayo, “Velemodi.” Au hidede amine.]
LUK.1.1+LUK.1.2+LUK.1.3+LUK.1.4	Yo siule Kauveya Tiyofilo. Keke gavana fa'ina tu vaita gidalubodaku be Yesu kahihina matana matana amine o fa'iniya gada'etoladina be higa ana nuwanuwa kaliva yadi vehawala againe ahe unogalidi-ma nuwanuwai-dina au velemo'ena ma unahalamanena. Boi badi kaliva Yesu yana gugai give'inubena be ginauwena ana abalauyabu ma taudiyao matadiya hi'itana ada yana venuwa'ata hilumamalena au gaitomai-dina hihawavelevelema. Kaliva tufoidi moya'aidi hivegalena be gavadi gavadi hinafameya hilakayemu, medema kahihidi hi'etoladina, badi to'itai-dina hihawavelevelema amine. Siule Kauveya, badi hi'etoladina tu iya tauku kahihi matatabuna matana matana ana abave'inuba be gina ana abalauyabu yaku wa'idibumuhiga galele-hagihagiyena, fa'ina vaita gidalubodaku be kadu iya kahihi-nadi o fa'iniya gana'etoladina.
LUK.1.5	Kahihi-nadi hidede amine. Helodi Yudiya ana fafali givehimeyena ana toveya abaveyao ana tofaisewa sa'eyana gimiyami ana egana Sakalaiya. Tofaisewai-dina yadi yo'o tulina tulina ada bana Sakalaiya Abaiya yana yo'o kalivana. Meda vavinena Elisabeti abaveyao ana tofaisewa adi yo'o kwamayokuna higa bana Eloni bwanenena. 
LUK.1.6	Ada adi'iseluga yadi dewa yegayegana Yaubada matane. Kaiwabu yana vehimeya yana hawata moya'aina hi'ita'itave'avina, keke tamo adi wavita. 
LUK.1.7	Tu Elisabeti kakalina fa'ina natudi keke, ada adi'iseluga hivesilakai-mo'a.
LUK.1.10	Giluku be inisenisi gikabukabuni tu kaliva moya'aidi melaleya hivaga'auta amanadi Yaubada hihawahawadavadavana. 
LUK.1.11	Au Yaubada yana tovenuwa'ata Sakalaiya againe auhe'ama gilakayemu, inisenisi ana aba'akabu i'atagine gimidi. 
LUK.1.12	Ada Sakalaiya gi'ita-yo ase'asena gi'akolukoluna kadu gimatautave'ine. 
LUK.1.13	Tu tovenuwa'ata gigahena gigayo, “Sakalaiya, keke unamatauta. Ya ve'o'ola Yaubada ahe ginogalina. Tu vavine Elisabeti natu kaliva ginavenatunena ada unavewagana Yoni. 
LUK.1.14	Bana kwamana aimo ya abavemwamwala be ya abagakahikahi, kadu kaliva moya'aidi yana tubuga fa'ina hinavemwamwala. 
LUK.1.15	Fa'ina bana'e aimo ginakaiwabu Yaubada matane. Ana hawata ma oine kadu mali gufa laulaugina keke ginayuni. Hinana hinavenatunena ana toveya Alu'aluwa Mahalina ginaluvaiye-vagahina. 
LUK.1.16	Bana natu-nadi miIsileli tufoidi moya'aidi Yaubada yadi Kaiwabu againe ase'asedi ginakiviviyena. 
LUK.1.17	Bana wai ginanagoni tu Kaiwabu wai ginamulina. Yana wafaiwala kadu yana wanuwanuwa tuwai-mo'ena Elaiya Yaubada bonana gi'awatalatalainena amine, meda bana ginafifaisewa. Yana laumamala againe kaliva ase'asedi natudiyao agaidiya ginakiviviyena be hinaveyao. Kadu todibutoyoga nuwadi ginakiviviyena be yadi dewa koyona hinahegeni-yo hinanuwanuwa-hagihagi. Au hidedemi Kaiwabu yana ela fa'ina kaliva ase'asedi ginakidewedewena.” Tovenuwa'ata yana gahe au hidede amine.
LUK.1.18	Tu bana Sakalaiya tovenuwa'ata gitoliyena gigayo, “Gavaiya'amine ganahalamaneni ya gahe velemo'ena o ka'i keke? Fa'ina hima gavekaliva kadu vavineku givekwamayoku.”
LUK.1.19	Au tovenuwa'ata gigayo, “Iya Gabeliyela. Yaubada matane gamidimidi ma Bana loseyanina gi'iveniniseku be againiya ga'ela higa hida valeya hagihagina gadalukahihiyena. 
LUK.1.20	Tu unogali! Yaku gahe keke udavetumaganeni fa'ina, ago ginasebodana. Lukahihi unafaniyena unanunauwena tu gaitomai-nadi gagaheyena-ma tova gilubodana againe ginalakayemu-yo agoseboda ginahavaina.” Au hidedemi tovenuwa'ata gigahe.
LUK.1.21	Tu gava melaleya kaliva Sakalaiya hibodabodana, ada yana miyafa'ila manuwa-tafalolo hinagene fa'ina aimo nuwadi ginauna. 
LUK.1.22	Hibodaboda tu gilakayemu againe gahe keke anafaiweya. Au kaliva buye hive'agahegahe higayo, “Ka'i hima manuwa-tafalolo againe gi'eno'ita fa'ina agona gisebodana.” Gahe keke anafaiweya fa'ina u'une gilukahihi.
LUK.1.23	Ada ahe yana faisewa ana aituha giluyabuna, au giyewana yana manuweya. 
LUK.1.24	Himiyami tu vavinena Elisabeti givehifuga ada vaikohi faifi agaidiya keke yo'oya gidanunaudadana au gimiyami yana manuweya. 
LUK.1.25	Gigahe gigayo, “Ho Kaiwabu! Wona velemona Bana Tonuwakabubu! Boi kakaliku fa'ina yaku wawowomumu tu tova hidevama Kaiwabu gifaiwalaveleku-yo natuku ganuhagana, fa'ina yaku wowomumu yo'o matadiya givaihegena.” Au hidedemi Elisabeti gigahe.
LUK.1.26	Tu Elisabeti ahe vaikohi sikisi gihegedi againe, Yaubada yana tovenuwa'ata ana egana Gabeliyela Galili ana melala sa'eyana againe gi'iveninisena, melala ana egana Nasaledi. 
LUK.1.27	Ulaulatanina sa'eyana againe gi'iveninisena, kwamayoku-nadi kaliva ana egana Yosefa gisetagona. Bana Yosefa Devida bwanenena ada ulaulatanina ana egana Meli. 
LUK.1.28	Tovenuwa'ata kwamayoku againe gi'ela gigayo. “Siule Meli, O Yaubada ginuwadoge-mo'e! Bana Kaiwabu a Toveluga.”
LUK.1.29	Tu bana Meli tovenuwa'ata yana gahe fa'ina ase'asena gi'akolukoluna lakahina ada nuwana givegafo'uya'uya gigayo, “Gavadi-yo hidedemi givesiuleyeku?” 
LUK.1.30	Au tovenuwa'ata gigahena gigayo, “Meli, keke unamatauta, fa'ina Yaubada yana nuwadoga againiya givetalaiyena. 
LUK.1.31	Aimo unavehifuga be natu kaliva unavenatunena ada unavewagana Yesu.
LUK.1.35	Au tovenuwa'ata gigayo, “Alu'aluwa Mahalina ginaluvaiye be Tomiyagetane-mo'ane yana faiwaleya o ginayava. Hidema fa'ina kwamana unavenatunena ma Mahalina ana kwamana ada hinavewagana Yaubada Natuna. 
LUK.1.36	Wa'ita, o hina Elisabeti givekauve'a-mo'a tu givehifuga. E, bana kwamayoku hihawavekakalena-ma ahe yana vaikohi sikisi gihegedi. 
LUK.1.37	Au mema gaitoma moya'aidi vitadi au Yaubada ana tagalowalowa.”
LUK.1.38	Hidedemi gigahe-yo Meli gigayo, “Yamumuna. Iya Kaiwabu ana agetoga. Gavaimi ugaheyena medemi agaikuya gidalakayemu.”
LUK.1.39+LUK.1.40	Gimiyami tu Meli gikidewadewa be gilowoga, Yudiya ana avala'oya againe gimaduna ana melala sa'eyana againe gihobudamana be higa Elisabeti gina'itana. Sakalaiya yana manuweya giluku-yo Elisabeti gilusiuleyena. 
LUK.1.41+LUK.1.42	Ada Elisabeti Meli yana lusiule ginogalina againe kwamana kamone gikolekole lakahina au Alu'aluwa Mahalina Elisabeti giluvaiye-mo'ena be gikova'awafatafata gigayo, “O'eni ma Yaubada ahe ginuwakabubuye-mo'e. Ya vemwamwala mali vevine moya'aidi yadi vemwamwala gitubuhegena kadu kwamana unavenatunena-ma Yaubada yana nuwakabubu lakahina ginanuhagana. 
LUK.1.43	Gavadi-yo hida nuwakabubu lakahina iya ganuhagani, higa o yaku Kaiwabu hinana u'ela agaikuya uwakawaka? 
LUK.1.44	U'ita, ya lusiule ago ganogalina againe kwamana kamokuya vemwamwala gi'ayauneni-yo gikolekole lakahina. 
LUK.1.45	Gavadi unanuhagana Kaiwabu gigaheyena-ma uvetumaganena fa'ina, ya vemwamwala gavatubuga!”
LUK.1.46	Ase'asekuya Kaiwabu gadavadavana,
LUK.1.47	kadu Yaubada aku Tokibababala againe
LUK.1.47	alu'aluwaku givemwamwala lakahina
LUK.1.48	gi'itanuwakabubuyeku.
LUK.1.48	Adamoya be aimo hinanunauwena
LUK.1.48	kaliva adi hewahewa moya'aidi
LUK.1.48	yaku vemwamwala gavatubuga
LUK.1.48	medema hinayakayakahina.
LUK.1.49	Fa'ina Bana Tofaiwala-mo'a
LUK.1.49	abayaulowoga iya fa'ikuya gifaisewana,
LUK.1.49	Bana ana egana mahamahalina.
LUK.1.50	medema agaidiya yana hinekalikali,
LUK.1.50	adi hewahewa adi hewahewa.
LUK.1.51	Nimana yana faiwala ahe ginaseyemaunena.
LUK.1.51	Gaveyao nuwahinagediya hiseselakalaka
LUK.1.51	medema ahe ginaluyauyauledi.
LUK.1.52	be yadi didiga'u'u hinahegena,
LUK.1.52	tu tonuwahobu ginakilakahidi.
LUK.1.53	tomafulauga ahe ginave'ahiyauwadi,
LUK.1.53	tu wakalivadiyao makagekagediyao
LUK.1.53	ginawavidi be hinana.
LUK.1.54+LUK.1.55	yana veluga fa'ina giwonadabadaba,
LUK.1.54+LUK.1.55	Abelahamo ana unumamomo buye'i.
LUK.1.54+LUK.1.55	Mena yana gahe keke havahavaina
LUK.1.54+LUK.1.55	au yana hinekalikali againe
LUK.1.54+LUK.1.55	nuwana ahe ginanunauyena,
LUK.1.54+LUK.1.55	kadu yana wonadabadaba amine
LUK.1.54+LUK.1.55	ide miIsileli ana agetogamomo
LUK.1.54+LUK.1.55	ahe ginakive'avida ada veluga fa'ina.
LUK.1.54+LUK.1.55	Au hidedemi Meli yana kwelidavadava. 
LUK.1.56	Ada auwe vaikohi tohiye amine Meli Elisabeti buye himiyami tu muliya giyewana yana melaleya.
LUK.1.57	Meli gina tu Elisabeti yana venatuna ana tova giyemu be kaliva givenatunena. 
LUK.1.58	Tobohiyadiyao kadu yadi yo'o kalivadi valeyadi hinogalina higa Kaiwabu gihinekalikaliyedi lakahina, ada badi'e buye hivemwamwala.
LUK.1.61	Badi higayo, “Hima gavana-yo hida egana keke tamo ami yo'o agaidiya gidawahini tu hida kwamana ginawahini?”
LUK.1.62	Au tamana againe u'udi hilewalewana be higa hinahalamanena gava egana ginaluwatuyeni. 
LUK.1.63	Au aba'etoladi give'o'ola be gi'etoladina, “Ana egana Yoni.” Ada moya'aidi hiyaulowoga. 
LUK.1.64	Ada auhe'ama awana gita'ala be agona gi'afolena ada givebutu gigahegahe Yaubada gidavadavana. 
LUK.1.65	Au yadi yo'o buye himiyami-ma himatautave'ine. Ada Yudiya ana avala'oya melalidi tulina tulina agaidiya gaitomai-dina moya'aidi hilakayemu-ma fa'idiya hilulukahihi. 
LUK.1.66	Ada moya'aidi valeyai-nadi againe nuwadi givegafo'uya'uya higayo, “Hida kwamana aimo gavadi ginagani?” Au hidedemi higahe fa'ina Kaiwabu gifaiwalavelena ma hi'itana.
LUK.1.67	Tu Alu'aluwa Mahalina Yoni tamana Sakalaiya giluvaiyena be Yaubada yana venuwa'ata gigaheye-vagahina gigayo,
LUK.1.68	Kaiwabu miIsileli yada Yaubada
LUK.1.68	kanadavadavana fa'ina
LUK.1.68	yana yo'o ahe gina'itanuwakabubuyeda,
LUK.1.68	ada vita agaidiya ginatutuvehobuda.
LUK.1.69	Ada Tokibababala fifiwalana
LUK.1.69	yana tofaisewa Devida bwanenena ma
LUK.1.69	ide fa'ideya gina'iveyemaunina.
LUK.1.70	Tuwai-mo'ena falofita mahamahalidiyao
LUK.1.70	Yaubada bonana hi'awatalatalainena
LUK.1.70	ada yana wonadabadaba hidede amine.
LUK.1.71	kadu gaveyao moya'aidi hivenikohiyeda
LUK.1.71	medema agaidiya ginalugolegoleda.
LUK.1.72+LUK.1.73	ada yana veyao mahamahalina
LUK.1.72+LUK.1.73	kadu yana wonadabadaba buye
LUK.1.72+LUK.1.73	bwaneneda Abelahamo againe gisena,
LUK.1.72+LUK.1.73	medema againe nuwana ginanunauyena.
LUK.1.74	Gigahe vaita ide miIsileli
LUK.1.74	nibaideyao nimadiya ginalugolegoleda
LUK.1.74	be Bana againe adafaiweya kanafaisewa
LUK.1.74	kanadavadavana keke yada wamatauta.
LUK.1.75	Kadu yada dewa mahamahalina
LUK.1.75	be yada nuwanuwa yegayegana
LUK.1.75	Bana matane adafaiweya kanamiyami
LUK.1.75	yawaida ana aituheya.
LUK.1.75	Au hidedemi Yaubada yana kibababala fa'ina Sakalaiya gigahe. 
LUK.1.76	Kadu Sakalaiya natuna fa'ine gigaheye-vagahina yana gahe gi'alavekwelina gigayo,
LUK.1.76	O natuku, Tomiyagetane-mo'ane
LUK.1.76	bonana ana to'awatalatalaina
LUK.1.76	amine kaliva o hinavewaga.
LUK.1.76	O wai unanagona be Kaiwabu
LUK.1.76	yana eda unakidewedewena.
LUK.1.77	Kaiwabu yana yo'o unavenuwa'atadi
LUK.1.77	yadi dewa koyodi hinahegedi-yo
LUK.1.77	Kaiwabu yadi koyona ginayawelina
LUK.1.77	be hidedemi adi kibababala hinavaina.
LUK.1.78	fa'ina yada Yaubada Tohinekalikali-mo'a.
LUK.1.78	Kauwana gilaka be gituvemahalida amine,
LUK.1.78	ada Tokibababala nuwada ginakivemahalina.
LUK.1.79	Kadu badi uyuyuya be alika liline
LUK.1.79	himimiyami-ma ginakivemahalidi,
LUK.1.79	ada aseniwalova ana eda againe
LUK.1.79	moya'aida ginasiviviyeda.
LUK.1.79	Au hidedemi Sakalaiya natuna yana faisewa fa'ina gigaheye-vagahina. 
LUK.1.80	Ada bana kwamana gilakalakata tu yana nuwanuwa againe gi'ase'asevatu, ada babigaga againe gimiyami ginunauwena tu yana iveyemu ana tova miIsileli yadi yo'o matadiya.
LUK.2.1	Tu Yoni kabi'one miLoma badi miYuda yadi fafaliya hivehivehimeya. Medema tovai-nadi Loma Tokaiwabu ana egana Sisa-Ogosito gimiyami. Bana givehimeya be fafali tulina tulina kalivadi adi egana hida'etoladi be higa yana yo'o adi kilagalaga ginahalamanena. 
LUK.2.2	Mena eganayaudi-nadi yaudi nagona ada bana Kwiliniyo Siliya ana fafali againe givehivehimeya ana toveya gilakayemu. 
LUK.2.3	Au moya'aidi eganayaudi fa'ina sa'eyana sa'eyana taudiyao yadi melaleya hina.
LUK.2.5	Bedelihema againe Meli buye hina eganayaudi fa'ina. Tu bana kwamayoku gisetago-mo'ena aimo keke buye hidamiyami tu givehifuga. 
LUK.2.6	Yuwadedei himiyami tu yana venatuna ana tova a giyemu. 
LUK.2.7	Au yana tomo'ainagona givenatunena, kaleko vaita fai amine medema againe hifafana au yomuyomu adi kwame againe hive'enobalina fa'ina wakawaka-manuwa gimaga-mo'a be yadi abaga keke.
LUK.2.8	Tu Bedelihema awa'awanine to'itave'avina sifi yadi sifi ubuleya himiyamiyatago-malalaugedi. 
LUK.2.9	Himiyami tu Yaubada yana tovenuwa'ata sa'eyana giyemaunidi ada Kaiwabu yana mahalina ve'akinamanamalina gituvemahali-'owodi yo himatautave'ine. 
LUK.2.10	Tu tovenuwa'ata gigahedi gigayo, “Keke wanamatauta, au wanogali! Valeya hagihagina agaimiya ga'aliyena be valeyai-nadi againe omi miIsileli ami yo'o vemwamwala lakahina wananuhagana. 
LUK.2.11	Adamo'uya-mo'a Devida yana melala againe Tokibababala omi fa'imiya gitubuga, Bana'e Yaubada yana Tovegida Keliso Kaiwabu. 
LUK.2.12	Yaku gahe au velemo'ena ma ana iya'iyaya hidede amine. Fwefweya kaleko vaita fai amine againe hifafana-ma wananuhagana, fwefweyai-nadi yomuyomu adi kwame againe gidadauda.”
LUK.2.13+LUK.2.14	Gigahe-yo auhe'ama lobama ana tolugaviya adi yo'o lakahi-mo'ena bana tovenuwa'ata buye himiyami, Yaubada hidavadavana higayo,
LUK.2.13+LUK.2.14	“Yaubada getane-mo'ane kanakivekaiwabuna,
LUK.2.13+LUK.2.14	gava babiya kaliva gaveyao
LUK.2.13+LUK.2.14	Yaubada yana nuwakabubu hinuhagana,
LUK.2.13+LUK.2.14	medema agaidiya kukuya ginayemu.”
LUK.2.15	Au hidede amine lobama ana tovenuwa'ata Yaubada hikwelidavadavani tu hinuyabuyabudi be lobameya hiyewadi. Hina-yo to'itave'avina sifi buye hive'agahegahe higayo, “Wa'ela be kanana Bedelihema againe kanahobu gaitoma ahe gilakayemu be Yaubada ide agaideya gigaheyena-ma kana'itana.”
LUK.2.16	Au himaduna be hilele Meli Yosefa hinuhagadi kadu fwefweya buye'i, Bana yomuyomu adi kwame againe gidauda. 
LUK.2.17+LUK.2.18	Ada ahe hi'ita-yo au kwamana kahihina gavaimi tovenuwa'ata givenuwa'atadi medemi hi'awatalatalaina, ada gaveyao moya'aidi to'itave'avina sifi yadi gahe hinogalina, medema hiyaulowoga. 
LUK.2.19	Tu mena gaitomai-dina agaidiya Meli nuwadi ginunauyena be tova moya'aina hinuwanuwadadana. 
LUK.2.20	Badi to'itave'avina sifi ma hiyewadi Yaubada ana egana hikikilakahina, gaitoma moya'aidi ahe hinogalidi be hi'itadi fa'idiya hidavadavana. Yadi ita meda tovenuwa'ata yana gahe amine.
LUK.2.21	Tu kwamana ana aiyeta eita givaidi-yo Yaubada yana iya'iyaya wowone hinatomogolohina ana toveya hivewagana Yesu, eganai-nadi aimo hinana keke hidavehifuga tu lobama ana tovenuwa'ata giyakahina.
LUK.2.25	Tu kaliva sa'eyana Yelusalema againe gimiyami ana egana Simiyoni. Bana kaliva yegayegana Yaubada gimatamatausena kadu Yaubada yana Tovegida miIsileli ginakibababaledi-ma yana yemu fa'ina gilulauboda. Ada Alu'aluwa Mahalina bana againe gimiyami. 
LUK.2.26	Ada boi Alu'aluwa Mahalina bana againe gihawavemogatala higa vaita keke ginamadu'alika tu nagona Yaubada yana Tovegida Keliso gina'itana. Gina'itani-yo gina'alika. 
LUK.2.27+LUK.2.28	Au kwamana hi'aliyena-ma tovai-nadi Alu'aluwa Mahalina Simiyoni gigahena be manuwa-tafalolo againe giluku. Yosefa Meli kwamana Yesu hi'aliyena be hinahuluvina buki-vehimeya gigahe amine ma Simiyoni kwamana gifewana be Yaubada gidavadavana. 
LUK.2.29	Yana kwelidavadava hidede amine.
LUK.2.29	Kaiwabu-yo, adamoya iya ya tofaisewa
LUK.2.29	yaku wanuwayamumu unavega'auleku.
LUK.2.30	tauku matakuya ahe ga'itana.
LUK.2.31	Kibababalai-nadi ana eda ukidewedewena
LUK.2.31	yo'o tulina tulina matadiya
LUK.2.32	kadu Bana fa'ine ya yo'o miIsileli
LUK.2.32	kaiwabu lakahina ananuhagana.
LUK.2.32	Au hidedemi Simiyoni yana kwelidavadava.
LUK.2.33	Tu kwamana tamana hinana Simiyoni yana gahe Yesu fa'ine hiyaulowogena. 
LUK.2.34+LUK.2.35	Au Simiyoni give'o'oledi be Yaubada ginanuwakabubuyedi tu hinana Meli gigahedi gigayo, “Wa'ita, hida kwamana Yaubada givegidena be miIsileli tufoidi moya'aidi hinavenikohiyena-ma adi agolaufofola hinanuhagana tu tufoidi moya'aidi Bana againe hinahawahegedi-ma adi kibababala hinanuhagana. Kadu Yaubada Bana ginasena iya'iyaya fa'ina, higa kaliva tufoidi moya'aidi hinahawavekoyoyeni-yo yadi nuwahinage kabu'avane ginayemu. Ada kadu omi ase'asemi gina'u'aulolo vaita giyo gida'onani.”
LUK.2.38	Ada Meli Yosefa manuwa-tafalolo againe kwamana Yaubada matane hisena ma bai-nadi againe Ana giyemu, lilidiya gimidi be Yaubada givesiuleyena, kadu miYelusalema agaidiya kwamana fa'ine gigahegahe gigayo, “Hida kwamana ada Tokibababala, Bana'e fa'ine kalulauboda amanadi.”
LUK.2.40	Ada kwamana gilakalakata tu nuwane gififaiwala kadu nuwana gi'ayauyauga-mo'a. E, Yaubada yana nuwadogeya gimiyami.
LUK.2.42	Bana Yesu ana malamala tuwelo givaidi againe badi buye hina tafalolo againe yadi dewa amine. 
LUK.2.43	Ada tafalolo ahe gihavaini-yo hinana tamana hiyewadi tu kwamana Yesu Yelusalema againe gimiya, keke hidahalamaneni. 
LUK.2.44	Tu badi hivaitana yo'o hinagediya buye hidanauna fa'ina, aiyeta sa'eyana hinauna tu tobohiyadiyao kadu yadi yo'o agaidiya hivebutu hilelena. 
LUK.2.45	Ada hi'i'avani-yo hiyewadi Yelusalema againe hilelena. 
LUK.2.46	Hilelele tu aiyeta anaveto againe manuwa-tafalolo hinagene hinuhagana, tovehawala hinafadiya givetogani tu badi givanevanenegedi kadu gitotoliluveluvedi. 
LUK.2.47	Au moya'aidi yana nuwahuya yana bonalaufata hinogalini-yo ase'asedi gi'alilihiwana. 
LUK.2.48	Tu hinana tamana hi'itana againe hiyaulowoga. Badi hinana higahena higayo, “Natuku, gavadi-yo hidedemi uhuluvima? Tama be ima'e yama wanuwavita o alelele.”
LUK.2.49	Bana gigahedi gigayo, “Gavadi-yo waleleleku? Vaita omi wadahalamaneni gilubodaku be Kamaku yana manuweya gadamiyami.” 
LUK.2.50	Tu yana gahe hilukayokayoyena.
LUK.2.51	Au Bana badi buye hina Nasaledi againe hiyewadi, ada buye himiyami tu bonadi gi'abi'abina. Badi hinana ma gaitomai-dina moya'aina agaidiya nuwadi ginunauyena. 
LUK.2.52	Tu Yesu yana wanuwahuya gilakata ada Bana againe Yaubada be kaliva nuwadi giyamumu.
LUK.3.1+LUK.3.2	Loma Tokaiwabu ana egana Sisa-Taibiliyo malamala fifitini givehivehimeya tu Yaubada bonana Yoni Sakalaiya natuna againe gilakayemu, bana babigaga againe gimiyami-tu. Medema tovai-nadi Fonitiyo-Failato Yudiya ana fafali givehivehimeyena, bana Helodi Galili ana fafali givehivehimeyena ada tobohiyana Filifi Ituliya be Tilakonaidi adi fafali givehivehimeyedi, kadu bana Laisaniya Abilene ana fafali givehivehimeyena. Au hidedemi tovehimeya adi loi, tu tovai-nadi againe Anasi be Kaiyafasi abaveyao ana tofaisewa adi tokaiwabu. 
LUK.3.3	Au Yaubada Yoni againe gigahe-yo Yoni gufa ana egana Yolidani awa'awanina moya'aina agaidiya ginunudadana tu gilulumamala gigayo, “Yami dewa koyona wanavenikohiyena be wanabafitaiso. Wananuwavilana be Yaubada yami koyona ginayawelina.” 
LUK.3.4	Boi tuwai-mo'ena Yaubada bonana ana to'awatalatalaina ana egana Aiseya yana buki againe gi'etoladina amine, meda Yoni gihuluva. Aiseya gigayo,
LUK.3.4	Kaliva agona hinogalina wala'aiya gikovakovadadana
LUK.3.4	gigayo, Kaiwabu yana eda wanavetauna
LUK.3.4	yana eda ase'asemiya wanakidewedewena.
LUK.3.5	Nu'awa'awahagana wanavetauna,
LUK.3.5	oya lakahidi kabi'odi wanayalamoidi,
LUK.3.5	eda nubalabaladi wanakivetuvetunudi,
LUK.3.5	kadu eda dabodabodi wanalu'ukeukedi.
LUK.3.6	Wana'ihagihagi be kaliva moya'aidi
LUK.3.6	Yaubada yana kibababala hina'itana.
LUK.3.6	Au hidedemi Aiseya yana gahe.
LUK.3.7	Tu Yoni kaliva moya'aidi bana againe hiyo'oyo'o be ginakivebafitaisoyedi-ma agaidiya gigahe gigayo, “Omi vaita oloto koyona ana egana vaiba natuneyao amine. Hakwadi givenuwa'atami-yo, vaita Yaubada yana ila'a omi agaimiya wada'oseni? Keke amifaiweya Yaubada wana'oseni. 
LUK.3.8	Omi wagahe vaita yami koyona wadahegeni-yo wadahagavilami. Au dewa yamumuna wanafaisewani-yo yami hagavila au velemo'ena ma anahalamanena. Kadu keke wanavebutu taumiyao agaimiya wanagahe wanagayo, Ide Abelahamo bwaneneneyao fa'ina kadu ide Yaubada natuneyao. Au gagahemi Yaubada anafaiweya ginakilowemi tu hida kabala agaidiya kaliva ginabubudi be Abelahamo ana yo'oya ginasedi. 
LUK.3.9	Kadu'e adamoya tamuyoko ahe hiyadalina be ai hinalu'inubadi, ada ai sa'eyana sa'eyana guwadi keke yamumuna ma hinataladi be ai'ala'alata againe hinahegedi. Ai-dina amine omi'iyao.”
LUK.3.10	Au hidedemi Yoni gigahegahe tu yo'oyo'o higahena higayo, “Au gavadi anagani?”
LUK.3.11	Bana gigayo, “Hai kaliva ana aikeva luhei, medema gilubodana be kaliva ana aikeva keke ma gidavelena. Meda anafaiweya a'a gidafolakena.”
LUK.3.13	Yoni gigahedi gigayo, “Takesi ana manigaga wanayaudi, keke taumiyao fa'imiya wanavai-kawowoni.”
LUK.3.14	Tu kadu tolugaviya tufoidi hitoliluveluvena higayo, “Kadu ime gavadi anagani?” Bana gigayo. “Keke kaliva yadi lokoloko wanalemadi kadu keke kaliva wanakiholiholidi. Fatami fa'ina wanavenuwakibokibo.” Au hidedemi Yoni gigahedi.
LUK.3.16	Yoni yadi nuwahinage gibonalaufata gigayo, “Iya'eku ma gufa againe gakivebafitaisoyemi tu kaliva sa'eyana gifaiwalahegeku-ma gi'ela'ela. Bana kikaiwabu-mo'ena tu iya kwamana kabisoku fa'ina keke akufaiweya Bana againe ganave'agetoga-yo ana ageyafayafa adi aba'aiyauga ganayauni. Bana'e ma Alu'aluwa Mahalina againe tufoimi ginakivebafitaisoyemi be ginavemagami, tu tufoimi ai'ala'alata againe ginakivebafitaisoyemi mema higa vaita ginavematahiwadiyemi. 
LUK.3.17	E, aimo gina'ela ada yana abasaibutu ana gi'e lakahina gina'abina be witi ana abavagakolukolu againe ginasibutuna. A'a-mo'ena yana kweda againe gina'ive'ave'ahina tu yogona ai gi'alata-vagata ma againe ginaluve'alahina.” 
LUK.3.18	Au hidedemi Yoni gilumamaledi kadu enohega tulina tulina amine Yaubada yana Venuwa'ata Yamumuna fa'ina gilu'ageyedi.
LUK.3.20	Helodi koyona moya'aina gifaisewadi tu koyona sa'eyana buye give'atutamo'aina higa Yoni deliya gisena.
LUK.3.23	Tu Yesu tauna ma ana malamala teti givaidi-yo yana faisewa givebutuna. Kaliva hivaitana Yesu tamana Yosefa tu Yosefa tamana Heli,
LUK.3.24	Heli tamana Matata, Matata tamana Livai,
LUK.3.24	Livai tamana Meliki, Meliki tamana Yanai,
LUK.3.24	Yanai tamana Yosefa, 
LUK.3.25	Yosefa tamana Matatiya,
LUK.3.25	Matatiya tamana Emosi, Emosi tamana Nahumi,
LUK.3.25	Nahumi tamana Esilai, Esilai tamana Nagai,
LUK.3.26	Nagai tamana Madi, Madi tamana Matatiya,
LUK.3.26	Matatiya tamana Semeini, Semeini tamana Yoseki,
LUK.3.26	Yoseki tamana Yoda, 
LUK.3.27	Yoda tamana Yowanani,
LUK.3.27	Yowanani tamana Lesa, Lesa tamana Selubabela,
LUK.3.27	Selubabela tamana Saladiyeli, Saladiyeli tamana Neli,
LUK.3.28	Neli tamana Meliki, Meliki tamana Adi,
LUK.3.28	Adi tamana Kosami, Kosami tamana Elimadamu,
LUK.3.28	Elimadamu tamana Eli, 
LUK.3.29	Eli tamana Yosuwa,
LUK.3.29	Yosuwa tamana Eliyesa, Eliyesa tamana Yolima,
LUK.3.29	Yolima tamana Matata, Matata tamana Livai,
LUK.3.30	Livai tamana Simiyoni, Simiyoni tamana Yuda,
LUK.3.30	Yuda tamana Yosefa, Yosefa tamana Yonama,
LUK.3.30	Yonama tamana Elayakimu, 
LUK.3.31	Elayakimu tamana Meleya,
LUK.3.31	Meleya tamana Mena, Mena tamana Matata,
LUK.3.31	Matata tamana Nadani, Nadani tamana Devida,
LUK.3.32	Devida tamana Yese, Yese tamana Obedi,
LUK.3.32	Obedi tamana Bowasi, Bowasi tamana Salamoni,
LUK.3.32	Salamoni tamana Nasoni, 
LUK.3.33	Nasoni tamana Aminadabu,
LUK.3.33	Aminadabu tamana Adimina, Adimina tamana Ani,
LUK.3.33	Ani tamana Hesiloni, Hesiloni tamana Felesi,
LUK.3.33	Felesi tamana Yuda, 
LUK.3.34	Yuda tamana Yakobu,
LUK.3.34	Yakobu tamana Aisake, Aisake tamana Abelahamo,
LUK.3.34	Abelahamo tamana Tela, Tela tamana Naho,
LUK.3.35	Naho tamana Seluke, Seluke tamana Leu,
LUK.3.35	Leu tamana Feleke, Feleke tamana Iba,
LUK.3.35	Iba tamana Sila, 
LUK.3.36	Sila tamana Kenani,
LUK.3.36	Kenani tamana Afakesedi, Afakesedi tamana Semi,
LUK.3.36	Semi tamana Nowa, Nowa tamana Lemeki,
LUK.3.37	Lemeki tamana Metusela, Metusela tamana Inoki,
LUK.3.37	Inoki tamana Yaledi, Yaledi tamana Mahalalila,
LUK.3.37	Mahalalila tamana Kenani, 
LUK.3.38	Kenani tamana Inosi,
LUK.3.38	Inosi tamana Seti, Seti tamana Adama,
LUK.3.38	Adama tamana Yaubada.
LUK.4.1+LUK.4.2	Tu Yesu Yolidani againe gibafitaiso gihavaina, Alu'aluwa Mahalina ahe giluvaiye-mo'eni yo givehimeyena be babigaga againe gina aiyeta foti agaidiya gimiyamiyanana tu Setani gi'ala'aladibidibiyena. Ada aiyetai-dina agaidiya keke tamo a'a gida'u'ani fa'ina mafu gilauna.
LUK.4.3	Au Setani gi'ela gigahena gigayo, “Ka'i velemo'ena O'eni Yaubada Natuna, hida kabala unavehimeyena be ginave'a'a.”
LUK.4.4	Keke a'a-mo'a gagana againe kaliva yawaimi wanavivaini.”
LUK.4.7	Ka'i O'eni agaikuya unadavadava, abavehimeyai-dina matatabudi ganavele.”
LUK.4.8	Yaubada yami Kaiwabu againe wana'odu'odu,
LUK.4.8	Bana anakaibe wanahawadavadavana.”
LUK.4.9+LUK.4.10+LUK.4.11	Iya Yaubada yaku tovenuwa'ata ganavehimeyedi
LUK.4.9+LUK.4.10+LUK.4.11	be hina'itave'avi, ada nimadiya
LUK.4.9+LUK.4.10+LUK.4.11	o hinakamohi be age keke kuga ginatalani.”
LUK.4.9+LUK.4.10+LUK.4.11	Au hidedemi Yaubada yana gahe sa'eyana Setani giyakahina.
LUK.4.12	Ka'i o tauni vita againe unavetalaiye digo,
LUK.4.12	keke Yaubada ya Kaiwabu yana leme ana
LUK.4.12	ve'o'ola againe unagaluvaluvani.”
LUK.4.12	Au hidedemi Yesu gigahe.
LUK.4.14	Tu Alu'aluwa Mahalina yana faiwala Yesu againe gimiyami tu Galili ana fafaliya kadu giyewana, ada medema awa'awanina moya'aina agaidiya ana valeya give'aliyahega. 
LUK.4.15	Yadi manuwa-abavehawala adi egana sinagogi agaidiya givehavehawala, ada moya'aidi hidavadavana.
LUK.4.16	Tu Nasaledi againe Yesu giyemu, medema melalai-nadi againe gilakata. Ada sabati againe manuwa-abavehawala againe giluku yana dewa amine. Au gitowamidi be Yaubada bonana ginahawana. 
LUK.4.17	Ada kaliva sa'eyana buki tuwai-mo'ena Aiseya gi'etoladina-ma givelena. Yesu buki givaina digo giluyagilina ada yana maita ginuhagana be gihawana-ma hidedemi gigahe.
LUK.4.18	givegideku be koyokoyo agaidiya
LUK.4.18	valeya yamumuna ganalumamalena.
LUK.4.18	Hida venuwa'ata fa'ina gi'iveniniseku,
LUK.4.18	yogoyogonidiyao adi aiyauga hinavaina
LUK.4.18	tomatakoyo hina'ita-havagi.
LUK.4.18	Kadu gi'iveniniseku be
LUK.4.18	tonuwavita nuwadi ganakiveyamumuna.
LUK.4.19	Givegideku be kaliva ganavenuwa'atadi
LUK.4.19	Yaubada yana nuwadoga ana tova a giyemu.
LUK.4.19	Au hidedemi Aiseya yana gahe Yesu gihawana.
LUK.4.20	Tu Yesu gihawa gihavaina, buki gi'uwana digo toleme giveleyeweni tu gihiyoto. Ada moya'aidi manuwa-abavehawala againe himiyami-ma hi'itakwanekwanena. 
LUK.4.21	Au Yesu givebutu gigahedi gigayo, “Adamoya mena Yaubada yana gahe wanogalina-ma gilakayemu velemo'ena.”
LUK.4.22	Ada kaliva moya'aidi hihawaveyamumuyena ada gahe nuwa'abi'abina amine gilukahihi fa'ina nuwadi givegafo'uya'uya higayo, “Bana hidevama Yosefa natuna tu yana gahe ana nogala vaita kaliva sa'eyana.”
LUK.4.23	Yesu gigahedi gigayo, “Gavaita yada gahegahe sa'eyana agaikuya wanayakahina. Hidedemi wanagayo, O doketa fa'ina tauni unasiveyawa. Kafeneumi againe aituha fifiwalana ufaisewana be valeyana anogalina amine, meda hidei tauni ya melala againe unafaisewana.
LUK.4.24	Au hidedemi omi wanagaheku tu iya gagahemi velemo'ena, ka'i falofita Yaubada bonana tauna yana yo'o agaidiya gina'awatalatalainena, keke hinavenogaleni. Meda omi yaku yo'o wanahuluviku. 
LUK.4.25+LUK.4.26	Wanogali! Omi wahalamanena tuwai-mo'ena Elaiya yana toveya keke ma'ita wehi gidalugaga ginunauwena malamala tohiye kadu hafuna, ada melala moya'aina agaidiya loka lakahina gilakayemu. Medema tovai-nadi sikwa moya'aidi Isileli ana fafaliya himiyami tu Elaiya yana yo'o miIsileli hikilowena fa'ina, Yaubada keke badi yadi sikwa agaidiya Elaiya gida'iveniniseni be ginavelugadi. Au vinemiSalefadi sikwasikwadi adikaibe agaidiya gi'iveninisena. Badi yadi melala keke Isileli ana fafaliya, au Saidoni ana fafaliya. 
LUK.4.27	Meda anafaiweya tuwai-mo'ena Yaubada bonana ana to'awatalatalaina ana egana Elaisa yana toveya, tovedawodawowo moya'aidi Isileli ana fafaliya himiyami tu keke tamo badi agaidiya gidasiveyawani, au Neyamani anakaibe gisiveyawana ada bana keke kwanamiIsileli au kwanamiSiliya.” Au hidedemi Yesu miNasaledi gigahedi.
LUK.4.28	Tu kaliva moya'aidi manuwa-abavehawala againe himiyami tu Yesu yana gahe miIsileli keke yadi wavetumagana ma fa'idiya hinogalini-yo hinuwakoyove'ine. 
LUK.4.29	Au hitowamidi Yesu hiwavina be melala gihegena. Yadi melala oya fafaline hive'alahina fa'ina kabune hinauwena higa sefa againe hidatuwavelowona. 
LUK.4.30	Tu Yesu yo'oyo'o hinafadiya ginu-mo'a be gina.
LUK.4.31	Yesu gina tu Kafeneumi Galili ana fafali againe gihobu'ela, ada sabati againe givebutu kaliva givehawaledi. 
LUK.4.32	Ada yo'o yana vehawala fa'ina hiyaulowoga, fa'ina yana gahe ase'ase'i'onagina vaita tovehimeya velemo'ena amine.
LUK.4.35	Yesu yafune gihawatana gigayo, “Gi'alove. Una kaliva unuyabuyabuni.” Yesu gigahe-yo yafune yo'o hinafadiya kaliva gibaina be ginuyabuyabuna tu kaliva keke tamo vita gidanuhagani.
LUK.4.36	Kaliva moya'aidi hi'ita-yo hiyaulowoga-mo'a buye hive'agahegahe higayo, “Hima hida gava gahe yo yana wafaiwala kadu yana wa'abavehimeya yafune givehimeyedi be kaliva hinunuyabuyabudi?” 
LUK.4.37	Ada Yesu valeyana melala moya'aina Kafeneumi awa'awanine give'aliyahega.
LUK.4.38	Tu Yesu gimidi manuwa-abavehawala againe gihobu tu Saimoni yana manuweya giluku. Tu Saimoni lawana hi'aulolo lakahina wowodi vaita ai, ada badi fa'idiya Yesu hive'o'olena be ginavelugadi. 
LUK.4.39	Au Yesu gina gi'odutagodi au wowodi ana lukalalava gihawatana be gituluna. Ada auhe'ama himidi be hivebutu adi wakawaka adiga hikidewedewena.
LUK.4.40	Kauwana giholuholu tu gaveyao moya'aidi agaidiya to'aulolo yadi aulolo tulina tulina himiyami, medema Yesu againe hi'aliyedi ada nimana badi agaidiya gisena be moya'aidi gisiveyawa-'owodi. 
LUK.4.41	Kadu yafune kaliva tufoidi moya'aidi hiluvaiyedi-ma hinulovelovedi hikova higayo, “O'eni Yaubada Natuna.” Tu Yesu gihawatadi be keke hinagahe, fa'ina Bana Yaubada yana Tovegida ma hihalamanena.
LUK.4.42+LUK.4.43	Hida mala gilauna Yesu gilowoga be gina melalagaga againe be anakaibe ginamiyami fa'ina. Tu yo'o hivemulitawaina be Bana againe hi'ela vaita hinasiveyewana tu gigahedi gigayo, “Gilubodaku be Yaubada yana abavehimeya ana Venuwa'ata Yamumuna kadu mali melala agaidiya gadalumamalena. Hidema ana inuba fa'ina Yaubada givegideku be gahobu'ela.” 
LUK.4.44	Ada au manuwa-abavehawala ana egana sinagogi Yudiya melalidi agaidiya gilulumamala.
LUK.5.1	Tova sa'eyana Yesu tobu ana taliyeya gimidi gilulumamala tu yo'oyo'o hiveve'atuwahega be Bana liline hinayemu Yaubada bonana hinanogalina. Mena tobu ma ana egana Genesaleda yo Galili. 
LUK.5.2	Ada waka luhei avaleya hibilakahidi-ma gi'itadi. Tobayauma ahe hihobu yadi alevatu hi'ikolakola. 
LUK.5.3	Au waka sa'eyana Saimoni yana waka medema againe giyage, ada give'o'olena be ma'i ginatalalaka. Au wakeya gihiyoto yo'o givehawaledi.
LUK.5.5	Tu Saimoni gigayo, “Kauveya, bogi againe anaudadana-wayoga mala gilauna keke tamo igana adave'onadi. Tu O ya vehimeya againe kadu alevatu ganasehobuyena.”
LUK.5.6	Saimoni tobohiyana buye alevatu hidasehobuyena ma igana keke sa'eyadi hiyo'oyo'o ada moya'ai-mo'edi hive'onadi, iganeya yadi alevatu hivekaninina. 
LUK.5.7	Au tobohiyadiyao waka velugana againe hiluwahiyedi be hina'ela hinavelugadi. Hi'ela tu waka luhei iganeya hivemagadi ada yadi waka kabisona hidaboluna.
LUK.5.8	Tu Saimoni-Fita gi'itana againe tugana give'etodonena Yesu againe gi'ibo'ula gigayo, “Ho Kaiwabu, yaku dewa koyona fa'ina unanuyabuyabuku.” 
LUK.5.9	Hidedemi gigahe fa'ina igana moya'ai-mo'edi hive'onadi againe ase'asena gi'alilihiwana kadu tobohiyaneyao buye'i. 
LUK.5.10	Meda anafaiweya Yemesa Yoni, Sebedi natuneyao, ase'asedi gi'alilihiwana Saimoni ahenao buye bayaumeya hififaisewa amanadi. Tu Yesu Saimoni gigahena gigayo, “Keke unamatauta. Tova adamoya be tova gi'ela'ela againe keke igana tu kaliva unave'onadi be hinamuliyeku.” 
LUK.5.11	Ada yadi waka avaleya hibilakahidi au gaitoma moya'aidi hidibutoyogedi be Yesu againe hivetomuliya.
LUK.5.12	Tova sa'eyana Yesu melala sa'eyana againe gimiyami tu tovedawodawowo-mo'a Bana againe gi'ela. Kaliva Yesu gi'ita-yo gi'ibo'ula-mo'a be gihawayafeyafena gigayo, “Kauveya, ka'i O nuwanuwa amine o afaiweya yaku aulolo unakolana.”
LUK.5.13	Gigahe-yo Yesu nimana gitunena be gikibwa'ena ada gigahena gigayo, “Ika, Iya nuwanuwaku. Unayamumu.” Ada auhe'ama ana dawodawowo gihavaina.
LUK.5.15	Tu Yesu valeyana give'aliyahega-mo'a ada yo'oyo'o hivagavaga'auta be bonana hinanogalina kadu yadi aulolo againe hinabwaina. 
LUK.5.16	Atu Yesu yo'o ginunuyabuyabudi be ginauna melalagaga agaidiya give'ove'o'ola.
LUK.5.17	Tova sa'eyana Yesu givehavehawala tu badi tonagona tafatafalolodiyao adi egana Falisi kadu Mosese yana vehimeya ana tovehawala Bana liline hihiyoto, badi Galili be Yudiya melalidi moya'aina agaidiya kadu Yelusalema againe hitauya be hi'ela amanadi. Ada Yaubada yana faiwala kaliva adi siveyawa fa'ina Yesu againe gimiyami. 
LUK.5.18	Mededei kaliva sa'eyana walogina gi'a'uwana-ma gimiyami. Ada kaliva tufoidi bana kaliva ana iviya gidauda-ma hiwahina be higa hinalukuwena Yesu matane. 
LUK.5.19	Tu yo'o lakahina fa'ina hilukuwe-wayoge keke adifaiweya. Au manuwa getane hilakavena be manuwa getana hikakina, ada tovefela wa'ivina kaliva hinafadiya hisehobuyena Yesu matane.
LUK.5.21	Tu vehimeya ana tovehawala be Falisi hivebutu nuwahinagediya higahegahe higayo, “Ha! Hida kaliva gigahe vaita Bana koyona adi to'aiyawela. Bana vaita hakwadi-yo Yaubada gihawatagoni, fa'ina Yaubada anakaibe koyona adi to'aiyawela?”
LUK.5.22	Hidede amine nuwahinagediya hitoliluvaluva tu Yesu yadi nuwanuwa gi'ayauneni-yo gigahedi gigayo, “Gavadi-yo ase'asemiya watoliluvaluva? 
LUK.5.23	Gavaimi tovefela againe ganagahe-yo ginalakayemu? Ka'i ganagayo, Ya koyona ahe gayawelidi, o ka'i ganagayo, Umidi be unaudadana. Hadema vehimeya vita-mo'ena? Me kaliva ana siveyawa vaita vita-mo'ena, fa'ina ka'i ganavehimeya tu keke ginayamumu, au taumiyao amifaiweya wana'itahalamanena kaliva adi siveyawa keke akufaiweya. 
LUK.5.24	Tu hida kaliva ganasiveyawana be wana'itani-yo Iya fa'ikuya wanagahe wanagayo, Velemodi. Bana Tohobu'ela kaliva yadi koyona adi aiyawela ana tagalowalowa.” Ada au tovefela againe gigahe gigayo, “Againiya gagahe. Umidi, a ivi uwahi be una ya manuweya.”
LUK.5.25	Auhe'ama tovefela moya'aidi matadiya gimidi, ivi gidudauvena-ma gi'uwana ada giwahina be gina yana manuweya. Ginauna tu Yaubada ana egana gikikilakahina. 
LUK.5.26	Au moya'aidi hi'ita-yo ase'asedi gi'alilihiwana be Yaubada ana egana hikilakahina kadu himatautave'ine higayo, “Keke kanawona! Adamoya iya'iyaya ka'itayauyogena.”
LUK.5.27	Muliya Yesu gilowoga ginauna tu takesi ana toyaudi sa'eyana gi'itana, ana egana Livai. Bana takesi ana abayaudi againe gihiyoto. Ada gigahena gigayo, “Unamuliyeku.” 
LUK.5.28	Au gitowamidi gaitoma moya'aidi gidibutoyogedi tu Yesu againe givetomuliya.
LUK.5.29	Tu muliya bana Livai yana manuweya avemwamwala lakahina Yesu fa'ine gisena, ada takesi ana toyaudi adi yo'o lakahina kadu mali kaliva badi buye hi'enolukekela be hi'au'a. 
LUK.5.30	Tu Falisi be vehimeya ana tovehawala badi Falisi ahenao ma Yesu ana tomuliya agaidiya hi'alawoluwolu higayo, “Gavai'ona-yo wama takesi ana toyaudi be tokoyona velugadiyao buye wa'a'au'a?”
LUK.5.31	Ada Yesu yadi gahe ginogalini-yo gigahedi gigayo, “Badi yadi aulolo keke ma keke doketa againe hinana, tu to'aulolo ma nuwanuwadi doketa yana leme. 
LUK.5.32	Ada toyamumu keke doketa yana leme hinaleleni amine, meda anafaiweya Iya gahobu'ela be keke toyamumu vehimeya hi'ita'itave'avina-ma ganakovadi. Au gahobu'ela tokoyona ganakovadi be yaku leme againe hinahagaviladi fa'ina.”
LUK.5.33	Tu Falisi Yesu higahena higayo, “Tova moya'aina Yoni ana tomuliya hilabelabewaviyo tu hive'ove'o'ola kadu meda ime Falisi ama tomuliya hihuluhuluva, tu a tomuliya ma tova moya'aina a'a hi'au'a bwai hiyuyu.”
LUK.5.34	Yesu gigayo, “Tonagi aimo ana yo'o buye hinamiyami ana toveya, keke amifaiweya ana yo'o kalivadi wanavehimeyedi vaita nagi ana avemwamwala againe hinamiya-kawowo be a'a keke hina'ani. 
LUK.5.35	Tu aimo tonagi hinanauwena lauveya ana toveya, au medema tovai-nadi ana yo'o hinamiya-kawowo, a'a keke hina'ani. Meda anafaiweya Iya yaku kaliva buye amimiyami fa'ina keke hidalabelabewaviyo.” Au hidedemi Yesu gigahedi.
LUK.5.36	Kadu'e Yesu gahetalahobuhobu sa'eyana badi agaidiya gilukahihiyena gigayo, “Ka'i kaliva nuwanuwana aikeva gikoyo-ma ginabwadina digo, keke kaleko ivaguna againe kasimina ginasikaninini bwadi fa'ina. Ka'i hidede amine gidahuluva, au kaleko ivaguna gisikaninina-ma gidakivekoyona, kadu bwadi kaleko ivaguna keke aikeva tuwaina gidalubodani fa'ina ana ita tulina. 
LUK.5.37	Kadu keke tamo hakwadi oine ivaguna manugose kwafilidi tuwaina againe ginahiwani. Ka'i hidede amine gidahiwana digo, oine ivaguna gidatubuga be kwafilidi tuwaina ahe gikwakwana-ma gida'afolena ada au oine babiya gidamadu-'owoga kadu kwafilidi gidakoyo. 
LUK.5.38	Au gilubodana be oine ivaguna kwafilidi ivaguna agaidiya hidahiwana. 
LUK.5.39	Kadu keke tamo hakwadi oine tuwaina hinayuni-yo muliya nuwanuwana oine ivaguna ginayuni. Au ginagahe ginagayo, Oine tuwaina anayu hagihagi-mo'ena.” Au hidedemi Yesu kaliva yadi dewa tuwaina nuwadi gi'abina-ma gigahetalahobuhobuyedi.
LUK.6.2	Tu badi tonagona tafatafalolodiyao adi egana Falisi hi'itadi-yo higayo, “Gavadiyo sabati ana vehimeya keke wada'itave'avini?”
LUK.6.5	Au hidedemi gigahedi kadu gigayo, “Iya Tohobu'ela sabati ana to'itave'avina. Kaliva yadi dewa sabati againe Iya gavehivehimeyena.”
LUK.6.6	Kadu sabati sa'eyana againe manuwa-abavehawala againe giluku be givehavehawala, ada kaliva sa'eyana gimiyami nimana i'atagina gifwalele-vagata. 
LUK.6.7	Tu Mosese yana vehimeya ana tovehawala kadu badi Falisi nuwanuwadi gaitoma sa'eyana hinanuhagani-yo Yesu hinahawavekoyoyena fa'ina, hi'ita'ita-kwanekwanena be hina'itana ka'i nimakoyo sabati againe ginakiveyamumuna o ka'i keke. 
LUK.6.8	Tu Yesu yadi nuwanuwa gihalamaneni-yo au nimakoyo againe gigahe gigayo, “Umidi be u'ela we'ai.” Au gitowamidi be gina Yesu liline.
LUK.6.10	Ada moya'aidi gilumataviledi tu nimakoyo againe gigahe gigayo, “Nima utune.” Au nimana gitunena ada auhe'ama giyamumu. 
LUK.6.11	Tu vehimeya ana tovehawala be Falisi hinuwakoyove'ine, hivebutu hive'agahegahe vaita gavaimi hinaga-yo Yesu hinaluve'alikani.
LUK.6.12	Himiyami tu Yesu gina gilaka oyeya be ginave'o'ola, ada Yaubada againe give'o'ola-malalau. 
LUK.6.13	Mala gilauna ana tomuliyamomo gikovadi be hi'ela ada kaliva tuwelo agaidiya givenuwadadana be givewagadi afositolo higa bonana ana towahidadana. 
LUK.6.14+LUK.6.15+LUK.6.16	Adi egana hidede amine. Saimoni tu Yesu givewagana Fita, taina Anidulu, Yemesa be Yoni, Filifi, Batolomiu, Madiu, Tomasi, Yemesa Alifiyo natuna, Saimoni bana hivewagana yo'o miLoma hivenibainedi-ma kalivana, Yudasi Yemesa natuna kadu Yudasi-Isikaliyota bana Yesu nibaineyao nimadiya gihawavemogatalena amanadi.
LUK.6.17	Tu Yesu ana yo'o tuwelo givenuwadadanedi gihavaina, buye hihobu babi lulube'une himidi. Medede againe ana tomuliyamomo adi yo'o lakahina hivaga'auta kadu yo'oyo'o mali kaliva badi buye himiyami, Yelusalema be Yudiya melalidi moya'aina agaidiya hitauya kadu Taiya be Saidoni adi fafaliya taliyeya hitauya amanadi. Badi hi'ela be Yesu bonana hinanogalina kadu yadi aulolo againe ginasiveyawadi. 
LUK.6.18	Badi wayafunediyao fa'ina vita hinuhagana-ma kalivai-dina Yesu gikiveyamumudi. 
LUK.6.19	Ada moya'aidi higaluvaluva vaita hinakibwa'ena, fa'ina yadi kaibwa'e againe faiwala Yesu againe giyemu be medema againe adi siveyawa hivaina.
LUK.6.20	“Omi gaveyao venuwahobu ana koyokoyo, yami vemwamwala gavatubuga!
LUK.6.20	Gavadi-yo? Aimo Yaubada yana itave'avina againe wamimiyami, ase'asemiya givehivehimeya.
LUK.6.21	Gavadi-yo? Aimo Yaubada ginave'ahiyauwami.
LUK.6.21	Omi gaveyao adamoya watagitagi, yami vemwamwala gavatubuga!
LUK.6.21	Gavadi-yo? Aimo wanavelavelaiga.
LUK.6.23	E, hidedemi hinahuluvimi ana toveya wanavemwamwala wanagakahikahi, fa'ina ami laufata lakahina aimo lobameya gidadauda. Wa'ita, omi hihuluvimi amine, meda bwanenediyao Yaubada bonana ana to'awatalatalaina hihuluvidi.
LUK.6.24	Gavadi-yo? Yami abavemwamwala ahe babiya wanuhagana.
LUK.6.25	Hoiyoi omi gaveyao adamoya wa'ahiyauwa!
LUK.6.25	Gavadi-yo? Aimo mafu ginalaulaumi.
LUK.6.25	Hoiyoi omi yami waselakalaka wavelavelaiga!
LUK.6.25	Gavadi-yo? Aimo wana'ase'u'aulolo kadu wanatagitagi.
LUK.6.26	Hoiyoi omi kaliva moya'aidi hinahawaveyamumuyemi-ma kalivai-mina!
LUK.6.26	Wa'ita, bwanenediyao falofita fwayafwayadiyao hihawaveyamumuyedi, ada badi hihuluvidi amine meda omi hihuluvimi.
LUK.6.28	Badi hi'alatabutabuyemi-ma fa'idiya wanave'o'ola be higa Yaubada ginanuwakabubuyedi. Badi hikivekoyomi-ma fa'idiya wanave'o'ola. 
LUK.6.29	Ka'i tamo hakwadi navanavami ginatafina au fafalina wanahawahegena be ginatafina. Kadu ka'i tamo hakwadi ami aikeva vewabana ginalemami, au ami seti keke wananuwaloloneni. 
LUK.6.30	Gaveyao moya'aidi tamo gavadi fa'ina hinave'o'olemi, au wanaveledi. Ka'i tamo hakwadi yami lokoloko ginavaina, au keke yaudiyewa fa'ina bana againe wanagahe. 
LUK.6.31	Gavaiya'amine nuwanuwami kaliva omi hinahuluvimi, au medede amine kadu badi wanahuluvidi.
LUK.6.32	Ka'i tonuwakabubugaga wananuwakabubuyedi tu keke tonuwalolona wananuwakabubuyedi, medema huluvai-nadi fa'ina Yaubada keke ginahawaveyamumuyemi. Wa'ita, tokoyona badi hinuwakabubuyedi-ma kadu agaidiya hinuwakabubu. 
LUK.6.33	Kadu ka'i kaliva tufoidi agaimiya hina'igibagiba hagihagina ada badi'iyaogaga agaidiya meda omi wana'igibagiba hagihagina, au medema huluvai-nadi fa'ina Yaubada keke ginahawaveyamumuyemi. Wa'ita, tokoyona to'igibagiba yamumuna agaidiya meda hi'igibagiba yamumuna. 
LUK.6.34	Kadu ka'i yami mani o lokoloko badi kaliva adifaiweya hinaveleyewemi-ma wanaveledi tu badi keke adifaiweya hinaveleyewemi-ma agaidiya wananuwalolonena, au medema huluvai-nadi fa'ina Bana Yaubada keke ginahawaveyamumuyemi. Wa'ita, tokoyona mali tokoyona agaidiya hifolafolaka be higa aimo yadi folaka ana kiveyewa hinanuhagana.
LUK.6.35	Tu omi keke badi amine wanahuluva. Nibaimiyao wananuwakabubuyedi, agaidiya wana'igibagiba yamumuna kadu wanafolafolaka tu yami folaka ana kiveyewa keke wananuwenuweni. Ka'i hidedemi wanahuluva, au aimo ami laufata lakahina wananuhagana kadu ami ita vaita Tomiyagetane-mo'ane natuneyao amine. Fa'ina Bana'e badi tonuwalolona kadu badi yana nuwakabubu keke hidavesiuleyeni-ma ginuwakabubuyedi. 
LUK.6.36	Tamami lobameya gihinekalikaliyemi amine, meda omi kaliva wanahinekalikaliyedi.” Au hidedemi Yesu gigahe.
LUK.6.38	Wanafolafolaka be Yaubada kadu agaimiya ginafolafolaka. Yana folaka hidede amine. Kaliva nau'a againe a'a ginadodona gina'atudonedonena kadu ana tufo ginadodo-havagilena tu gina'ahiwahiwana au yami vainuwana againe ginabihiwana amine, meda Yaubada yana folaka lakahi-mo'ena agaimiya. Ka'i omi lakahina amine wanafolaka, au Yaubada lakahina amine agaimiya ginafolaka. Ka'i kabi'ona amine, kadu kabi'ona.” Au hidedemi Yesu gigahe.
LUK.6.39	Kadu Yesu hidedemi gigahetalahobuhobuyedi gigayo, “Gavaimi be tomatakoyo tomatakoyohiyana edeya ginanagoyeni? Keke adifaiweya fa'ina adi'iselu awalolo againe hinabe'u. 
LUK.6.40	Tosikulu keke yana tovehawala yana nuwahuya gidatubuhegeni, tu tosikulu hinasikulu-'owoga yo yadi halamana yadi tovehawala yana halamana amine.
LUK.6.41	Gavadi-yo ai ulana vaita koyona kabi'ona amine tobohiya matane u'ita'itani tu ai-mo'ena vaita koyona lakahina amine tauni mataniya keke udanuwenuweni? 
LUK.6.42	Ka'i ai-mo'ena o mataniya gidadauda-ma keke uda'ita'itani, au keke-mo'a afaiweya tobohiya unagaheni unagayo, Tobohiyaku, ai ulana mata againe ganavaihegena. O meya luhei. Nagona ai-mo'ena tauni mataniya unavaihegena, higa ya dewa koyo-mo'ena unahegena, ada au afaiweya una'ita-hagihagiyena be ai ulana tobohiya matane unavaihegena, higa yana dewa koyona fa'ina unakivetuvetununa.
LUK.6.43	Wa'ita, keke tamo ai yamumuna guwana koyona gidaveguweni. Meda anafaiweya ai koyona keke guwana yamumuna gidaveguweni. 
LUK.6.44	Ai sa'eyana sa'eyana guwadi againe kahalamanena. Fa'ina fiki keke ai-kawowo againe kadakoluni, kadu kelefi keke aboda againe kadakoluni. 
LUK.6.45	Meda kaliva yamumuna ase'asena yamumuna fa'ina dewa yamumuna amine gihuluhuluva, kadu kaliva koyona ase'asena koyona fa'ina dewa koyona amine gihuluhuluva. Gava nuwanuwa kaliva ase'asena givemagana au medede amine gigahegahe.
LUK.6.47	Gaveyao agaikuya hi'ela'ela bonaku hinoganogalina be hi'abi'abina, medema manuwa ana to'aiyogona againe ganaluvefosena. 
LUK.6.48	Bana'e ma anafaiweya kaliva manuwa giyogona. Nagona babi giyalana tunugina ogola givehobuna be kuga againe gibakina. Muliya gufa gihobu vaita manuwa gida'alugeni tu kaliva giyogo-hagihagiyena fa'ina gidauda yamumuna. 
LUK.6.49	Atu gaveyao bonaku hinoganogalina tu keke hida'abi'abini, medema kaliva yana manuwa makameya giyogona, keke ogola gida'aiyala. Tu muliya gufa gihobu againe manuwa auhe'ama gimadube'u ada au gi'ayaweli-'owona.” Au hidedemi Yesu gigahe.
LUK.7.1	Tu Yesu yana vehawala moya'aina yo'o matadiya gilukahihiyena gihavaina, gina Kafeneumi againe. 
LUK.7.2	Medede againe Loma togiyomatana sa'eyana gimiyami, ada ana agetoga gi'aulolo lakahina, kabisona gida'alika. Ada togiyomatana nuwanuwana lakahina agetogai-nadi. 
LUK.7.3	Ada Yesu valeyana ginogalini-yo miYuda adi tonagona tufoidi Bana againe gi'iveninisedi be hinayowanina, togiyomatana ana agetoga ginasiveyawana fa'ina.
LUK.7.4+LUK.7.5	Yesu againe hiyemu-yo hive'o'oladona higayo, “Hida togiyomatana kaliva hagihagina. Gilubodana be yana ve'o'ola udavenogalena, fa'ina nuwanuwana yada yo'o kadu tauna yana maniya yama manuwa-abavehawala Kafeneumi againe gikivemididina.”
LUK.7.6+LUK.7.7	Au Yesu badi buye hina. Hinauna tu manuwa hi'ivedaveda'ufona au togiyomatana tobohiyaneyao gi'iveninisedi be bonana Yesu againe hinayakahina vaita tauna gidagayo, “Kauveya, keke Tauni una'ivewowologilogi, fa'ina iya keke kaliva yamumuku yo yaku manuweya afaiweya unaluku. Medema fa'ina keke tauku gadakilakahiku-yo againiya gada'ela. Au mededei unamiya tu unavehimeya be O bonaniga aku agetoga ginasiveyawana. 
LUK.7.8	Hidede amine afaiweya unavehimeya ma a gahalamanena, fa'ina iya kadu abavehimeya gavaina. Yaku tonagona yana vehimeya dibune gamimiyami, kadu yaku tolugaviyamomo yaku vehimeya dibune himimiyami. Yaku tolugaviya sa'eyana gavehimeyena gagayo, Una, ada au gitowamidi be gina. Kadu velugana gagahena gagayo, U'ela we'ai, ada au gi'ela. Kadu aku agetoga againe gagahe gagayo, Hidedemi unafaisewa, ada au yaku vehimeya amine gifaisewa.”
LUK.7.9	Ada Yesu togiyomatana bonana ginogalini-yo bana fa'ine giyaulowoga au gihagavilana yo'oyo'o himuliyena-ma agaidiya gigahe gigayo, “Biyao! Wona velemona keke-mo'a tamo kwanaIsileli yana wavetumagana gadanuhagani hida kwanaLoma yana vetumagana amine.” 
LUK.7.10	Ada au kaliva togiyomatana gi'iveninisedi-ma hiyewadi manuweya hiluku-yo agetoga ahe gibwaina-ma hinuhagana.
LUK.7.11	Tu Yesu gimiyami tu gina melala ana egana Neini againe. Ana tomuliya kadu yo'o lakahina hivebwa'uliyena. 
LUK.7.12	Melala tufone giyemuyemu tu to'alika hiwahiwahinauwena be hinahuyana. Bana to'alika sikwa natudi kwanatubu'eya ada yo'o lakahina sikwa hivebwa'uliyedi. 
LUK.7.13	Ada Kaiwabu gi'itadi-yo gihinekalikaliyedi gigahedi gigayo, “Keke wanatagiya.” 
LUK.7.14	Au gina vaya gikibwa'ena ada towahi himididi-vagata. Yesu to'alika gigahena gigayo, “Kwamana, umidi!”
LUK.7.16	Au moya'aidi himatautave'ine be Yaubada ana egana hikilakahina higayo, “Yaubada bonana ana to'awatalatalaina lakahina agaideya gilakayemu.” Kadu higayo, “Yaubada gi'ela be ide yana yo'o gina'itanuwakabubuyeda.” 
LUK.7.17	Ada au valeyai-nadi Yudiya melalina moya'aina kadu awa'awanina moya'aina gina giluyabuna.
LUK.7.18	Tu mena Yesu yana gugai moya'aina fa'ina Yoni ana tomuliya hivenuwa'atana, bana Yoni aimo deliya gimiyami-tu. 
LUK.7.19	Au Yoni ana tomuliya adi'iselu giyowanidi be Kaiwabu againe gi'iveninisedi higa hinatoliluveluvena hinagayo, “Yaubada yana Tovegida gina'ela-ma ime abodabodana. Ka'i O'eni bana kalivai-nina o ka'i kaliva sa'eyana aimo anabodana?”
LUK.7.20	Ada badi kaliva adi'iselu ahe Yesu againe hiyemu-yo higahena higayo, “Yoni Tobafitaiso againiya gi'iveninisema ada nuwanuwana ginahalamanena ka'i O'eni Yaubada yana Tovegida aimo gina'ela-ma kalivai-nina o ka'i kaliva sa'eyana aimo anabodana.”
LUK.7.21	Ada medema tovai-nadi Yesu kaliva moya'aidi yadi aulolo tulina tulina agaidiya gisiveyawadi. Badi wayafunediyao gikiveyamumudi kadu tomatakoyo tufoidi moya'aidi matadi gikiveyamumuna. 
LUK.7.22	Au Yesu Yoni yana kaliva gigahedi gigayo, “Wanana ada gavaimi wanogalina kadu wa'itana-ma Yoni wanavenuwa'atana, higa tomatakoyo matadi gimahalina, tovefela hinunudadana, tovedawodawowo yadi aulolo gihavaina, totagakweu tagadi gi'afolena, to'alika himididi-havagi, kadu koyokoyo Venuwa'ata Yamumuna Yaubada yana kibababala fa'ina hi'ela'ela hinoganogalina. 
LUK.7.23	Kadu Yoni yana toliluvaluva inubaku fa'ina ma wanagahena hai kaliva Iya fa'ikuya keke gidanuwaluga medema yana vemwamwala gavatubuga!” Au hidedemi Yesu gigahedi.
LUK.7.24	Badi Yoni ana tovenuwa'ata ahe hina tu Yesu yo'oyo'o agaidiya givebutu Yoni fa'ine gilukahihi gigayo, “Boi omi'iyao Yoni wa'itana yamina babigaga againe ana toveya, wanuwanuwa ma vaita gavadi wada'itani? Isisi'u bolimana againe gilewalewa amine, ka'i wana vaita kaliva kowakowana wada'itani? 
LUK.7.25	Keke hidede amine wada'itani tu wana be ka'i gavadi wana'itani? Ka'i kaliva ana wavaigau vaita wada'itani? Keke, fa'ina kaliva adi vaigau kikaiwabuna kadu yadi walokoloko himimiyami-ma tokikaiwabu yadi manuwa lakahina againe himimiyami. 
LUK.7.26	Au wanagaheku, omi wana ka'i gavadi wana'itani? Ka'i wavaitana Yaubada bonana ana to'awatalatalaina wana'itani? E, wona velemona to'awatalatalaina wa'itana tu bana Yoni ma to'awatalatalaina moya'aidi gikaiwabuhegedi. 
LUK.7.27	Tuwai-mo'ena bana Yoni fa'ine Yaubada bonana eto'etoladina gigahe higa vaita Yaubada yana Tovegida againe gidagahe gidagayo,
LUK.7.27	U'ita! Yaku tovenuwa'ata gana'iveninisena
LUK.7.27	be bana wai ginanagona,
LUK.7.27	ya eda kaliva ase'asediya ginakidewedewena.
LUK.7.28	Gagahemi bana Yoni kaliva moya'aidi babiya hitubuyemu-ma gikaiwabuhegedi, tu gava kaliva ana egana kabisona Yaubada yana yo'ogaga agaidiya tu givetumagane-mo'eku, medema Yoni ana egana ginakaiwabuhegena.” Au hidedemi Yesu gigahe.
LUK.7.30	Tu tonagona tafatafalolodiyao adi egana Falisi be Mosese yana vehimeya ana tovehawala Yoni yana bafitaiso hidibutoyogena, ada medema againe Yaubada yana inuba badi fa'idiya hikilowena.
LUK.7.31	Kadu Yesu gigayo, “Tu omi kaliva hida tovai-nadi babiya watubuyemu-ma gavadi amine yo ganahawaluveluvemi? Yami huluva gava dewa againe ganaluvefoseni? 
LUK.7.32	Au omi we'owe'o amidiya, melaleya hihiyoto tu hivetavetaunega. Yo'o sa'eyana yo'o velugadi agaidiya hikovakova higayo,
LUK.7.32	Modawa akalikalina tu omi keke wadavagavaga wadayeluyelu.
LUK.7.32	Alulaukuhi vaita alika ana tova amine tu
LUK.7.32	omi keke wadatagitagiya.
LUK.7.32	Gavaimi anaga-yo nuwami anakiveyamumuni?
LUK.7.33	Meda anafaiweya Yoni gi'ela ada keke a'a yamumuna gida'u'ani kadu keke oine gidayuyuni, ada au omi wahawavekoyoyena vaita bana wayafunena. 
LUK.7.34	Tu Iya Tohobu'ela ga'ela ada a'a yamumuna ga'au'ana oine gayuyuna, ada au kadu Iya wahawavekoyoyeku wagayo, Wa'ita, Bana hima to'a-fa'ila oine ana toyu-fa'ila, kadu takesi ana toyaudi kadu tokoyona velugadiyao givevetobohiyanedi. Hidedemi wagahe tu gavaimi anahuluva-yo nuwami anakiveyamumuni? 
LUK.7.35	Tu Yoni kadu Iya'eku ama'iselu Yaubada yana nuwahuya againe ka'i velemo'ena afifaisewa ma yama faisewa guwana againe wanahalamanena.” Au hidedemi Yesu yo'o agaidiya gigahe.
LUK.7.36	Tova sa'eyana tonagona tafatafalolodiyao adi egana Falisi kalivana Yesu giyowanina be buye hina'a. Yesu giyemu-yo giluku Falisi yana manuweya gi'enolukekela be gina'a. 
LUK.7.37	Mena melala againe kwamayoku sa'eyadi himiyami yadi dewa udo'udona. Yesu Falisi yana manuweya gi'au'a-ma valeyana hinogali-yo bunama hiwahina be hi'ela, bunamai-nadi aba'aihiwaga kugakugana againe gidauda, kuga ana egana alabasita. 
LUK.7.38	Au kwamayoku Yesu wakwaune hi'ela Bana agene himidi hitagitagi tu hivebutu matailudi againe agena hivebutana, ada u'udi tunugina againe hiluvehavehayana. Kadu yadi wave'amohimohina agena hiveyaugina bunama againe hibunamina.
LUK.7.39	Tu bana Falisi Yesu giyowanina-ma gi'itadi-yo nuwahinagene gigahe gigayo, “Ka'i hida kaliva Yaubada bonana ana to'awatalatalaina velemona digo, gava kwamayoku hikibwa'eni ma gidahalamanena higa kwamayoku koyodi.”
LUK.7.40	Ada Yesu Falisi yana nuwahinage gihalamaneni-yo gigahena gigayo, “Saimoni, yaku nuwanuwa sa'eyana againiya ganagaheyena.” Bana gigayo, “Tovehawala, au ugahe.”
LUK.7.41	Yesu givebutu gigahetalahobuhobuyena gigayo, “Wakalivana sa'eyana kaliva luhei agaidiya mani givetalaiyena be aimo hinaveleyewena. Kaliva sa'eyana K5,000 amine gibuki, kadu sa'eyana K500 gibuki. 
LUK.7.42	Keke adifaiweya adi buki hinafatani againe, au adi'iselu adi buki giyawelina. Au unagaheku, kaliva adi'iselu adi tonuwakabubu againe hinuwanuwa tu hadema kaliva yana nuwanuwa lakahi-mo'ena?”
LUK.7.43	Saimoni gigayo, “Iya gavaita bana ana buki lakahi-mo'ena tu giyawelina-ma kalivai-nadi bana againe ginuwanuwa lakahi-mo'ena.” Yesu gigayo, “Ika, ugahe velemo'ena.”
LUK.7.45	Veyauga againe keke udalusiuleyeku tu tova galuku againe badi hivebutu ageku hiveyaugi-fa'ilina. 
LUK.7.46	U'uku bunama againe keke udabunamini tu badi ageku bunama wamagana againe hibunamina. 
LUK.7.47	Hidema fa'ina againiya gagahe, kwamayoku yadi koyona moya'aina tu Yaubada ahe giyawelidi fa'ina yadi nuwanuwa lakahina agaikuya hiseyemaunena. Tu gava kaliva yana koyona keke moya'aina tu Yaubada giyawelina, medema yana nuwanuwa Yaubada againe kabi'ona.” Au hidedemi Yesu Saimoni gigahena.
LUK.7.49	Hidedemi gigahe fa'ina wakawaka velugadiyao Bana buye hi'au'a-ma hivebutu hive'agahegahe higayo, “Ha! Bana hima hida gava kaliva yo koyona giyawelidi?”
LUK.7.50	Tu Yesu kwamayoku gigahedi gigayo, “Wavetumaganeku fa'ina yami koyona adi aiyawela wanuhagana. Yami wanuwayamumu wanana.”
LUK.8.4	Tu kaliva moya'aidi melala tulina tulina agaidiya hitauya be Yesu againe hiyo'oyo'o, ada hida gahetalahobuhobu gilukahihiyena. 
LUK.8.5	Gigayo, “Kaliva sa'eyana yana otova witi nafona yana faheya ginauwena be gina'iyauyaulena. Witi nafona gi'i'iyauyaulena tu tufona edeya gibe'u be kaliva hivagavebabidi ada manuga hi'ela be hi'ana. 
LUK.8.6	Kadu tufona babi dabodabona againe gibe'u. Ada babi keke dubadubana fa'ina gikabukabu tu gi'awa'ulodi. 
LUK.8.7	Kadu tufona aboda againe gibe'u be aboda hinagene gikabu ada au yogo gifaiwala be witi gilufave'alikana. 
LUK.8.8	Atu tufona babi yamumuna againe gibe'u be gikabu ma gitabo yamumuna guwana hanaledi hanaledi amine.” Au hidedemi Yesu gigahetalahobuhobu tu gikovadona gigayo, “Omi kaliva watagami, au bonaku wadavenogalena.”
LUK.8.9	Muliya ana tomuliya gahetalahobuhobu-nadi ana kaivila fa'ina Yesu hitoliluveluvena. 
LUK.8.10	Yesu gigayo, “Yaubada yana itave'avina ana nuwanuwa sevasevauyana omi agaimiya giyauna tu mali kaliva agaidiya gahetalahobuhobugaga amine galukahihiyedi. Gagahetalahobuhobuyedi be higa hina'ita'ita tu keke hina'itahalamaneni, kadu hinanoganogala tu keke hinahalamaneni.
LUK.8.12	Witi nafona edeya gibe'u-ma anafaiweya kaliva Yaubada bonana hinogalina tu muliya Setani gilakayemu be bona ase'asediya givaihegena be higa Yaubada keke hinavetumaganeni-yo adi kibababala hinanuhagani. 
LUK.8.13	Witi nafona babi dabodabona againe gibe'u-ma anafaiweya kaliva Yaubada bonana hinogalina be yadi wavemwamwala ase'asediya hisena. Tu bonana keke hidanuwa-nunauyeni ada walamina keke ase'asediya gidavegilili fa'ina tova kabisonaga hivetumagana. Tu aladibidibi giyemaunidi ana toveya hinuwayewa. 
LUK.8.14	Witi nafona abodeya ana nuwanuwa amanadi kaliva Yaubada bonana hinogalina tu tova hinunauwena againe hida babi ana vita ana kikaiwabu ana gakahikahi nuwadi givaina fa'ina, gaitomai-dina yadi vetumagana hilufave'alikana, keke gidatabo. 
LUK.8.15	Atu witi nafona babi yamumuna againe ana nuwanuwa amanadi kaliva Yaubada bonana hinogalina be yadi wanuwanuwa tunutunugina kadu yadi wa'idibumuhiga hikidonena, ada yadi wa'atuvefa'ila guwadi hiseseyemaunena. Gahetalahobuhobu ana nuwanuwa au hidede amine.”
LUK.8.16	Kadu Yesu gigahedi gigayo, “Keke tamo hakwadi lamufa ginakabuni-yo avaeka hinagene o ka'i ivi dibune ginaseni. Au ana abasewadi againe ginasena be higa badi manuweya hiluku-ma matadi ginamahalina. 
LUK.8.17	Gavadi gavadi moya'aina tova adamoya keke i'ivemogatalina medema aimo tova mulina kabu'avane ginalakayemu, kadu gavadi gavadi sevasevauyana medema aimo mahalina gina'iveyemaunina be moya'aidi hinahalamanena. 
LUK.8.18	Hidema fa'ina Yaubada bonana wananogalina againe, wananogali-hagihagiyena. Fa'ina hai kaliva Yaubada yana nuwanuwa ginogalina be gi'ita'itave'avina, medema againe kadu nuwanuwa moya'aina ginayauna. Atu hai kaliva Yaubada yana nuwanuwa keke gida'ita'itave'avini, medema yana halamana kabi'ona Yaubada ginavaihegena be ginamiya-kawowo.” Hidedemi Yesu gigahe.
LUK.8.19	Tu Yesu hinana kadu taineyao hi'ela hina'itana tu yo'o lakahina fa'ina keke adifaiweya hida'ela Yesu liline. 
LUK.8.20	Au tamo kaliva givenuwa'atana gigayo, “Hina be taimomo eda'awaneya himidimidi, nuwanuwadi O hina'ita.”
LUK.8.22	Tova sa'eyana Yesu ana tomuliya buye wakeya hiyage ada gigahedi gigayo, “Tobu yuwa fafaline kanadamana.” Au hilowoga. 
LUK.8.23	Hinauna tu Yesu gi'enonuwaulu. Auhe'ama bolimana lakahina oyeya gihobu'ela be mala koyona tobu againe gilakayemu. Gufa waka hinagene gilukuluku ada abagilagi lakahina hinuhagana.
LUK.8.24	Badi tomuliya hina hiluvaguna higahena higayo, “Kauveya, Kauveya, kabisona kana'alika!” Au Yesu gimidi bolimana lefo lakahidi gihawatadi, auhe'ama mala gi'atagona bolimana gi'alovena.
LUK.8.26	Tu Yesu ana tomuliya buye miGadala yadi fafali againe hilakayemu, medema Galili ana fafali wamagigine. 
LUK.8.27	Avaleya gihobu au kaliva sa'eyana melaleya gitauya-ma gimaduhagana. Bana kaliva ma yafune hiluvaiyena ada lauva tunugina konekonena gimiyami. Kadu keke manuweya gidamiyami au tomohuyahuya agaidiya givemanuwa. 
LUK.8.28+LUK.8.29	Tova moya'aina yafune kaliva giluluvaiyena ada bulava kainumula againe nimana agena hiyogoyogona be hi'ita'itave'avina tu au ai'adi bulava gigologolohina ada yafune kaliva giwavina be melalagaga agaidiya gimiyami. Tu Yesu giyemu-yo yafune givehimeyena be kaliva ginanuyabuyabuna. Kaliva Yesu gi'itana againe, givebutu gikovakova Yesu agene gi'awawa gikova'awafatafata gigayo, “O'eni Yesu Yaubada Tomiyagetane-mo'ane Natuna. Gavadi iya agaikuya unagani-yo u'ela? Againiya gahawayafayafa keke unakivetavetagigiku.”
LUK.8.30	Au Yesu gitoliluveluvena gigayo, “Gavaimi a egana?” Bana gigayo, “Aku egana Yo'o.” Hidedemi gigahe fa'ina yafune moya'aidi hiluvaiyena. 
LUK.8.31	Au yafune Yesu hihawayafeyafena be keke kahu tunugi-vadavada'aina againe ginawavidi.
LUK.8.32	Tu yuwa oya fafaline bawe adi yo'o lakahina adiga hilelele, ada yafune hihawayafeyafena be ginahawahegedi bawe hinaluvaiyedi. Au gihawahegedi. 
LUK.8.33	Gihawahegedi-yo yafune kaliva hinuyabuyabuna be bawe hiluvaiyedi, ada bawe adi yo'o matatabudi awaloloya hi'otahobu be tobu againe hitowa'alika.
LUK.8.34	Tu bawe adi tolufolofologahi hida gaitoma hi'ita-yo hi'ota be hina, melala-mo'ena kadu awa'awanine mena gaitomai-dina hilukahihiyedi. 
LUK.8.35	Kaliva hinogalini-yo hitauya be gavadi gilakayemu-ma hina'itana. Ada Yesu againe hiyemu kaliva yafune hinuyabuyabuna-ma hinuhagana, bana Yesu agene gihiyoto u'una a giyamumu be ana kaleko gi'osena. Hi'ita-yo himatauta. 
LUK.8.36	Ada badi to'ita kaliva wayafunena gavaiya'amine yana yamumu ginuhagani ma tomiyami agaidiya hilukahihiyena. 
LUK.8.37	Hilukahihi gihavaina Gadala ana fafali kalivai-dina moya'aidi Yesu hive'o'olena be ginanuyabuyabudi, fa'ina himatautave'ine. Au wakeya giyage be giyewana.
LUK.8.38+LUK.8.39	Tu kaliva yafune hinuyabuyabuna-ma Yesu gihawayafeyafena gigayo, “Iya O buye kadana.” Tu Yesu gi'atuveyewana gigayo, “Uyewa ya melaleya be gavadi lakahina Yaubada o fa'iniya gigugaiyeni-ma kaliva agaidiya unalukahihiyena.” Ada au kaliva gina gavadi lakahina bana fa'ine Yesu gigugaiyena-ma kaliva moya'aidi agaidiya gilukahihiyena, gina melala giluyabuna.
LUK.8.40	Tu Yesu tobu fafaline giyewana againe, yo'o yuwadedei yadi wavemwamwala hilusiuleyena fa'ina moya'aidi hiyo'o be hibodabodana. 
LUK.8.41+LUK.8.42	Tu kaliva sa'eyana gi'ela ana egana Yailo, bana manuwa-abavehawala ana tonagona sa'eyana. Au Yesu againe gi'ibo'ula-mo'a gihawayafeyafena higa yana manuweya gida'ela, fa'ina natuna vinetubu'eya ana malamala tuwelo gi'ali'alika. Ada au Yesu ginauna tu yo'o hiveve'atuwahega tu himidififina.
LUK.8.43	Yesu yo'o hinagediya ginauna tu kwamayoku sa'eyana buye hinauna, bana yana vaikohi be dayagina tova moya'aina gimadu-vagata. Tuwaina givebutu gi'u'aulolo be ginunauwena malamala tuwelo, doketa agaidiya yana lokoloko moya'aina givehavaina tu keke adifaiweya. 
LUK.8.44	Kwamayoku Yesu wamuline gi'ela be ana kaleko bwatana gikibwa'ena, ada auhe'amanadi dayagina gihayahaya.
LUK.8.45	Au Yesu gigayo, “Hakwa'adi gikibwa'eku?” Moya'aidi hivekeke ada Fita gigahena gigayo, “Kauveya, yo'oyo'o himidififi be hiveve'atuwahega.”
LUK.8.47	Au kwamayoku Yesu ahe gihalamanena ma gi'itana againe, yana wavetatava gi'ela Yesu agene gi'ibo'ula-mo'a, ada kaliva moya'aidi matadiya yana kaibwa'e inubana gihawavemogatalena kadu yana maduyamumu fa'ina gilukahihi. 
LUK.8.48	Au Yesu gigahena gigayo, “Natuku, uvetumaganeku fa'ina ubwaina. Ya wanuwayamumu unana.”
LUK.8.49	Yesu aimo gilulukahihi tu kaliva sa'eyana manuwa-abavehawala ana tonagona ana egana Yailo yana manuweya gitauya-ma giyemu Yailo gigahena gigayo, “Natu kwamayoku yawaina gihavaina. Keke Tovehawala unaluve'avaleni-yo una'aliye-kawowoni.”
LUK.8.50	Tu Yesu kwamana valeyana ginogalini-yo Yailo gigahena gigayo, “Keke unamatauta, au unavetumaganeku be natu ginayamumu.”
LUK.8.51	Ada manuweya giyemu-yo yo'o moya'aidi luku fa'ina gihawatadi tu Fita Yoni Yemesa kadu kwamana tamana hinana badi'iyaogaga Bana buye hiluku. 
LUK.8.52	Ada moya'aidi hitagitagigina hitagitagilauhawa, tu Yesu gigahedi gigayo, “Auwe tagiya, kwamana keke gida'alika au gi'enonuwaulu.”
LUK.8.53	Kwamana velemo'ena gi'alika ma hihalamanena fa'ina moya'aidi Yesu hihawavelaigena. 
LUK.8.54	Tu Yesu kwamana nimana gi'abina gikova gigayo, “Vinewe'owe'o, umidi.” 
LUK.8.55	Au alu'aluwana kwamana againe giyewana ada auhe'ama gimidi. Ada Yesu givehimeya gigayo, “Tamo a'a kwamana wavele be gi'ani.” 
LUK.8.56	Tu tamana hinana hiyaulowoga tu gihawatadi be gavadi gilakayemu-ma keke tamo hakwadi againe hinalukahihiyeni.
LUK.9.1	Tu Yesu ana tomuliya tuwelo gikovavaga'auhidi ada faiwala kadu abavehimeya giveledi be adifaiweya yafune moya'aidi hinawavidi kadu kaliva auloloya hinasiveyawadi. 
LUK.9.2	Au gi'atuhegedi be Yaubada yana itave'avina fa'ina hinalumamala kadu to'aulolo hinakiveyamumudi. 
LUK.9.3	Ada gigahedi gigayo, “Keke tamo gavadi yamina againe wananauweni, keke aiwala keke fose keke a'a keke mani wanawahini. Kadu keke aikeva luhei wananauweni. 
LUK.9.4	Gava manuwa againe wanamidiluku, medede againe wanamiyami be wanalowoga. 
LUK.9.5	Kadu gava melala againe wanayemu tu keke hinavetobohiyanemi, medema melalai-nadi wanahegena againe fwayafwaya agemiya wanavagahegehegena, higa Yaubada yana nuwakoyo badi agaidiya ana iya'iyaya.” Au hidedemi Yesu ana tomuliya givenuwa'atadi.
LUK.9.6	Au hilowoga melala tulina tulina agaidiya hinuwaliliuga, Yaubada yana Venuwa'ata Yamumuna hilumamalena, melala moya'aina agaidiya kaliva hisiveyawadi.
LUK.9.9	Bana Helodi gigahe gigayo, “Iya gavehimeya be Yoni u'una hinikehegena tu hida hima hakwa'adi-yo valeyana tulina tulina ganoganogalini?” Ada au tova gilelelena be higa Yesu gina'itana.
LUK.9.10	Tu afositolo hiyewadi-yo gavadi gavadi moya'aina higugaiyena-ma Yesu hivenuwa'atana. Au ginauwedi be melala ana egana Bedasaida againe hitogavehaila be hinaveyawai. 
LUK.9.11	Tu yo'oyo'o Yesu ana tomuliya buye hami hina ma hinogalina againe, himuliyedi. Hiyemu-yo Yesu gilusiuleyedi, ada Yaubada yana itave'avina fa'ina gilukahihiyedi kadu gaveyao yadi wa'aulolo medema gisiveyawadi.
LUK.9.12	Tu mala givebutu gisilavina tomuliya tuwelo Yesu againe hi'ela higayo, “Yo'o una'atuhegedi be melala eda'uoya kadu awa'awanidi agaidiya hinana adiga hinakimonena abadauda hinalelena. Fa'ina hida melalagaga againe kamimiyami.”
LUK.9.13	Tu Bana gigahedi gigayo, “Auwe, omi wanave'adi.” Badi higayo, “Beledi kabi'odi faifigaga kadu igana luhei ime agaimeya gidadauda. Hima gavana-yo hida yo'ohala adiga anana anakimoneni?”
LUK.9.14	Hidedemi higahe fa'ina kaliva adi yo'o 5,000 amine. Tu Yesu ana tomuliya gigahedi gigayo, “Wanagahedi be hinahiyoto adi loi fifiti fifiti amine.” 
LUK.9.15	Au hidedemi tomuliya hihuluva. Yo'o higahedi be moya'aidi hihiyoto. 
LUK.9.16	Hihiyoto-yo Yesu a'a faifi kadu igana luhei givaidi digo lobameya gi'italele Tamana againe givesiule, au a'a gikihinehineni-yo ana tomuliya giveledi be higa yo'o agaidiya hinafolakena. 
LUK.9.17	Ada au moya'aidi hi'a be hi'ahiyauwa, ada adi tufo tomuliya hikwakwana feyawa tuwelo kwadakwada againe hivemagadi.
LUK.9.18	Tova sa'eyana Yesu anakaibe gimiyami tu give'ove'o'ola ada ana tomuliya Bana liline himiyami. Au gitoliluveluvedi gigayo, “Iya inubaku fa'ina kaliva gavaimi higahe?”
LUK.9.21	Fita Yesu inubana fa'ina hidedemi gigahe-yo Yesu ana tomuliya gihawatadi be Bana Yaubada yana Tovegida ma keke tamo hakwadi againe hinahawavemogataleni. 
LUK.9.22	Kadu gigayo, “Iya Tohobu'ela aku vehimeya gavaina higa aulolo moya'aina kaliva nimadiya gananuhagana. Kaliva lakahidiyao ada abaveyao ana tofaisewa kikaiwabudiyao kadu Mosese yana vehimeya ana tovehawala hinakiloweku. Au kaliva hinaluve'alikaku tu aiyeta anaveto againe Yaubada ginasivemididiku.”
LUK.9.24	Ada gava kaliva keke nuwanuwana Iya agaikuya ginahawahegeni tu taunaga fa'ina ginanuwanuwa tova moya'aina, medema yawaina ginanuhegena. Atu gava kaliva ginahawahegena be aku vetumagana fa'ina yawaina ginanuhegena, medema yawai-vagahina ginanuhagana. 
LUK.9.25	Ka'i kaliva babi ana lokoloko matatabuna ginavai-'owona tu tauna yawaina o ka'i alu'aluwana yana miya hagihagina ginanuhegena digo, keke tamo gavadi yamumuna ginanuhagani. 
LUK.9.26	Fa'ina hai kaliva keke nuwanuwana bana yaku kaliva be bonaku givetumaganena ma yo'o matadiya ginahawavemogataleni yadi hawavelaiga gimatausena fa'ina, medema fa'ine aimo tova mulina Iya keke ganagahe vaita bana yaku kaliva. E, Iya Tohobu'ela Tauku yaku wakikaiwabu Kamaku yana wakikaiwabu yana tovenuwa'ata mahamahalidiyao yadi wakikaiwabu buye ganayewa'ela ana toveya, bana fa'ine keke ganagahe vaita yaku kaliva. 
LUK.9.27	Gagahe velemo'ena agaimiya tufoimi hidedei wamidimidi-ma aimo keke alika wananuhagani tu nagona Yaubada yana abavehimeya yana yemu wanamidi'itana.” Hidedemi Yesu gigahe.
LUK.9.29	Give'ove'o'ola tu magigina ana ita tulina gilakayemu ada ana vaigau gikwayanuwanuwa. 
LUK.9.30+LUK.9.31	Ada auhe'ama Yaubada yana kaliva luhei tuwai-mo'ena himiyami-ma adi egana Mosese kadu Elaiya yadi wamahalina ve'akinamanamalina lobameya hihobu'ela Yesu buye hilulukahihi. Yadi ve'agahegahe againe Yesu Yelusalema againe gina'alika be gavaiya'amine Yaubada yana nuwanuwa alikai-nadi againe ginalakayemu velemo'ena ma hilukahihiyena. 
LUK.9.32	Tu Fita tobohiyaneyao buye hidauda fa'ina wowodi gifwalele, ada hi'enoviladi againe Yesu yana mahalina ve'akinamanamalina hi'itana, kadu kaliva adi'iselu Bana buye himidimidi-ma hi'itadi. 
LUK.9.33	Ada Mosese Elaiya hivebutu Yesu hinuyabuyabuni tu Fita Yesu gigahena gigayo, “Kauveya, ime O buye kamimiyami ma gilubodana. Vada tohiye anayogodi, sa'eyana O fa'iniya, sa'eyana Mosese fa'ine, kadu sa'eyana Elaiya fa'ine.” Tu gavaimi gigahegahe ma keke gidahalamaneni.
LUK.9.34	Aimo gigahegaheni tu buhibuhi gihobu tomuliya adi'itoto giwa'utagodi. Ada buhibuhi gikevadi againe himatauta. 
LUK.9.35	Ada buhibuhi hinagene ago'ago sa'eyana hinogalina gigayo, “Bana hidevama Natuku Bana galuwafana amanadi. Au bonana wanavenogalena.” 
LUK.9.36	Ada ago'ago gi'agolohini-yo Yesu anakaibe gimiyami ma hi'itana. Ada hive'awa'ibodena medema aiyetai-dina gavadi tamo hi'itana-ma keke tamo hakwadi againe hidalukahihiyeni.
LUK.9.37	Bogi hida mala gilauna oyeya hihobu'ela-yo yo'o lakahina Yesu himaduhagana. 
LUK.9.38	Ada auhe'ama kaliva sa'eyana yo'o agaidiya gikova gigayo, “Tovehawala, gahawayafeyafe be natuku uda'itanuwakabubuyena fa'ina bana kwanatubu'eyana. 
LUK.9.39	Bana wayafunena ada yafune gikive'avini-yo auhe'ama gikova'awafatafata, ada yafune gikivefavefanina au awabugo gi'ala'ala-hiwahiwagena. Yafune gififaiwala gi'i'iveki'onina ginunauwena keke gidamadunuyabuyabuni. 
LUK.9.40	Ada a tomuliya gahawayafeyafedi be hinawavina tu keke adifaiweya.”
LUK.9.41	Au Yesu gigahedi gigayo, “Omi kaliva tova adamoya watubuyemu-ma yami nuwanuwa keke tunutunugina, keke ma'ita wadavetumaganeku. Malamala gavaiyehi omi buye kanamiyami be gana'atuvefa'ilemi tu yami vetumagana ginayemu? Au natu u'aliye we'ai.”
LUK.9.42	Kwamana aimo gi'ela'ela tu yafune gi'atagifatafata babiya gibaini-yo gikivefavefanina. Tu Yesu yafune gihawatana kwamana gikiveyamumuna be tamana giveleyewena. 
LUK.9.43	Ada Yaubada yana faiwala lakahina fa'ina kaliva moya'aidi hiyaulowoga.
LUK.9.45	Tu mena yana gahe ana nuwanuwa hifaniyena. Yaubada nuwanuwai-nadi badi agaidiya gisevauyena be keke adifaiweya hinahalamaneni. Ada gahe-nadi ana toliluvaluva fa'ina himatauta.
LUK.9.47+LUK.9.48	Yesu yadi nuwahinage gi'ayauneni-yo kwamana kabi'ona gi'abina be liline gisi'aliyena ada gigahedi gigayo, “Hai kaliva hida kwamana aku eganeya ginasive'auyena, medema vaita Iya ginasive'auyeku. Ada hai kaliva Iya ginasive'auyeku, medema vaita Bana'e gi'iveniniseku-ma ginasive'auyena. Fa'ina gava kaliva moya'aimi agaimiya ana egana kabi'o-mo'ena, medema makewa'e kikaiwabu-mo'ena.”
LUK.9.49	Yesu gigahe-yo Yoni gigahena gigayo, “Kauveya, kaliva sa'eyana a'itana, bana yafune a eganeya giwaviwavidi tu ahawatana, fa'ina bana keke ime tomuliya ama yo'o kalivana.”
LUK.9.50	Yesu gigahedi gigayo, “Keke wanahawatani. Wa'ita, gava kaliva keke ami nibaina, medema tobohiyami.”
LUK.9.52	Ada tomaduyowayowana gi'iveninisedi be wai hinagona, miSameliya yadi melala sa'eyana againe hiluku be higa Bana yana yemu fa'ina hinakidewadewa. 
LUK.9.53	Tu miSameliya miYuda keke hidavetobohiyana, ada miSameliya hihalamanena Yesu yana nuwanuwa againe Yelusalema ana fou gitutuna be ginana fa'ina keke yadi melaleya hidavega'auleni. 
LUK.9.54	Ada ana tomuliya Yemesa be Yoni miSameliya yadi kilowa hinogalini-yo higayo, “Kauveya, gavaimi unuwanuwa? Ka'i anavehimeya be ai'ala'alata lobameya ginahobu'ela gina'alayaweyawelidi?” 
LUK.9.55	Tu Yesu gihagavilana be gidakeyedi. 
LUK.9.56	Ada au mali melala againe hina.
LUK.9.57	Edeya hinauna tu kaliva sa'eyana Yesu againe gigahe gigayo, “Gahawahegeku be ha'amine ha'amine unana, iya kadu O buye kanana.”
LUK.9.58	Bana Yesu gigayo, “Galu'eta-walawala'a adi wagou kadu manuga adi wa'uba tu Iya Tohobu'ela yaku abamiya keke, kadu yaku abaveyawai keke. Au aku muliya vitana.”
LUK.9.60	Tu Yesu gigahena gigayo, “Badi yawaidi ivaguna keke amanadi, yadi to'alika hinatauna. O'eni ma unana Yaubada yana yo'ogaga ana luku fa'ina unalumamala.”
LUK.9.61	Kadu kaliva velugana gigayo, “Kauveya, iya ganamuliye tu udahawahegeku be nagona aku unuma gadalukafoiyedi.”
LUK.10.2	Gigahedi gigayo, “A'a moya'aina give'afa amine kaliva moya'aidi himimiyami nuwadi ahe giludigadigaga be hinavetumaganeku, tu bonaku ana tolaumamala vaita faha ana toyaudi amine ma keke moya'aidi. Medema fa'ina Tonifaha againe wanave'o'ola be yana tolaumamala gina'iveninisedi be yana faha hinahege'au'auta. 
LUK.10.3	Au wanana be kaliva wanalumamaledi. Tufoidi hinavenibainemi fa'ina, omi vaita sifi kabi'odiyao amine tu badi galu'eta manimaninidiyao adi egana wolivi amine hinafadiya wanana. 
LUK.10.4	Keke mani ana abasewadi keke fose keke ageyafayafa wananauweni, kadu keke edeya wananumidimidi kaliva buye wanalulukahihina.
LUK.10.5	Gava manuweya wanaluku againe yami gahe wanamidisena wanagayo, Siule, Yaubada yana nuwakabubu againe wanamiyami. 
LUK.10.6	Ka'i tonimanuwa nuwanuwana vetobohiyana, au yami gahenuwakabubu bana againe wasena-ma ginaduva-vagata. Tu ka'i keke amine, kadu yami lusiule wanavaiyewena be yadi vemwamwala keke. 
LUK.10.7	Manuwa sa'eyanaga againe wanamiyami, gava a'a gava bwai matamiya hinasena, medema wana'ana wanayuna. Fa'ina yaku tofaisewa gilubodadi be adi laufata hinavaina. E, keke mali manuweya wana'abimiyamiyanana.
LUK.10.8	Gava melala againe wanaluku be hinavega'aulemi be gavadi matamiya hinasena, medema wana'ana. 
LUK.10.9	Kadu mena melalai-nadi againe to'aulolo wanasiveyawadi ada wanagahedi wanagayo, Yaubada lilimiya gi'ela, nuwanuwana yana itave'avina againe wanamiyami be ase'asemiya ginavehivehimeya. 
LUK.10.10+LUK.10.11	Tu gava melala againe wanaluku be hinadibutoyogemi, medema yadi eda'awaneya wanahobu wanagayo, Yami melala ana fwayafwaya agemeya gifotafotana-ma agaimiya avagavagahegehegena, higa Yaubada yana ila'a agaimiya ginayemu-ma ana iya'iyaya. Tu hidedemi wanahalamanena higa Yaubada lilimiya gi'ela, nuwanuwana yana itave'avina againe wanamiyami be ase'asemiya ginavehivehimeya. Au hidedemi wanagahedi. 
LUK.10.12	Boi tuwai-mo'ena miSodoma dewa koyo-mo'ena hififaisewana. Tu gagahemi badi kalivai-dina omi yaku kaliva hinakilowemi fa'ina, adi matahiwadi miSodoma adi matahiwadi ginatubuhegena aimo vedewayauga ana toveya.”
LUK.10.14	Tu aimo vedewayauga ana toveya omi miKolasini kadu miBedasaida ami matahiwadi miTaiya miSaidoni adi matahiwadi ginatubuhegena, fa'ina yaku aituha fifiwaladi wa'itadi tu keke wadavetumaganeku. 
LUK.10.15	Ada omi miKafeneumi ma nuwanuwami taumiyao ami egana wanakilakahina vaita lobameya wadalaka tu abaga koyona againe hinahegehobuyemi.”
LUK.10.17	Tu badi tomuliya 72 boi Yesu gi'iveninisedi be yadi faisewa hiluyabuna-ma yadi wavemwamwala hiyewadi. Yesu againe higahe higayo, “Kauveya, badi yafune nonogana a eganeya avehimeyedi-ma bonama hi'abina.”
LUK.10.19	Wanogali! Yaku faiwala ahe gavelemi higa vaita oloto atagikwamana wanavagadi tu keke hinayovami. Hida yaku faiwala againe Setani yana faiwala wanavagatagona, ada keke tamo gavadi anafaiweya ginakivekoyomi. 
LUK.10.20	Tu balauma koyodiyao wavehimeyedi be bonami hi'abina fa'ina, keke wanavemwamwala. Au ami egana lobameya Yaubada yana buki againe gi'etoladina, hidema fa'ina wanavemwamwala.”
LUK.10.23	Yesu hidedemi gigahe-yo ana tomuliya agaidiya gihagavilana badi'iyaogaga gigahedi gigayo, “Hida yaku gugai fifiwalana wa'itahalamanena fa'ina yami vemwamwala gavatubuga! 
LUK.10.24	Fa'ina agaimiya gagahe Yaubada bonana ana to'awatalatalaina kadu tokikaiwabu moya'aidi nuwanuwadi yaku faisewa omi wa'ita'itana-ma hina'itana, tu keke hida'itani. Kadu nuwanuwadi yaku vehawala omi wanoganogalina-ma hinanogalina, tu keke hidanogalini.” Au hidedemi Yesu gigahe.
LUK.10.26	Yesu gigahena gigayo, “Mosese yana buki-vehimeya againe gavaimi gi'etoladini? Gavaimi uhawa?”
LUK.10.29	Tu vehimeya ana tonuwahuya nuwanuwana tauna wowona ginahawalakalakahina fa'ina Yesu againe gigahe gigayo, “Hakwa'adi tobohiyaku?”
LUK.10.30	Yesu gigahetalahobuhobuyena gigayo, “KwanmiYuda sa'eyana Yelusalema againe gitauya be Yeliko againe gihobuhobu tu tomunugakai'afu hi'ela, ana vaigau hivehalilina be himunukoyokoyona vaita hidaluve'alikani tu hinuyabuyabuna. 
LUK.10.31	Gimiyami tu abaveyao ana tofaisewa sa'eyana mena edai-nadi againe ginauna ada kaliva gi'ita-yo ginuvekemena. 
LUK.10.32	Meda anafaiweya manuwa-tafalolo ana tofaisewa sa'eyana abagai-nadi againe giyemu ada kaliva gi'ita-yo kadu ginuvekemena. 
LUK.10.33	Tu muliya kwanaSameliya miYuda adi nibaina ma mena edai-nadi amine ginauna tu kaliva gidauda-ma againe giyemu ada gi'ita-yo gihinekalikaliyena. 
LUK.10.34	Kaliva againe gina ana koliya bunama kadu oine againe gilumulamulani-yo gifafana. Gifafana gihavaina yana yomuyomu againe gidodona digo wakawaka-manuwa againe gi'aliyena be gi'itave'avina. 
LUK.10.35	Bogi hida mala gilauna kabala luhei ana foseya gi'ihobuna tonimanuwa givele tu gigahena gigayo, Kaliva una'itave'avina ada mani gavaiyehi bana fa'ine unahegena, medema aimo ganayewa'ela againe unagaheyena-ma ganafatana.”
LUK.10.36	Yesu gigahetalahobuhobu gihavaina vehimeya ana tonuwahuya gitoliluveluvena gigayo, “Gavaiyami? Kaliva adi'itoto agaidiya gava kaliva bana kaliva tomunugakai'afu himununa-ma givetobohiyaneni velemo'ena?”
LUK.10.37	Vehimeya ana tonuwahuya gigayo, “Bana'e ana tohinekalikali amanadi.” Yesu gigayo, “Kadu o unana meda unahuluva.”
LUK.10.39	Kadu taina gimiyami ana egana Meli ada bana Kaiwabu agene gihiyoto yana vehawala givanevanenegena. 
LUK.10.40	Tu Mata a'a ana kidewadewa againe gi'idamodamo fa'ina Meli againe gi'ago'uga. Au gi'ela Yesu againe gigahe, “Kauveya, u'ita. Keke iya fa'ikuya udanuwanuwa tu kaiku nonogana gihiyoto be gimimiyami tu akukaibe gafififaisewa. Au udagahena be iya gidavelugaku.”
LUK.10.42	Au gaitoma sa'eyanaga giluboda. Meli gavadi gilubodana-ma againe gihawahegena. Yaku gahe ana vanenega againe gihawahegena fa'ina keke ganahawatani.”
LUK.11.1	Tova sa'eyana Yesu give'ove'o'ola. Give'o'ola gihavaina ana tomuliya sa'eyana gigahena gigayo, “Kauveya, bana Yoni ana tomuliya ve'o'ola givehawaledi amine, meda ime udavehawalema.”
LUK.11.2	Yesu gigahedi gigayo, “Wanave'o'ola againe hidede amine wanagahe wanagayo,
LUK.11.2	Tamama, a egana mahamahalina anave'amohimohinena.
LUK.11.2	Ya abavehimeya ana tova gidalakayemu ase'asemeya.
LUK.11.3	Aiyeta sa'eyana sa'eyana amaga udavelevelema.
LUK.11.4	Yama koyona O udavenuwauluyena, fa'ina gaveyao moya'aidi agaimeya hikoyo
LUK.11.4	medema yadi koyona kadu ime avenuwauluyena.
LUK.11.4	Kadu keke aladibidibi againe unahawahegema.”
LUK.11.4	Ve'o'ola fa'ina hidedemi Yesu givehawala.
LUK.11.5+LUK.11.6	Kadu gigahedi gigayo, “Ka'i agaimiya kaliva sa'eya uda'enonuwaulu tu bogi nafone tobohiya sa'eyana againiya gidalakayemu ada keke tamo a'a againiya gidadauda, au tobohiya velugana yana manuweya udana udagahena udagayo, Kusebo, tobohiyaku sa'eyana yanana againe agaikuya gilakayemu, ada keke tamo a'a agaikuya gidadauda-yo bana fa'ine ganakidewadewa, fa'ina a'a tohiye udaveleku.
LUK.11.7	Tu ka'i tobohiya vetawaneya gidagahe gidagayo, Keke unakive'ive'itaku. Wana ahe gafalina natukweyao buye a'enobala. Au keke akufaiweya ganamidi tamo gavadi ganavele. 
LUK.11.8	E gavaiyami? Keke-mo'a ginamidi a'a ginavele bana tobohiya fa'ine tu ya ve'o'ola againe u'atuvefa'ila be bana keke nuwanuwana wowomumu ginanuhagani fa'ina, ginamidi be gavadi nuwanuwa ma ginavele.
LUK.11.10	Wa'ita, gaveyao hive'ove'o'ola medema Yaubada nimane hinavaina, kadu gaveyao hilelele medema hinanuhagana, ada gaveyao hikikifisifisi'a medema agaidiya Yaubada wana ginayauna.
LUK.11.11	Omi kaliva wanogali! Ka'i natumiyao hida'ela hidagayo, Kamaku, tamo igana gada'ana, ma ka'i keke igana tu oloto wadaveledi? Keke. 
LUK.11.12	O ka'i hidave'o'ola hidagayo, Kamaku, tamo kamukamu foudi gada'ana, ma ka'i atagikwamana wadaveledi? Keke. 
LUK.11.13	Omi tokoyona tu nuwakabubu hagihagina natumiyao waveleveledi. Atu ka'i Tamada lobameya wanave'ove'o'olena amine, Bana'e Alu'aluwa Mahalina agaimiya ginahawahegena ginahawahege-mo'ena.”
LUK.11.15	Tu tufoidi higayo, “Biyelisibuli Yesu gifaiwalaveleni-yo yafune giwaviwavidi, bana yafune adi tokaiwabu higa Setani.” 
LUK.11.16	Kadu tufoidi nuwanuwadi hinavebauna fa'ina, higahena higayo, “Aituha fifiwalana unafaisewani-yo O ya inuba velemo'ena Yaubada againe ma anahalamanena.”
LUK.11.17	Tu Yesu yadi nuwanuwa gihalamanena ada gigahedi gigayo, “Hai fafali ana melala tulina tulina buye hilulugaviya, medema taudiyao hinavehavaidi. Kadu hai yo'o ana kaliva tova moya'aina buye hivekwavekwageya, medema hina'abi'ota'ota be taudiyao hinavehavaidi. 
LUK.11.18	Meda anafaiweya ka'i Setani tauna yana yo'o ginavenibainedi, bana tauna yana yo'o ginavehavaidi ada au yana abavehimeya ginahavaina. Omi wagahe vaita Biyelisibuli higa Setani gidafaiwalaveleku-yo yafune gadawaviwavidi. Ka'i Setani hidedemi gidafaiwalaveleku digo, ana nuwanuwa vaita tauna yana yo'o gidawaviwavidi. Hima keke hidedemi. 
LUK.11.19	Hida wagahe vaita Biyelisibuli yana faiwala againe yafune gadawavidi. Ka'i Iya Biyelisibuli yana faiwala againe gawavidi digo, hakwadi yami kalivamomo faiwala giveledi-yo yafune hiwavidi? Ka'i Biyelisibuli faiwala giveledi? Keke-mo'a. Omi wagahe-kawowo ma taumiyao yami kaliva hinavenuwa'atami. 
LUK.11.20	Atu ka'i Iya Yaubada yana faiwala againe yafune gawavidi amine o Yaubada yana itave'avina againe wavebutu wamimiyami ase'asemiya givehivehimeya.
LUK.11.21	Ka'i kaliva fifiwalana yana wafuluma yana wagiyo yana manuwa gi'ita'itave'avina, au yana lokoloko moya'aina ginada yamumuna. 
LUK.11.22	Tu ka'i kaliva sa'eyana gifaiwalahegena-ma gina'ela ginamununa be ginafaiwalahegehegena, au yana fuluma yana giyo givetumaganena-ma ginanauwena ada yana yabwana ginafolakena.
LUK.11.23	Hai kaliva keke tobohiyaku, medema nibaiku kadu hai kaliva tomuliya adi yaudi againe keke gidavelugaku, medema gihuluva vaita kaliva gidawavidi be keke hinamuliyeku.”
LUK.11.24	Kadu Yesu gigayo, “Ka'i yafune kaliva ginanuyabuyabuna amine, ginanauna ai'aveya abaveyawai ginalelena. Ka'i ginalele-wayoga au ginagayo, Ganana be yaku abamiyami ganuyabuyabuna-ma againe ganayewaku. 
LUK.11.25	E, bana yafune ginalakayemu yana manuwa yegayegana ma ginanuhagana vaita tamo hakwadi gida'ihagihagiyeni. 
LUK.11.26	Au kadu ginana tobohiyaneyao yafune seveni ginavega'auledi be badi moya'aidi kaliva hinaluvaiyena. Bana yafune nagona koyona tu yafune seveni koyo-mo'edi. Nagona kaliva yana miyami koyona tu muliya yafune moya'aidi hinaluvaiyena againe yana miyami ginakoyo-mo'a.”
LUK.11.27	Yesu hidedemi gigahegahe tu kwamayoku sa'eyadi yo'o agaidiya Bana againe hikova higayo, “Badi kwamayoku O hivenatune be hivehuhu amanadi yadi wavemwamwala.”
LUK.11.29	Kaliva hiyo'oyo'o tu Yesu givebutu gigayo, “Omi kaliva tova adamoya babiya watubuyemu amanadi yami nuwanuwa koyo-mo'ena. Nimaku ana iya'iyaya walelelena. Atu keke mena iya'iyaya wana'itani. Au iya'iyaya sa'eyanaga ganavehawalemi, higa iya'iyaya Yaubada bonana ana to'awatalatalaina ana egana Yona againe gilakayemu-ma amine. 
LUK.11.30	Fa'ina gava iya'iyaya tuwai-mo'ena Yona giyemaunena medema miNiniva fa'idiya amine, meda Iya Tohobu'ela iya'iyaya omi kaliva tova adamoya babiya watubuyemu amanadi fa'imiya. 
LUK.11.31	Aimo tova mulina vedewayauga ana toveya fafali sa'eyana wabolimaneya ana tokaiwabu kwamayoku hinatowamidi be omi hinahawavekoyoyemi. Fa'ina tuwai-mo'ena yuwa lauveya hitauya be miIsileli yada tokaiwabu Solomoni yana vehawala nuwahuyahuyana hinanogalina. Atu tova adamoya yaku vehawala Solomoni yana vehawala gitubuhegena tu omi keke nuwanuwami wananogalini. 
LUK.11.32	Kadu'e tova mulina vedewayauga ana toveya miNiniva hinatowamidi be omi hinahawavekoyoyemi. Fa'ina badi miNiniva bana Yona yana laumamala hinogalina againe hivenogalena be hinuwaviladi. Tu omi wanogali! Bana Yona yana laumamala gaitoma lakahina, tu tova adamoya yaku laumamala wanogalina-ma gaitoma lakahi-mo'ena tu omi keke wadavenogaleni.” Au hidedemi Yesu yo'o gigahedi.
LUK.11.34	Matami vaita nuwami ana lamufa amine. Ka'i matami ita'ita'eyana amine nuwami matatabuna mahamahalina. Tu ka'i matami ita'italugana amine, nuwami matatabuna uyu'uyuyuna, nuwanuwaluga againe wamimiyami. 
LUK.11.35	Medema fa'ina wana'itave'avimi nuwami vaita mahamahalina tu velemo'ena uyu'uyuyuna. 
LUK.11.36	Au ka'i nuwami matatabuna mahamahalina tu keke tamo uyuyu gidadauda, au omi velemona mahamahalimiga lamufa yana mahalina gituvemahalimi amine.”
LUK.11.38	Yesu keke gidavenimakola tu gi'au'a. Bana Falisi gi'ita-yo giyaulowoga.
LUK.11.39	Au Kaiwabu gigahena gigayo, “Omi Falisi wa'itami, ami gowa ami nau'a kwauna wakolakolana tu hinagena bwanebwanenena gidadauda amine, meda wowomi wa'ihagihagiyena tu nuwahinagemi kai'afu nuwanuwa koyo-mo'ena againe gimaga. 
LUK.11.40	Omi kwavakwavamiyao! Yaubada keke wowomiga gidabubuni. Au kadu nuwahinagemi gibubuna fa'ina luhei wana'ihagihagiyedi. 
LUK.11.41	Gavadi gavadi ami foseya gidadauda, medema koyokoyo agaidiya wanafolakena be yami yegayega velemo'ena ma moya'aidi matadiya wanaseyemaunena.
LUK.11.42	Atu hoiyoi omi Falisimomo! Aimo vita lakahina wananuhagana. Fa'ina vehimeya kabi'ona wa'itave'avina, higa gaitoma-kawowo naiya'au'a saikuku mawa gavadi gavadi wamagana ami kevakeva ana kivehivehimala fa'ina wavaivaina be Yaubada yana tufo waseusena, tu vehimeya lakahina keke wada'itave'avini. Omi keke wadanuwanuwa tunutunugina kadu yami nuwanuwa keke Yaubada againe wadaseuseni. Mena vehimeya lakahina nuwanuwa tunutunugina Yaubada ana nuwanuwa wada'itave'avina tu kadu vehimeya kabi'ona wana'itave'avina, higa Yaubada yana tufo wanaseusena.
LUK.11.43	Hoiyoi omi Falisimomo! Aimo vita lakahina wananuhagana. Fa'ina nuwanuwami manuwa-abavehawala ana egana sinagogi agaidiya abavetoga kikaiwabuna againe wanavetoga, kadu kaliva abakimokimone againe yadi wave'amohimohina hinalusiuleyemi.
LUK.11.44	Hoiyoi omi Falisimomo! Aimo vita lakahina wananuhagana. Fa'ina omi vaita lahi keke ana tutu'ala be kaliva hivagavagana vaita babi-kawowo, tu hinagena gilada. Meda kaliva wowomi hi'ita'itana vaita hagihagimiyao tu ase'asemiya bwanene gidadauda.” Au hidedemi Yesu gigahe.
LUK.11.45	Tu vehimeya ana tonuwahuya sa'eyana gigahena gigayo, “Tovehawala, mena ya gahe againe vaita udagahe kadu ime kaliva koyomeyao.”
LUK.11.46	Yesu gigayo, “Meda hoiyoi omi vehimeya ana tonuwahuya! Kadu omi aimo vita lakahina wananuhagana. Yami vehawala tulina tulina au vitana, vaita vainuwana lakahina kaliva wadave'avalani tu taumiyao mena vehimeya ana itave'avina againe keke ma'ita wadavelugadi.
LUK.11.47	Hoiyoi omi'iyao, aimo vita lakahina wananuhagana! Fa'ina Yaubada bonana ana to'awatalatalaina tuwai-mo'ena bwanenemiyao hiluve'alikadi-ma adi tomohuyahuya wakidewedewena. 
LUK.11.48	Hidedemi wakidewedewena fa'ina bwanenemiyao yadi luve'alika omi wahalamanena ma waseyemaunena, kadu mena yadi dewa koyona wahawaveyamumuyena. Badi Yaubada yana kaliva hiluve'alikadi tu omi adi tomohuyahuya wakidewedewena. 
LUK.11.49	Au hidedemi wahuluva fa'ina tuwai-mo'ena Yaubada Tonuwahuya-mo'a gigahe gigayo, Bonaku ana to'awatalatalaina kadu ana towahidadana agaidiya gana'iveninisedi. Tufoidi hinakivekoyodi tufoidi hinaluve'alikadi. 
LUK.11.50+LUK.11.51	Tuwai-lokalokana Yaubada babi gimidibubuna ana toveya be hinunauwena tova adamoya badi bwanenemiyao Yaubada bonana ana to'awatalatalaina moya'aidi hiluluve'alikadi. Ebeli ana luve'alika againe hivebutu be Sakalaiya againe hinunauwena, bana atudidiga liline manuwa-tafalolo ana eda'awaneya hiluve'alikana amanadi. Taumadi gagahemi omi kaliva tova adamoya babiya watubuyemu-ma bwanenemiyao yadi luve'alika ana laufata omi wanawahina.
LUK.11.52	Hoiyoi omi vehimeya ana tonuwahuya! Aimo vita lakahina wananuhagana. Yaubada ana halamana ana kihi wa'abina. Kaliva nuwanuwadi Yaubada yana nuwanuwa hinahalamanena tu omi badi agaidiya keke wadayauni. Omi keke Yaubada ana halamana againe wadahawahegemi, ada badi nuwanuwadi hinahalamanena-ma wahawatadi.” Au hidedemi Yesu vehimeya ana tonuwahuya gidakeyedi.
LUK.12.2	Yadi nuwaluga keke adifaiweya hinasevauye-vagahini. Gavadi gavadi adamoya sevesevauyana, au medema aimo kabu'avane ginayemu. Kadu kaliva yadi nuwahinage aimo kaliva moya'aidi hinahalamanena. 
LUK.12.3	Medema fa'ina gavadi uyuyuya wagahekauyena, medema aimo kaliva yo'oya hinanogalina. Kadu gava bona vetawaneya wa'alakululuyena, medema aimo kabu'avane didigeya kaliva agodi lakahina hinalukahihiyena.
LUK.12.4	Tobohiyakweyao ganagahe agaimiya. Badi wowomi hinakivekoyona be wana'alika amanadi keke wanamatausedi, tu muliya kadu keke tamo adifaiweya agaimiya gavadi hinagani. 
LUK.12.5	Hakwa'adi wanamatausena-ma ganavehawalemi. E, Bana Yaubada wanamatausena, fa'ina wowomi hinaluve'alikani-yo Bana anafaiweya ginavehimeya be alu'aluwami abaga koyona againe ginahegena. Ika, gagahemi Bana'e wanamatausena. 
LUK.12.6	Manuga mukumukudiyao faifi yabune amine fatadi toea luhei amine tu keke tamo manuga sa'eyana Yaubada gidavenuwauluyeni. 
LUK.12.7	Tu wanogali! Utuutu u'umiya ana kilagalaga Tamami gihalamanena. Au keke wanamatauta fa'ina Yaubada matane omi manuga wakaiwabuhegedi.”
LUK.12.8	“Kadu gagahemi hai kaliva keke ginamatauta tu yo'o matadiya ginagahe ginagayo, Iya Yesu yana kaliva, medema fa'ine Iya Tohobu'ela Yaubada yana tovenuwa'ata matadiya ganagahe ganagayo, Bana'e yaku kaliva. 
LUK.12.9	Tu hai kaliva ginamatauta be yo'o matadiya ginavekekeyeku ginagayo, Iya keke Yesu yana kaliva, medema fa'ine Yaubada yana tovenuwa'ata matadiya ganamidi ganagahe ganagayo, Bana'e keke yaku kaliva.
LUK.12.12	Fa'ina medema bai-nadi againe Alu'aluwa Mahalina gavaimi wanagahe ma gina'alavelevelemi.”
LUK.12.13	Yesu gilulukahihi tu kaliva sa'eyana yo'o agaidiya gigahena gigayo, “Tovehawala, kawaku unagahena be tamama la'ovina ginafolake-hagihagiyena, bana tufona iya tufona.”
LUK.12.14	Tu Yesu gigayo, “Kaliva unogali! Hakwa'adi aku vehimeya giseni-yo kaliva la'ovina ganafolakeni?” 
LUK.12.15	Au moya'aidi agaidiya Yesu gigahe gigayo, “Taumiyao wana'itave'avimi be italuvadiga tulina tulina keke nuwami ginavaini. Kaliva yawaina velemo'ena keke lokoloko kikaiwabuna moya'aina againe gidave'inuba.”
LUK.12.17	Au nuwahinagene ginuwanuwa gigayo, O hima yaku faha lakahina be yaku bolu gimaga-mo'a. Gavaimi ganagani? 
LUK.12.18	Au tauna yana nuwahinage gifatana gigayo, O bolu kabi'ona ganayawelini tu velugana lakahina ganayogona be medema againe yaku faha yaku lokoloko moya'aina gana'ive'ave'ahina. 
LUK.12.19	Ada agaikuya ganagahe ganagayo, Keke fwaya! Yaku faha yaku lokoloko lakahina kadu moya'ai-mo'ena, malamala moya'aina akufata. Yaku wagakahikahi yaku wavemwamwala ganamiyami, gana'a'a-mo'a ganayuyu-mo'a. Au hidedemi gigahe. 
LUK.12.20	Tu wakalivana yana nuwahinage Yaubada gifatana gigayo, O kwavakwava! Adamo'uya-mo'a ya tova ginahavaina be mene gaitoma moya'aina tauni fa'iniya ukidewedewena-ma ginavela'ova.”
LUK.12.22	Tu Yesu ana tomuliya gigahedi gigayo, “Hidema fa'ina gagahemi, yami miyami fa'ina keke wanavenuwanauna vaita gavadi wana'u'ani. Kadu kaleko fa'ina keke wanavenuwanauna vaita gavadi againe wanavelifi. 
LUK.12.23	Au yawaimi gaitoma lakahina tu a'a gaitoma kabi'ona, kadu wowomi gaitoma lakahina tu kaleko gaitoma kabi'ona. 
LUK.12.24	Bwayobwayo yadi dewa wananuwenuwena. Keke hidafahafaha, keke hidayauyaudi kadu keke kweda hidayogoyogoni-yo a'a hidasewasewadi tu au ai'adi Yaubada adiga giveleveledi. Ada Yaubada yana itave'avina omi'iyao be manuga agaidiya. Tu omi ami itave'avina manuga adi itave'avina gitubuhegena. 
LUK.12.25	Kadu hakwadi agaimiya unavenuwanauna-yo afaiweya yawaini ana etowava babiya unakivetubugini? Keke-mo'a afaiweya. 
LUK.12.26	Ka'i mena gaitoma kabisona keke afaiweya gavadi-yo uvenuwanauna mali gaitoma fa'idiya?
LUK.12.28	E, Yaubada isisi'u givevigauna, medema tova adamoya wala'aiya gikabu tu bogiyadi hinatuna be gina'alahina. Yaubada isisi'u givevigauna tu medema gaitoma kabi'ona. Tu omi'iyao ma gaitoma lakahi-mo'emi fa'ina, gina'itave'avi-mo'emi ami vaigau ginavelemi. Wona velemona yami vetumagana kabi'ona. 
LUK.12.29	Amiga fa'ina keke wananuwanuwa vaita ka'i gavadi wana'ani o gava bwai wanayuni, kadu gaitoma moya'aina againe keke nuwami ginanauna. 
LUK.12.30	Au fafali tulina tulina kalivai-dina Yaubada keke hidahalamaneni-ma hida gaitoma fa'ina hinuwanuwa lakahina, kadu tova moya'aina hilelelena. Tu omi'iyao ma nuwanuwami hida gaitoma yami miya hagihagina fa'ina Tamami a gihalamanena. 
LUK.12.31	Ka'i Yaubada yana abavehimeya ana nuwanuwa fa'ina wanamidihawahegemi, au Bana'e gina'ita'itave'avimi amiga ami bwai ami vaigau ginavelevelemi be wanamiyami yamumuna.
LUK.12.33	Taumiyao yami lokoloko wanakimonevedamanena be fatana koyokoyo agaidiya wanafolakena. Au ami laufata lobama ana lokoloko wanavaina, lokoloko-nadi miyamiya-vagahina. Wesede againe tokai'afu keke ginaki'afuni kadu tumotumo keke hina'onani, au fose vewabana againe ginadauda higa aimo keke ginakoyo. 
LUK.12.34	Ada au ha'againe yami lokolokofou ginadauda, au medede againe nuwami ginanunauyena tova moya'aina.
LUK.12.37	Tofaisewa gaveyao matadi keke gidaneganega au hivanevanenega tu yadi kauveya gilakayemu, medema yadi vemwamwala gavatubuga! Wona velemona gagahemi yadi kauveya tauna ana kaleko ginaluhivigena, adi ivi ginayavelina, adiga ginakidewedewena be hina'a. 
LUK.12.38	Ka'i yadi kauveya yana ela bogi nafone o ka'i kamukamu ginakwage ada medema bai-nadi yana tofaisewa aimo hilulauboda, au yadi vemwamwala gavatubuga! 
LUK.12.39	Atu hidedemi wanahalamanena. Ka'i tonimanuwa tokai'afu yana ela ana kauwana gidahalamanena digo, keke matana gidalowoni au gidalulauboda be tokai'afu keke anafaiweya gidaluku yana manuweya. 
LUK.12.40	Meda anafaiweya omi taumiyao wana'itave'avimi be wanalulauboda. Fa'ina gava kauwana Iya Tohobu'ela ganayewa'ela ma keke wadahalamaneni. Ka'i wanamiya-kawowo wanagayo, Keke adamoya gina'ela, au medema tovai-nadi ganavefuta'ami.” Au hidedemi Yesu givenuwa'atadi.
LUK.12.41	Ada Fita gitoliluvaluva gigayo, “Kauveya, mena gahetalahobuhobu ulukahihiyena-ma gaveyao fa'idiya? Ka'i ime tomuliyagaga fa'imeya o ka'i kaliva moya'aima fa'imeya?”
LUK.12.43	Ka'i gavaimi yana taubada givehimeyena medemi ginadewadewa tu yana taubada ginayewa'ela bonana bana gi'abi'abina-ma gina'itana, au bana tofaisewai-nadi vemwamwala ginanuhagana. 
LUK.12.44	Gagahe velemo'ena agaimiya kaliva lakahina yana lokoloko matatabuna ana to'itave'avina bana tofaisewai-nadi ginasena. 
LUK.12.45	Tu ka'i bana tofaisewai-nadi nuwahingene ginagahe ginagayo, Hima yaku taubada givekwalu lakahina, ka'i keke ginamadu'ela, au ginavebutu agetoga kaliva vevine ginamunukoyokoyodi kadu gina'a'a-fa'ila gufa laulaugina ginayuyu-fa'ila yo u'una ginavekwavakwava. 
LUK.12.46	E, ka'i tofaisewa hidede amine ginahuluva, au yana taubada yana ela againe ginavefuta'ana. Yana aiyeta o ka'i yana kauwana tofaisewa keke gidahalamaneni tu yana taubada ginayewa'ela, ada au ginamunukoyokoyona ada ginahegenauwena be badi to'idibutoyoga adi matahiwadi amine bana ginanuhagana.
LUK.12.48	Tu gava tofaisewa yana taubada yana nuwanuwa keke gidahalamaneni ada tamo koyona gifaisewana, medema ginamununa kabi'ona. Gaveyao moya'aidi agaidiya Yaubada abavehimeya lakahina ginasena, medema gilubodana be yadi faisewa yamumu-mo'ena hinaseyemaunena. Kadu gava kaliva againe Yaubada faisewa lakahina amine ginavelena, medema yana faisewa guwana lakahina amine ginaveleyewena.” Au hidedemi Yesu gigahe.
LUK.12.49	Kadu Yesu gigayo, “Gahobu'ela be higa ai'ala'alata babiya gana'aliyeni-yo tomiyababi matahiwadi hinanuhagana. Nuwanuwaku lakahina mena aku vehimeya ganamaduluyabuna. 
LUK.12.50	Bafitaiso sa'eyana gananuhagana higa tagiya aulolo againe hina'utuviku. Yaku ase'u'aulolo gavatubuga gananunauwena bafitaiso-nadi ginahavaina ana maka. 
LUK.12.51	Ka'i mene wanuwanuwa vaita gadahobu'ela-yo niwalova babiya gadaseni? Keke niwalova ganaseni fa'ina gada'ela, keke. Au Iya gahobu'ela be venibaina ginalakayemu fa'ina. 
LUK.12.52	Adamoya be ginanunauwena tova mulina ka'i manuwa sa'eyana hinagene kaliva faifi hinamiyami, kaliva adi'iselu adi'itoto buye hinavekwageya, kadu kaliva adi'itoto adi'iselu hinavenibainedi. 
LUK.12.53	Yadi venibaina hidede amine. Kaliva natuna kaliva againe ginavenibaina, meda natuna tamana againe ginavenibaina. Kadu kwamayoku natudi kwamayoku againe hinavenibaina, meda natudi hinana agaidiya ginavenibaina. Kadu kwamayoku be lawadi buye hinave'avenivenibaina. E, aku vetumagana fa'ina hidedemi hinavenibaina.” Au hidedemi Yesu givenuwa'atadi.
LUK.12.54	Kadu yo'oyo'o agaidiya Yesu gigahe gigayo, “Buhibuhi oya gikevana ma wa'itana againe wagayo, Hima wehi ginalugaga. Ada au gilugaga. 
LUK.12.55	Ada bolimana gimadu ma wa'ayaunena againe wagayo, Hima kauwana lakahina ginakabuna. Ada au gikabuna. 
LUK.12.56	Omi meyami lagalaganina! Wehi be kauwana adi iya'iyaya wahalamanena. Tu gavadi-yo vita lakahina hida tovai-nadi ginalakayemu-ma ana iya'iyaya keke wada'itahalamanedi?
LUK.12.57	Kadu'e gavadi-yo dewa tunutunugina keke taumiyao wadanuwenuweni-yo medede amine wadahuluva? 
LUK.12.58	Ka'i kaliva sa'eyana ginasimane be tovedewayauga againe buye wanana, au edeya wananauna tu unagaluvaluva be wanaveyao. Ka'i keke wanamaduveyao, tovedewayauga againe ginasimadumaduge ada tovedewayauga filisimani nimadiya ginaseni be deliya hinanauwe. 
LUK.12.59	Gagahe againiya, keke hinamaduyau. Tu nagona a laufata unase-'owona muliya hinayau.” Au hidedemi Yesu gigahe.
LUK.13.1	Tu medema tovai-nadi kaliva tufoidi hi'ela miGalili fa'idiya Yesu hivenuwa'atana, higa yomuyomu yadi abaveyao fa'ina Yaubada matane hiseusena tu Failato yana vehimeya againe tolugaviya hiluve'alikadi, ada badi dayagidi kadu yomuyomu dayagidi hive'atutamo'aina. 
LUK.13.2	Au Yesu gigahedi gigayo, “Gavaimi wanuwanuwa? Ka'i badi hidevama miGalili tolugaviya hiluve'alikadi-ma fa'ina omi wavaita miGalili velugadiyao moya'aidi dewa koyona againe hidatubuhegedi? 
LUK.13.3	Gagahemi keke medede amine. Atu ka'i omi keke wananuwavilani, kadu omi moya'aimi wana'alika. 
LUK.13.4	Kadu kaliva eitini valeyadi wanogalina, higa manuwa tunugi-vadavada'aina Sailomu againe gibe'u be gi'alatagodi ada hi'alika-'owoga. Gavaiyami? Badi kalivai-dina hidede amine hi'alika fa'ina, ka'i omi wavaita miYelusalema velugadiyao moya'aidi dewa koyona againe hitubuhegedi? 
LUK.13.5	Gagahemi keke medede amine. Atu ka'i omi keke wananuwavilami, kadu omi moya'aimi wana'alika.”
LUK.13.6	Kadu gahetalahobuhobu sa'eyana badi agaidiya Yesu gilukahihiyena gigayo, “Kaliva sa'eyana ai veguveguwana ana iviya fiki gifahana be gitabo. Tova moya'aina ginauna guwana gilelelena tu keke tamo gidaseni. 
LUK.13.7	Medema fa'ina faha ana to'itave'avina againe gigahe gigayo, U'ita, malamala tohiye ga'elayewayewaku tu fiki guwana hida ai againe galele-wayoga. Au unatalana. Babi yamumuna gi'a'a-kawowona.
LUK.13.8	Tu to'itave'avina gigayo, Kauveya, gimiya malamala sa'eya-mo'ena be'ena ai inubana bulumakau uledi buye ganatalavetauna. 
LUK.13.9	Ka'i malamala yuwa gi'ela'ela againe ginayoyo digo, au yamumuna. Tu keke digo, au kanatalana.” Gahetalahobuhobu au hidede amine.
LUK.13.12	Yesu kwamayoku gi'ita-yo gikovana be gi'ela ada gigahena gigayo, “Kwamayoku, ya aulolo a gihavaina.” 
LUK.13.13	Gigahe-yo nimana bana againe gisena ada auhe'ama gimididi-mo'a be Yaubada gihawadavadavana.
LUK.13.14	Tu manuwa-abavehawala ana tovehimeya ginuwakoyo, fa'ina sabati againe Yesu kwamayoku gisiveyawana. Au yo'o gigahedi gigayo, “Faisewa ana aiyeta sikisi hidadauda. Medema aiyetai-dina agaidiya siveyawa fa'ina wana'ela. Keke sabati againe wana'ela.”
LUK.13.15	Kaiwabu gibonalaufata gigayo, “Omi meyami luhei. Wa'ita, moya'aimi sabati againe yami yomuyomu wayaudi-yo wasehobuyedi be gufa wanaveyudi fa'ina. 
LUK.13.16	Au hidedemi yami yomuyomu wahuluhuluvidi tu gavaiyami? Hida kwamayoku Abelahamo bwanenena ma Setani giyogona be ginunauwena malamala eitini. Ka'i gilubodana be yana aulolo giyogona-ma sabati againe kanayauna o ka'i keke? Makewa'e gilubodana.”
LUK.13.17	Yesu au hidedemi gigahe-yo nibaineyao moya'aidi hiwowomumu tu yo'oyo'o yana gugai yauyaulowogidi fa'idiya hivemwamwala.
LUK.13.18	Kadu Yesu gitoliluvaluva gigayo, “Kaliva Yaubada yana itave'avina againe himimiyami be ase'asediya givehivehimeya-ma yadi tubutubuga gavaiya'amine? Gavadi ana tubutubuga amine ganahawaluveluveni? 
LUK.13.19	Me masitada yana tabo amine kanalukahihiyena. Masitada nafona kabikabi'ona tu kaliva givaina ada yana faheya gifahana be gikabu. Gikabukabu tu give'aihala ada laganina againe manuga adi uba hiyogona.” Au hidedemi Yesu gigahetalahobuhobu.
LUK.13.20	Kadu gigahe-havagi gigayo, “Kaliva Yaubada yana itave'avina againe himimiyami be ase'asediya givehivehimeya-ma gavadi ana tubutubuga amine ganahawaluveluvedi? 
LUK.13.21	Me yadi tubutubuga vaita isi amine. Kwamayoku sa'eyadi isi hivaina be falawa wanau'ana tohiye hivilana be falawa hinagene ginauna tu beledi matatabuna gitubuga.” Hidedemi Yesu gigahe.
LUK.13.22	Yesu ginauna Yelusalema tu melala lakahidi be kabi'odi agaidiya givehavehawalana. 
LUK.13.23	Ada kaliva sa'eyana gitoliluveluvena gigayo, “Kauveya, ka'i Yaubada kaliva tufoidiga ginakibababaledi o ka'i moya'aida?”
LUK.13.24	Yesu gigahedi gigayo, “Wanavedivediwe be lobama ana eda'awana kabi'ona againe wanaluku. Wa'ita, gagahemi kaliva moya'aidi hinagaluvaluva be hinaluku tu hinamadu'ava. 
LUK.13.25	Fa'ina lobama ana tovehimeya ginatowamidi be wana ahe ginafalini-yo au wana kwaune wanamidi wanakifisifisi'a wanagayo, Kauveya, wanafali uyau be aluku. Tu bana ginabonalaufata ginagayo, Omi kaliva gaveyao ma keke gadahalamanemi?
LUK.13.26	Au omi wanavebutu wanagayo, O buye ka'au'a kayuyu ada yama melala againe uvehavehawala ma kalivai-mana.
LUK.13.27	Tu Bana ginagayo, Gagahemi omi kaliva gaveyao ma keke gadahalamanemi. Au wana, omi moya'aimi tokoyona.
LUK.13.29	Ada kaliva walaube'uya wa'oyeya wabolimaneya wayavalaseya hina'ela, Yaubada yana abageya hinaluku be yana tolameya hinavetoga yana avemwamwala hina'ana. 
LUK.13.30	Ika, fanifanidiyao vaita wai hidamulini-ma wai hinanagona tu kikaiwabudiyao vaita wai hidanagoni-ma wai hinamulina.”
LUK.13.31	Yesu hidedemi gigahe-yo medema bai-nadi tonagona tafatafalolodiyao adi egana Falisi tufoidi Bana againe hi'ela higayo, “Helodi nuwanuwana O ginluve'alika fa'ina unana mali fafaliya.”
LUK.13.32	Yesu gigahedi gigayo, “Adamoya kadu bogiyadi yafune gawaviwavidi to'aulolo gasisiveyawadi tu tova anaveto yaku faisewa ganavehavaina. Au wanana hida yaku gahe wadema to'aikau vaita galu'eta ana egana fokesi amine wanalukahihiyena. 
LUK.13.33	Hidedemi wanagahena tu iya'eku ma gilubodaku be adamoya bogiyadi kadu aiyeta anaveto yakuna Yelusalema againe gananunauwena. Yaubada bonana ana to'awatalatalaina moya'aidi Yelusalema againe hiluve'alikadi ada kadu Iya gilubodaku be medede againe gana'alika.
LUK.13.35	Wa'ita, Yaubada ginanuyabuyabumi be ami tolugolagola keke amine wanamiyami. Au gagahemi aimo keke wana'itaku wanamiyami wananunauwena tu gana'ela-havagi yo wanagahe wanagayo, Bana Kaiwabu ana eganeya gi'ela-ma kanahawadavadavana.” Au hidedemi Yesu gigahe.
LUK.14.1	Tu sabati sa'eyana Yesu gina tonagona tafatafalolodiyao adi egana Falisi adi yo'o kalivana kikaiwabuna againe be gina'a, ada kaliva hi'itakwanekwanena. 
LUK.14.2	Ada medema manuwai-nadi againe kaliva sa'eyana gimiyami, wowona gitubukoyo. 
LUK.14.3	Au Yesu badi Falisi kadu Mosese yana vehimeya ana tonuwahuya gitoliluveluvedi gigayo, “Ka'i yada buki-vehimeya gihawahegeda be sabati againe kaliva kanasiveyawana o ka'i keke?” 
LUK.14.4	Tu hive'amata. Au Yesu kaliva gi'abina be gisiveyawana ada gigahena gigayo, “Au unana.”
LUK.14.5	Kadu gitoliluveluvedi gigayo, “Ka'i kaliva sa'eyana agaimiya sabati againe natu o ka'i ya yomuyomu folufolu againe ginabe'u, sabati nonogana auhe'amanadi unasilakahina o ka'i keke? Makewa'e unasilakahina.” 
LUK.14.6	Au hidedemi gigahe tu keke tamo bonalaufata adifaiweya.
LUK.14.8+LUK.14.9	Gigayo, “Ka'i tamo hakwadi kwamayoku kedukeduna ginatagovena againe ginayowani digo, keke didiga'u'uya unahiyoto. Ka'i mededei unahiyoto tu ka'i kaliva velugana gikaiwabuhege-ma muliya ginalakayemu, ada toni'inuba ami'iselu giyowanimi-ma againiya gina'ela ginagayo, Hei uhobu, didiga'u'u kaliva lakahina ana ivi. Ka'i gidawavi, o udawowomumu udana didiga kumine udahiyoto. 
LUK.14.10	Atu tamo hakwadi ginayowani againe, didiga kumine unahiyoto be higa aimo toni'inuba againiya gina'ela ginagayo, Kusebo, u'ela didiga'u'u againe unahiyoto. Ada au hidede amine wakawaka velugadiyao moya'aidi matadiya kaiwabu unanuhagana. 
LUK.14.11	Fa'ina hai kaliva tauna ana egana ginakilakahina, Yaubada mena kaliva ginakivewowomumuna. Hai kaliva tauna ginanuwahobu, medema ana egana Yaubada ginakilakahina.” Au hidedemi Yesu gigahedi.
LUK.14.13	Atu avemwamwala unasena ana toveya, koyokoyo felafela tonube'ube'u tomatakoyo unayowanidi. 
LUK.14.14	Badi keke adifaiweya ya nuwakabubu hinafatani fa'ina, vemwamwala gavatubuga ma unanuhagana. Aimo tova mulina Yaubada badi yegayegadiyao alikeya ginasivemidididi ana toveya, a laufata ginavele.” Au hidedemi Yesu gigahe.
LUK.14.16	Yesu gahetalahobuhobu amine gigahena gigayo, “Kaliva sa'eyana avemwamwala lakahina gisena ada kaliva moya'aidi giyowanidi. 
LUK.14.17	Avemwamwala ana tova gilakayemu againe, yana tomaduyowayowana gi'iveninisena be kaliva avemwamwala againe giyowanidi-ma ginagahenauwedi ginagayo, Kidewadewa ahe gihavaina, au wana'ela.
LUK.14.18	Atu moya'aidi hivebutu gavadi gavadi yadi nuwanuwa gisebodana fa'ina hiyakayakahina, yadi gahe leleleya. Kaliva nagona gigahe gigayo, Adamoya babi sa'eyana gakimonena ada gilubodaku be ganana gana'itana fa'ina siule lakahina keke akufaiweya gana'ela.
LUK.14.19	Kadu kaliva anavelu gigayo, Adamoya okesi luhei luhei adi yo'o matatabuna teni gakimonedi be gananauna ganagaluveluvedi abakeyova hinatai-hagihagiyena o ka'i keke. Fa'ina siule lakahina, keke akufaiweya gana'ela.
LUK.14.21	Ada tomaduyowayowana yana kauveya againe giyewana kaliva bonadi gilukahihiyena. Au toni'inuba yana wanuwakoyo ana agetoga gigahena gigayo, Unamaduna melala kadu eda agaidiya be koyokoyo felafela tonube'ube'u tomatakoyo unavega'auledi be hinaluku yaku manuweya.
LUK.14.22	Ada tomaduyowayowana gina be giyewana yana kauveya gigahena gigayo, O uvehimeya amine kaliva ahe gavega'auledi tu yo'o aimo kabi'ona.
LUK.14.23	Au kauveya ana agetoga gigahena gigayo, Kadu unana eda lakahina againe ada eda kabi'ona wala'aiya kaliva unasive'auyedi be hina'ela yaku manuwa hinavemagana. 
LUK.14.24	Wona velemona gagahe badi kalivai-dina gamidiyowanidi-ma agaidiya keke tamo hakwadi yaku avemwamwala a'ana kasimina ginavaini.” Au hidedemi Yesu yana gahetalahobuhobu.
LUK.14.27	Kadu hai kaliva keke nuwanuwana tavagikuya ginanunaudadana kadu Iya fa'ikuya alika againe ginahawahegeni, medema keke anafaiweya Iya agaikuya ginavetomuliya.
LUK.14.28	Ka'i nuwanuwami vetomuliya digo, nagona wananuwanuwa-hagihagi ka'i amifaiweya o ka'i keke. Wa'ita, ka'i kaliva sa'eyana agaimiya nuwanuwana manuwa tunugi-vadavada'aina ginakivemididina, gavaimi ginaga? Nagona yana mani ginahawana be ginahalamanena ka'i mani manuwa anafata o ka'i keke. 
LUK.14.29+LUK.14.30	Ka'i yana mani fa'ina keke ginanuwanuwa-hagihagi, tu yana manuwa ginayalalakahina, au yana mani ginahavaina fa'ina fa'isewa gina'ilovena. Ada au gaveyao moya'aidi hina'ita-yo hinahawavelaigena hinagayo, Wa'ita, wama kaliva givebutu manuwa gidayogona tu gimaduhegena.
LUK.14.31	Kadu'e, ka'i tokaiwabu sa'eyana mali tokaiwabu yana yo'o 20,000 buye gaviya fa'ina hi'ela'ela ma valeyadi ginanogalina, gavaimi ginaga? Nagona ginanuwanuwa ka'i yana yo'o 10,000 anafaiweya yo'o 20,000 hinalugaviyadi o ka'i keke. 
LUK.14.32	Ka'i keke adifaiweya digo, tomaduyowayowana gina'iveninisedi hinana mali tokaiwabu hinamidilauveni tu hinakova hinagayo, Ama tokaiwabu nuwanuwana veyao. 
LUK.14.33	Meda anafaiweya ka'i keke wanahawahega be yami gaitoma moya'aidi Iya fa'ikuya wanavekwaulaugedi, kadu keke amifaiweya Iya agaikuya wanavetomuliya.
LUK.14.34	Lehaga gaitoma hagihagina. Tu ka'i lehaga yana digadigaga gidahavaina digo, keke adafaiweya kadakivedigagi-havagileni, au keke-mo'a. 
LUK.14.35	Ka'i lehaga ana digadigaga keke, a'a o kevakeva ana iveyamumu fa'ina yana faisewa keke. Au kadahegena. Omi watagami bonaku wadavenogalena.” Au hidedemi Yesu givehawala.
LUK.15.2	Tu tonagona tafatafalolodiyao adi egana Falisi kadu Mosese yana vehimeya ana tovehawala hivebutu hi'alawoluwolu higayo, “Medema kaliva tokoyona givevetobohiyanedi buye hi'au'a.”
LUK.15.3+LUK.15.4	Au hidede amine higahe fa'ina Yesu hida gahetalahobuhobu agaidiya gilukahihiyena gigayo, “Ka'i kaliva sa'eyana agaimiya yana sifi 100 tu sa'eyana gidanuhegena, gavaimi gidagani? Au sifi 99 ubuleya gidanuyabuyabudi tu sifi ginuhegena-ma gidalelena. Gidalelelena gidanunauwena tu gidanuhagana. 
LUK.15.5	Ada ahe gidanuhagana againe, gida'avalana be yana wavemwamwala gidanauwena yana manuweya. 
LUK.15.6	Ada ahe gidayemu-yo tobohiyaneyao be yana yo'o gidakovavaga'auhidi gidagahedi gidagayo, Omi buye kanavemwamwala, fa'ina yaku sifi ganuhegena-ma ahe ganuhagana. 
LUK.15.7	Gagahemi meda anafaiweya tokoyona sa'eyana yana nuwavilana fa'ina vemwamwala lakahi-mo'ena lobameya ginalakayemu, tu yamumudiyao 99 au yegayegadiyao fa'ina keke hidanuwavilani-ma badi fa'idiya vemwamwala ma'ita.” Au hidedemi Yesu gigahetalahobuhobu.
LUK.15.8	Kadu Yesu gigayo, “Ka'i kwamayoku yadi siliva teni tu sa'eyana hidanuhegena digo, gavaimi hidagani? Lamufa hidakabuna manuwa matatabuna hidagili-'owona be hidalelena. Hidalele-hagihagiyena hidanunauwena tu hidanuhagana. 
LUK.15.9	Ada ahe hidanuhagana againe tobohiyadiyao be yadi yo'o hidakovavaga'auhidi hidagayo, Omi buye kanavemwamwala fa'ina yama mani siliva anuhegena-ma ahe anuhagana. 
LUK.15.10	Gagahemi meda anafaiweya tokoyona sa'eyana yana nuwavilana fa'ina Yaubada yana tovenuwa'ata hivemwamwala.”
LUK.15.11	Kadu gahetalahobuhobu anaveto Yesu gilukahihiyena gigayo, “Kaliva sa'eyana natuneyao luhei. 
LUK.15.12	Ada kwamaneya tamana againe gigahe gigayo, Kamaku, lokoloko aku du'u ma udaveleku. Au yana lokoloko natuneyao agaidiya gifolakena.
LUK.15.14	Tu ahe yana mani givehavaidi-yo mena fafali-nadi againe lokabudubudula gilakayemu, au givebutu mafu gilaulauna anaga keke. 
LUK.15.15	Au gina melalai-nadi ana kaliva-lakata sa'eyana againe give'agetoga. Ada givegidena be ginana yana babi sa'eyana againe yana bawe gina'itave'avidi. 
LUK.15.16	Ada nuwanuwana lakahina bawe adi bini a'a fwayafwayana againe gina'ahiyauwa tu keke tamo hakwadi ma'i a'a gidaveleni.
LUK.15.17	Gimiyami tu nuwanuwa ayaugina a givaina be gi'ayaunena againe gigayo, Kwavakwavaku. Kamaku yana tofaisewa yuwa adi waga tu iya'eku ma hidedei mafulaugeya gana'alika. 
LUK.15.18	Ganamidi be kamaku againe ganana ada bana againe ganagahe ganagayo, Kamaku ahe gakoyo Yaubada matane kadu o mataniya. 
LUK.15.19	Keke gidalubodaku be unahawavenatuneku. Au unavehimeyeku be ya tofaisewa amine ganamiyami. Au hidedemi tauna nuwahinage gigahe. 
LUK.15.20	Au gitowamidi be gilowoga tamana againe.
LUK.15.20	Aimo lauveya gi'ela'ela tu tamana gi'itana be gihinekalikaliyena. Au gimadu gi'atulauhina giveyaugina.
LUK.15.21	Au kwamana gigahe gigayo, Kamaku, Yaubada matane kadu o mataniya ahe gakoyo ada keke gidalubodaku be unahawavenatuneku.
LUK.15.22	Au hidedemi gigahe tu tamana ana agetoga gigahedi gigayo, Wamadu, vaigau yamumu-mo'ena wa'aliye be wave'oseni, kadu nimalukabubu nimane wahifo, ageyafayafa agene waseni. 
LUK.15.23	Bulumakau natudi veve'ahiyauwana wa'aliyeni be wamunu. Avemwamwala againe kanavemwamwala-mo'a. 
LUK.15.24	Fa'ina natuku vaita gida'alika tu ahe giyemu-havagi, kadu vaita gadanuhegeni tu ahe ganuhagana. Au hivebutu hikidewadewa be hivemwamwala.
LUK.15.25	Badi yadi wavemwamwala hi'au'a tu tomo'ainagona faheya gimiyami be giyewayewana melaleya. Manuwa liline giyemu tu alata kadu vaga ginogalina. 
LUK.15.26	Au agetoga sa'eyana giyowanina be gi'ela ada gitoliluveluvena gigayo, Wada gavaimi-yo modawa butuna ganogalini? 
LUK.15.27	Ma agetoga gigayo, Me o taini a gi'ela ada tama gigahe be bulumakau veve'ahiyauwana ahe amununa, higa natuna wayawaina ginuhagana fa'ina.
LUK.15.29	Tu tamana againe gibonalaufata gigayo, U'ita, hida malamala moya'aina againiya gaveve'agetoga. Ya vehimeya keke tamo gadadibutoyogeni tu keke tamo udaveleku, keke-mo'a. Keke tamo kevakeva kabi'ona manugose natudi amine udaveleku-yo tobohiyakweyao buye adavemwamwala. 
LUK.15.30	Tu wama natu ya lokoloko vevine yamayamadadadiyao agaidiya gihebana amanadi bana fa'ine bulumakau veve'ahiyauwana umununa.
LUK.15.31	Tamana gigahena gigayo, Ho natuku, tova moya'aina o iya buye kamimiyami. Yaku gaitoma moya'aina kadu ya gaitoma. 
LUK.15.32	Au gilubodada be kana'avemwamwala, fa'ina taini vaita gida'alika tu giyemu-havagi, kadu vaita kadanuhegeni tu ahe kanuhagana.” Au hidedemi Yesu yana gahetalahobuhobu.
LUK.16.1	Kadu'e Yesu ana tomuliya agaidiya gigahetalahobuhobu gigayo, “Wakalivana sa'eyana gimiyami, yana giba ana to'itave'avina valeyana ginogalina higa kaliva tufoidi hi'awatalatalainena vaita yana giba gihebahebana. 
LUK.16.2	Au gikovana be gi'ela-yo gitoliluveluvena gigayo, Higa tamo gavadi ugana-ma ganogalina? Ya faisewa ana valeya una'ihagihagiyena be yaku giba ana itave'avina againe ya vemadu ganahalamanena. Valeya koyona ganogalina fa'ina ya faisewa ganadabana.
LUK.16.3	Wakalivana hidedemi gigahe-yo yana giba ana to'itave'avina nuwahinage gigahe gigayo, Yaku taubada yaku faisewa ginalemaku. Gavaimi ganaga? Fa'ina iya hima faha againe keke fifiwalaku, kadu a'a lokoloko ana ve'o'ola againe wowomumu gananuhagana. 
LUK.16.4	Oo! Nuwaku gi'afolena. Hidemi hidemi ganahuluva be yaku faisewa yaku taubada ginadabani-yo kaliva hinavetobohiyaneku be agaidiya ganamiyami.
LUK.16.5+LUK.16.6	Au hidedemi gigahe-yo kaliva sa'eyana sa'eyana yana taubada againe hibuki-ma giyowanidi. Kaliva nagona gi'ela gigahena gigayo, Yaku taubada againe a buki gavaiyehi? Bana gigayo, Olive gufana dolomu 100. To'itave'avina gigayo, A buki ana fefe uvaini uhiyoto be 100 unayawelina be 50 unamadu'etoladina.
LUK.16.7	Kadu kaliva anavelu gitoliyena gigayo, Kadu o'eni a buki gavaiyehi? Bana gigayo, Witi wabaikina 100. Kadu to'itave'avina gigayo, A buki ana fefe uvaini be 100 uyawelini tu 80 u'etoladini. Au hidedemi to'itave'avina gihuluva.
LUK.16.8	Tu yana taubada mena valeyana ginogalina againe gigahe gigayo, Yana dewa koyona tu kaliva adi buki gikivekabi'ona fa'ina yana wanuwanuwa gihuluva.” Kadu Yesu gigayo, “Wa'ita, badi babi ana kikaiwabugaga hinuwenuwena-ma yadi wanuwanuwa tobohiyadiyao nuwadi hikivedivedigagina be aimo tova mulina fa'ina hinakidewadewa. Tu badi mahalina ana kaliva ma keke hidanuwanuwa lakahina higa vaita tobohiyadiyao nuwadi ana kivedivedigaga guwana hinanuhagani. 
LUK.16.9	Gagahemi babi ana kikaiwabu wanafolafolakena be medema againe kaliva wanavetobohiyanedi. Ada au aimo kikaiwabu-nadi ginahavaina ana toveya, abaga miyamiya-vagahina againe wanaluku be wanamiyami.” Au hidemi Yesu gigahe.
LUK.16.11	Au ka'i babi ana kikaiwabu keke yami wa'idibumuhiga wada'itave'avini, hakwa'adi lobama ana kikaiwabu ginavelemi-yo wana'itave'avini? Au keke tamo. 
LUK.16.12	Kadu ka'i gava kaliva yana giba keke yami wa'idibumuhiga wana'itave'avini, hakwa'adi giba taumiyao fa'imiya ginavelemi-yo wana'itave'avini? Au keke tamo.
LUK.16.15	Bana Yesu gigahedi gigayo, “Omi wafolafolaka be higa mali kaliva hinagayo, Badi kaliva yegayegadiyao, tu Yaubada ase'asemi gihalamanena. Gavadi agaimiya kaliva hihawaveyamumuyedi, medema vaita iyohoyoho Yaubada matane.”
LUK.16.16	Kadu Yesu Falisi agaidiya gigayo, “Tuwai-mo'ena Yaubada yana vehimeya Mosese givelena kadu yana nuwanuwa bonana ana to'awatalatalaina giveledi be hidedemi ginauna Yoni Tobafitaiso yana toveya. Yoni gilakayemu-yo Yaubada yana yo'ogaga ana luku fa'ina yana kaliva hilulumamala, ada kaliva moya'aidi hififaiwala alu'aluwadi givedivediwe be higa hinaluku. 
LUK.16.17	Ihayana be lobama babi anafaiweya ginahavaidi tu keke tamo Yaubada yana vehimeya gina'awowolini.
LUK.16.19	Kadu Yesu gigahetalahobuhobu gigayo, “Wakalivana sa'eyana gimiyami, kaiwabu adi vaigau yabeyabelina be kwayakwaya-mo'ena againe givivaigau kadu aiyeta sa'eyana sa'eyana a'a kevakeva bunabunavina gi'au'ana. 
LUK.16.20	Yana miyami yamumunaga tu koyokoyo sa'eyana ana egana Lasalo wowona kolikoliyana gimiyami, tova be tova tobohiyaneyao wakalivana yana eda'awaneya hi'ali'aliyena. 
LUK.16.21	Ada nuwanuwana wakalivana ana awamukumuku gibe'ube'u-ma gina'au'a. Ada galu'eta hi'ela'ela ana koliya hiyamoyamona.
LUK.16.22	Himiyami tu bana koyokoyo gi'alika be aluwana lobama ana tovenuwa'ata hinauwena be Abelahamo liline hisena. Tu muliya kadu wakalivana gi'alika be hitauna. 
LUK.16.23	Ada bana abaga koyona againe givedivediwe tu gida'italele ma yuwa lauveya Lasalo Abelahamo buye hivetogalugedi-ma gi'itadi. 
LUK.16.24	Au gikova gigayo, Ho kamaku Abelahamo, udahinekalikaliyeku be Lasalo uda'iveninisena ada nimatabona gufa againe gida'utuvini-yo meyaku gidakiveduvedubana be gidatuluna, fa'ina ai'ala'alata againe gavedivediwe lakahina.
LUK.16.25	Tu Abelahamo gigayo, Boi babiya ya walokoloko umiyami tu bana Lasalo yana miyami keke yamumuna medema tovai-nadi unanuwenuwena. Tu adamoya bana yana wanuwayamumu gimimiyami tu o ya wa'ase'u'aulolo umimiyami. 
LUK.16.26	Kadu'e hahavi lakahina gilugolohina fa'ina gaveyao nuwanuwadi omi agaimiya hinadamana-ma keke adifaiweya. Meda keke tamo hakwadi ime agaimeya ginadamana.
LUK.16.27+LUK.16.28	Ada wakalivana gigayo, Auwe tu kamaku, gahawayafeyafe gavaimi udagahe be Lasalo uda'iveninisena kamaku yana yo'o agaidiya, fa'ina tobohiyakweyao faifi himimiyami-ma gida'ago'abiyedi be hida hima aulolo lakahina ana abageya keke hina'ela.
LUK.16.29	Tu Abelahamo gigayo, Auwe, Mosese yana buki-vehimeya be Yaubada bonana ana to'awatalatalaina yadi buki tobohiyamomo agaidiya hidadauda. Gilubodadi be bonai-dina hidavenogaledi.
LUK.16.30	Tu kadu bana gigayo, Keke kamaku Abelahamo, ka'i keke hinavenogaledi. Atu tamo hakwadi alikeya gidamididi-havagi be gidana agaidiya, au makewa hidanuwavilana.
LUK.17.1	Kadu'e Yesu ana tomuliya agaidiya gigahe gigayo, “Makewa'e koyona ana abavebe'u moya'aina ginalakayemu tu hoiyoi bana kaliva koyona againe gina'aladibidibiyedi-ma vita lakahina ginanuhagana! 
LUK.17.2	Ka'i kuga vita-mo'ena bana odone hidaluhifona be lehageya hidahegehobuyeni-yo gida'alika, au gidalubodana be gidamadu'alika-yo keke anafaiweya tamo kaliva kowakowana koyona againe ginavebe'uni-yo matahiwadi lakahina Yaubada nimane ginanuhagani. 
LUK.17.3	Medema fa'ina taumiyao wana'itave'avimi. Ada ka'i tobohiyami ginahuluva koyona, au wanadakeyena be ka'i nuwana gina'avilana, au kadu yana koyona wanavenuwauluyena. 
LUK.17.4	Ada ka'i aiyeta sa'eyana againe yana koyona seveni agaimiya ada kadu tova seveni agaimiya, gina'elayewayewa ginagahegahe higa vaita yana koyona wadavenuwauluyena, au gilubodami be yana koyona wadavenuwauluyena.”
LUK.17.7+LUK.17.8	Ka'i kaliva sa'eyana agaimiya ana agetoga gidavehimeyena be yana faheya gidafifaisewa o ka'i yana sifi gida'ita'itave'avidi ma gidayewana melaleya againe, bana againe gavaimi gidagahe? Ka'i gidagayo, Auhe'ama u'ela uhiyoto be u'a? Keke-mo'a hidede amine gidagahe. Au gidagayo, Akuga ukidewadewa be unavaigau-yo unahaulili, aku bwai unahiwana be gana'a ganayu. Tu muliya-yo o unana una'a. Au hidedemi gidagahe. 
LUK.17.9	Kadu agetoga yana kauveya givehimeyena amine gihuluva fa'ina, ka'i yana kauveya bana againe ginavesiule? Keke-mo'a. 
LUK.17.10	Meda anafaiweya omi'iyao. Ka'i ami vehimeya matatabuna ganavelemi-ma wanafaisewa-'owodi amine gilubodami be wanagayo, Ime agetoga hawaveyamumu keke ama lauboda, fa'ina ama vehimeyagaga amine afaisewa.” Au hidedemi Yesu gigahe.
LUK.17.11	Yesu Yelusalema againe ginauna tu Sameliya Galili ana fafali hinafadiya amine ginauna. 
LUK.17.12+LUK.17.13	Ada melala sa'eyana againe giyemuyemu tu tovedawodawowo teni himadubodebodena. Yuwa himidilauva tu hikova'awafatafata higayo, “Yesu Kauveya, udahinekalikaliyema.”
LUK.17.15	Tu kaliva sa'eyana agaidiya yana yamumu gi'ita-yo au Yesu againe giyewana, agona lakahina Yaubada gihawadavadavana. 
LUK.17.16	Au Yesu agene gi'ibo'ula-mo'a be givesiuleyena. Hida kaliva au kwanamiSameliya badi miYuda hivenibainedi amanadi. 
LUK.17.17+LUK.17.18	Bana Yesu gigahe gigayo, “Tovedawodawowo teni matatabudi gasiveyawadi. Tu hai kaliva naeni himimiyami? Gavadi-yo bana hida keke kwanamiIsileli anakaibe giyewa-yo Yaubada gihawadavadavani?” 
LUK.17.19	Ada kaliva againe gigahe gigayo, “Au umidi be unana. Uvetumaganeku fa'ina ubwaina.”
LUK.17.21	Kadu keke kaliva hinagahe hinagayo, Hidede againe Yaubada yana abavehimeya giyemu, o ka'i hinagayo, Wadedei giyemu. Fa'ina Yaubada kaliva ase'asediya ahe givebutu givehivehimeya.”
LUK.17.23	Ada muliya valeya wananogalina vaita ahe gada'ivemogataliku ada kaliva hinagayo, Bana yuwa gi'ela, o ka'i hinagayo, Wa'ita hidei gi'ela. Yadi gahe keke wanamuliyeni. 
LUK.17.24	Fa'ina nama gisinamana be auhe'ama lobama fafalina kadu fafalina gituvemahali-'owona amine, meda kaliva moya'aidi hinamadu'itaku Iya Tohobu'ela yaku yewa'ela ana tova. 
LUK.17.25	Tu aku vehimeya gavaina higa kaliva tova adamoya himimiyami-ma hinakiloweku be aulolo moya'aina badi nimadiya gananuhagana.
LUK.17.26+LUK.17.27	Boi tuwai-mo'ena Nowa yana toveya kaliva vevine himiyamiyabaubau, a'a hi'au'a bwai hiyuyu hinaginagi hivenavenagi, au yadi havivila tulina tulina hinunauwena tu Nowa waka againe giyage aiyetai-nadi. Giyage tu mala gituwa be moya'aidi gituwa'afufudi. Meda anafaiweya Iya Tohobu'ela yaku yewa'ela ana toveya kaliva vevine hinadewadewa.
LUK.17.28+LUK.17.29	Meda boi tuwai-mo'ena Lota yana toveya kaliva himiyamiyabaubau, hi'au'a hiyuyu hilulukimokimone hifahafaha himanumanuwaiyogona, tu auhe'ama Lota gimidi Sodoma gihege-yo ai'ala'alata kadu gaitoma yagoyagona alamatafifailina lobameya gi'ililihiwana be moya'aidi give'alayauyaule-'owodi. 
LUK.17.30	Meda anafaiweya kaliva agaidiya ginalakayemu Iya Tohobu'ela gana'ivemogataliku ana toveya.
LUK.17.32	Lota vavinena agaidiya nuwami ginanunauyena. Badi hi'ota'ota tu hihagaviladi fa'ina hi'alika. 
LUK.17.33	Gava kaliva keke Iya agaikuya ginahawahegeni tu taunaga yana miyami babiya ginanuwenuwena, medema yawaina ginanuhegena. Atu gava kaliva yawaina alikeya gihawahegena, medema yawai-vagahina ginanuhagana. 
LUK.17.34	Gagahemi bogi-nadi againe kaliva luhei ivi sa'eyana againe hinadauda tu sa'eyana gananauwena sa'eyana ginamiya. 
LUK.17.35	Vevine luhei gufeya hina'i'ivilavila tu sa'eyadi gananauwedi sa'eyadi hinamiya. [ 
LUK.17.36	Kaliva luhei faheya hinamiyami tu sa'eyana gananauwena sa'eyana ginamiya.]”
LUK.17.37	Hidedemi Yesu gigahe-yo ana tomuliya hitoliyena higayo, “Kauveya, hida gaitomai-dina ha'againe hinalakayemu?” Bana gigayo, “Hai ubula siyona gilakalaka, medede againe manusiyo hinavaga'auta.” Hidedemi Yesu givenuwa'atadi.
LUK.18.2	Gigayo, “Melala sa'eyana againe tovedewayauga sa'eyana gimiyami, ada Yaubada keke gidamatauseni kadu kaliva keke gidanuwenuwedi. 
LUK.18.3	Kadu mena melalai-nadi againe sikwa sa'eyadi himiyami, ada tova moya'aina tovedewayauga againe hi'ela'elayewayewa higahegahe higayo, Kaliva sa'eyana agaimeya gidewa koyona ada kotu againe o udavehimeya be agaimeya gidalaufata.
LUK.18.6	Kadu Kaiwabu gigayo, “Tovedewayauga koyona yana gahe wananuwenuwena. 
LUK.18.7+LUK.18.8	Bana tovedewayauga koyona nonogana kwamayoku givelugadi. Bana Yaubada kaliva hagihagi-mo'ena ma ka'i yana kaliva luluwafadiyao bogi uyadayada Bana againe hitagitagi-fa'ila ma ka'i ginavelugadi o ka'i keke? Ka'i yana veluga againe ginavekwalu? Keke-mo'a, au gagahemi adi veluga fa'ina ginavehimeya, e ginamaduvehimeya. Atu Iya Tohobu'ela babiya ganayewa'ela ana toveya, ka'i kaliva yadi wavetumagana hive'ove'o'ola-ma gananuhagadi o ka'i keke?” Au hidemi Yesu gigahe.
LUK.18.10	Gigayo, “Kaliva adi'iselu manuwa-tafalolo againe hiluku be hinave'o'ola. Sa'eyana tonagona tafatafalolodiyao adi egana Falisi yadi yo'o kalivana tu sa'eyana takesi ana toyaudi. 
LUK.18.11	Falisi gimidi tauna fa'ine give'o'ola gigayo, Yaubada yo, againiya gavesiule fa'ina yaku dewa keke mali kaliva moya'aidi yadi dewa amine. Badi to'alasebaseba, vehimeya ana todibutoyoga, to'udo. Kadu gavesiule fa'ina iya keke wada takesi ana toyaudi kiki'afuna amine. 
LUK.18.12	Wiki sa'eyana sa'eyana hinagene aiyeta luhei galabelabewaviyo be higa ganave'o'ola fa'ina. Gava lokoloko o ka'i mani gavaivaina-ma gadakadi adi yo'o teni tu sa'eyana O Yaubada gavelevele. Au hidedemi Falisi gigahe.
LUK.18.13	Tu takesi ana toyaudi yuwa ma'i lauveya gimidi, yana wawowomumu fa'ina keke lobameya gida'itavedadaga au odona gi'aweweni tu gigahe gigayo, Ho Yaubada, iya tokoyona tu udahinekalikaliyeku. Hidedemi gigahe.
LUK.18.14	Gagahemi hida kalivai-nadi Yaubada matane gisena yegayegana tu gina yana manuweya, tu bana Falisi ma keke. Fa'ina hai kaliva tauna ana egana ginakilakahina, Yaubada mena kaliva ginakivewowomumuna. Atu hai kaliva tauna ginanuwahobu, medema ana egana Yaubada ginakilakahina.” Au hidedemi Yesu gigahedi.
LUK.18.15	Himiyami tu fwefweya nonogana Yesu againe hi'ali'aliyedi be ginakibwa'edi higa ginagahenuwakabubuyedi, atu ana tomuliya hi'itadi-yo to'aliya hidakeyedi. 
LUK.18.16	Tu Yesu we'owe'o gikovadi be Bana againe hina'ela ada ana tomuliya gigahedi gigayo, “We'owe'o keke wanahawatadi au Iya agaikuya hina'ela fa'ina gaveyao vaita we'owe'o keke yadi wakikaiwabu amine, medema Yaubada yana itave'avina againe hinamiyami be ase'asediya ginavehivehimeya. 
LUK.18.17	Gagahe velemo'ena gava kaliva Yaubada matane keke ginanuwahobu be kwamana kabi'ona amine ginanuwanuwa, medema keke Yaubada yana yo'ogaga agaidiya ginaluku be yana itave'avina againe ginamiyami, keke-mo'a.”
LUK.18.18	Ada tonagona sa'eyana Yesu gitoliluveluvena gigayo, “Tovehawala yamumu, gavaimi ganadewa-yo yawai-vagahiku gananuhagani?”
LUK.18.19	Ada Yesu gigahena gigayo, “Gavana fa'ina Iya uhawaveyamumuyeku? Keke tamo hakwadi yamumuna, au Yaubada anakaibe'u-mo'a yamumuna. 
LUK.18.20	Yaubada yana vehimeya ahe uhalamanena higa keke unakelele keke unaluve'alika keke unakai'afu, tobohiya yana dewa fa'ina keke unagahe-kawowo. Kadu sa'eyana tama be hina unave'amohimohinedi.”
LUK.18.21	Bana kaliva gigayo, “Mena vehimeyai-dina aimo kabi'okuya gavebutu ga'ita'itave'avina be ganunauwena tova adamoya.”
LUK.18.23	Bana kaliva Yesu yana gahe ginogalini-yo nuwana givita-mo'a, fa'ina bana yana walokoloko. 
LUK.18.24	Yesu yana nuwavita gi'ita-yo gigahe gigayo, “Badi wakalivadiyao yadi luku Yaubada yana yo'ogaga agaidiya au vita-mo'ena. 
LUK.18.25	Ka'i yomuyomu lakahina ana egana kameli gaima matane ginaluku, medema vitana. Atu ka'i wakalivana Yaubada yana yo'o agaidiya ginaluku be yana itave'avina againe ginamiyami, medema vita-mo'ena.”
LUK.18.26	Badi gahe-nadi hinogalini-yo higahena higayo, “Ha! Keke tamo hakwadi anafaiweya kibababala ginanuhagani.”
LUK.18.27	Tu Yesu gigayo, “Kaliva adi kibababala keke taudiyao adifaiweya, atu medema Yaubada ana tagalowalowa.”
LUK.18.28	Au Fita gigayo, “U'ita, ime yama melala ahegedi be O againiya avetomuliya.”
LUK.18.29+LUK.18.30	Yesu gigahedi gigayo, “Gagahe velemo'ena gava kaliva yana melala gihegena o vavinena o tobohiyaneyao o tamaneyao o hinaneyao o natuneyao ginuyabuyabudi be higa Yaubada yana yo'ogaga ana luku fa'ina kaliva ginavenuwa'atadi, medema tova adamoya ana laufata lakahina, lakahi-mo'ena gavadi gavadi yamumuna ginavaina, ada kadu tova mulina yawai-vagahina ginanuhagana.”
LUK.18.31	Tu Yesu vetomuliya ana laufata fa'ina hidedemi gigahe-yo yana yo'o tuwelo gisi'aliyedi be gigahedi gigayo, “Wa'ita, Yelusalema againe kananauna ada gavadi gavadi Yaubada bonana ana to'awatalatalaina Iya Tohobu'ela fa'ikuya hi'etoladina, medema matatabuna ginalakayemu. 
LUK.18.32+LUK.18.33	Au yo'o tulidiyao kalivai-dina agaidiya hinahegenauweku be hinahawavelaigeku ada hina'ihawadamaneku hinakiwaliku hinamunukoyokoyoku tu hinaluve'alikaku. Atu tova anaveto againe ganamididi-havagi.”
LUK.18.34	Au hidedemi Yesu givenuwa'atadi tu tomuliya yana gahe matatabuna hifaniyena. E, bonai-nadi ana nuwanuwa sevasevauyana badi agaidiya, ada gavaimi Yesu gigaheyena-ma keke hidahalamaneni.
LUK.18.35	Tu Yesu Yeliko liline giyemuyemu tu tomatakoyo edeya gihiyoto leme fa'ina give'ove'o'ola. 
LUK.18.36	Au yo'o hinauna-ma butudi ginogalini-yo gitoliluvaluva gigayo, “Omi gaveyao?” 
LUK.18.37	Kaliva higahena higayo, “Yesu kwanaNasaledi ginanauna.”
LUK.18.39	Kaliva wai hinagona-ma hidakeyena be higa ginave'amata, tu bana kadu agona gilakata-mo'a gikovadona gigayo, “O Devida bwanenena gavaimi uda'itanuwakabubuyeku.”
LUK.18.40+LUK.18.41	Au Yesu ginumidi givehimeya be tomatakoyo Bana againe hinavega'aulena. Ada ahe Yesu liline gi'ela-yo gitoliyena gigayo, “Gavadi nuwanuwa o fa'iniya ganagani?” Bana gigayo, “Kauveya, nuwanuwaku gada'italele.”
LUK.18.42	Au Yesu gigahena gigayo, “Mata gina'italele. Uvetumaganeku fa'ina ubwaina.” 
LUK.18.43	Auhe'ama matana gi'ita'italele ada Yesu gimulimuliyena tu Yaubada ana egana gikikilakahina. Ada kaliva moya'aidi hi'ita-yo kadu badi Yaubada hihawadavadavana.
LUK.19.1	Tu Yesu Yeliko melala againe giluku be ginanauna. 
LUK.19.2	Medede againe kaliva sa'eyana gimiyami ana egana Sakiusa, ada bana takesi ana toyaudi kikaiwabuna yana walokoloko. 
LUK.19.3	Ada nuwanuwana gavaimi Yesu ana ita'ita ma gina'itana, tu bana kaliva kali'uhona ada kaliva hiyo'oyo'o fa'ina keke anafaiweya gida'itani. 
LUK.19.4	Au wai gimadunagona aihala ana egana sikomoli againe gilaka be gina'itana, fa'ina edai-nadi againe Yesu gi'ela'ela.
LUK.19.5	Yesu ai-nadi inubane giyemu-yo givedadaga gigahena gigayo, “Sakiusa, umaduhobu fa'ina adamoya gilubodaku be ya manuweya buye kanamiyami.” 
LUK.19.6	Auhe'ama gimaduhobu yana wavemwamwala givega'aulena be hina yana manuweya. 
LUK.19.7	Ada kaliva moya'aidi hi'itana againe hivebutu hi'alawoluwolu higayo, “Bana kaliva koyona nonogana againe giluku giwakawaka.”
LUK.19.10	Wa'ita, Iya Tohobu'ela gahobu'ela be badi Yaubada yana eda hifaniyena-ma ganaleledi kadu ganakibababaledi.”
LUK.19.11	Yesu yana yo'o buye kabisona Yelusalema againe hinayemu ada yo'oyo'o hinuwanuwa vaita Yaubada yana abavehimeya kaliva agaidiya auhe'ama gina'ivemogatalina. Medema fa'ina Yesu yana gahe aimo hinuwenuwena tu givebutu gahetalahobuhobu gilukahihiyena. 
LUK.19.12	Gigayo, “Kaliva kikaiwabuna sa'eyana fafali lauveya ginana be tokaiwabu adi maka ginavaina be ginayewana. 
LUK.19.13	Ginana fa'ina yana tofaisewa teni gikovadi be sa'eyana sa'eyana K100 giveledi ada gigahedi gigayo, Hida mani lukimokimone againe wanakivetubugina be wananunauwena yaku yewa'ela ana toveya.
LUK.19.14	Gina tu yana melala kalivadi hivenikohiyena ada tovenuwa'ata hi'iveninisedi be hivemulitawaina higa tokaiwabu lakahina hinagahena hinagayo, Keke nuwanuwama hida kaliva agaimeya ginavetokaiwabu.
LUK.19.15	Hidedemi higahe tu au ai'adi tokaiwabu adi maka givaina be giyewana yana melaleya. Giyemu-yo yana tofaisewa mani giveledi-ma giyowanidi be higa gavaiyehi yadi lukimokimoneya ana tufo buye hivaini-ma ginahalamanena.
LUK.19.16	Au tofaisewa nagona gi'ela gigayo, Kauveya, ya mani K100 gave'atutamo'aina be K1,000 gilakayemu.
LUK.19.18	Tofaisewa anavelu gi'ela gigayo, Kauveya, ya mani K100 gave'atutamo'aina be K500 gilakayemu.
LUK.19.19	Yana tovehimeya gigahena gigayo, Kadu o'eni abavehimeya melala faifi agaidiya unavaina.
LUK.19.20+LUK.19.21	Muliya kadu tofaisewa sa'eyana gi'ela gigayo, Kauveya, hidei ya mani, kalekoya gakevana be gidauda. O kaliva nuwa koyona fa'ina gamatause. Mali kaliva gififaisewa tu o fata uvaivaina, kadu mali kaliva gifahafaha tu o a'a uyauyaudi-kawowo.
LUK.19.22+LUK.19.23	Yana tovehimeya gigahena gigayo, O tofaisewa koyo. Tauni ya gahe amine ganavedewayaugi. O ugahe va ita udahalamaneku iya kaliva nuwaku koyona. Mali kaliva gififaisewa tu iya fata gavaivaina, kadu mali kaliva gifahafaha tu iya a'a gayauyaudi-kawowo. Hidedemi o ugahe tu gavadi-yo yaku mani banika againe keke udaseni? Ka'i udasena digo, yaku mani ana ve'atutamo'ai gadavaina yaku yewa'ela ana toveya.
LUK.19.24	Au ana agetoga liline himidimidi-ma agaidiya gigahe gigayo, Yana mani K100 wanalemana be bana K1,000 gi'abina-ma wanavelena.
LUK.19.25	Badi higayo, Kauveya, yana mani ahe lakahina K1,000.
LUK.19.26	Tu bana gigayo, Gagahemi hai kaliva yana halamana o ka'i yana faisewa Yaubada givelena-ma gi'ita'itave'avina, medema yana halamana o yana abavehimeya ginakivetubugina. Atu hai kaliva yana gava'adi Yaubada givelena-ma keke gina'itave'avini, medema yana halamana kabi'ona Yaubada ginavaihegena be ginamiya-kawowo. 
LUK.19.27	Ma hida nibaikweyao keke nuwanuwadi badi agaidiya ganavetokaiwabu-ma wanakive'avidi be wana'aliyedi matakuya wanaluve'alikadi.” Gahetalahobuhobu au hidede amine.
LUK.19.28	Yesu gilukahihi gihavaina, ana tomuliya edeya ginagoyedi Yelusalema againe hinauna-tu. 
LUK.19.29	Melala luhei Bedefegi kadu Bedani oya ana egana Olive againe hi'iveda'ufodi tu ana tomuliya adi'iselu gigahedi be wai hinanagona. 
LUK.19.30	Gigahedi gigayo, “Omi wai wananagona yuwa melala againe wanaluku, ada wanalukuluku tu doniki natudi ai againe hiluhifona-ma wana'itana. Mena doniki kwaune keke tamo hakwadi boi gidayage. Au wanayauna be wana'aliyena. 
LUK.19.31	Ada ka'i tamo hakwadi ginagahe ginagayo, Gavana fa'ina wayauyauni? au wanagahena wanagayo, Yama Kaiwabu nuwanuwana me'ama.”
LUK.19.32	Au tomuliya adi'iselu gi'iveninisedi-ma hilowoga be hina, ada Yesu gigaheyena amine hinuhagana. 
LUK.19.33	Ada doniki natudi hiyauyauni waganeyao higahedi higayo, “Gavana fa'ina doniki wayauyauni?”
LUK.19.34	Badi higayo, “Yama Kaiwabu nuwanuwana fa'ina.”
LUK.19.35	Au doniki natudi Yesu againe hi'aliyena ada adi aikeva kwaune hiyavelini-yo Bana giyage. 
LUK.19.36	Ada ginauna tu kaliva adi aikeva edeya hiyaveyavelina.
LUK.19.37	Ada Yelusalema liline oya Olive ana eda gihobu againe giyemu-yo ana tomuliya yadi yo'o lakahina hivebutu yadi wavemwamwala Yaubada hihawadavadavana agodi lakahina, Yesu yana gugai fifiwalana tulina tulina hi'itana-ma fa'ina hivesivesiule higayo,
LUK.19.38	au Yaubada ginanuwakabubuye.
LUK.19.38	Kukuya ana toni'inuba lobameya kanadavadavana,
LUK.19.38	Tomiyagetane-mo'ane kanakivekaiwabuna.”
LUK.19.40	Bana gigayo, “Gagahemi ka'i badi hidave'awa'ibodeku digo, kuga aku davadava fa'ina auhe'ama hidakovakova.”
LUK.19.42	Gigayo, “Hoiyoi miYelusalema! Vaita adamoya kukuya ana eda wadahalamaneni tu tova hidevama matami gi'itahowahowa eda wafaniyena. 
LUK.19.43+LUK.19.44	Aimo tova vitana agaimiya ginayemu, nibaimiyao boda hinadudauvina be hinabodabodafifimi-yo melala hinaluyaweyawelina, omi'iyao kadu natumiyao melala ana alahinageya hinaluyaweyaweli-'owomi. Keke tamo kabala hikivetalana-ma aimo kabalahiyana tabone ginada, au moya'aina hinatutuyauyaulena. Au hidedemi hinahuluvimi, fa'ina Yaubada gi'ela be ginakibababalemi-ma ana tova wafaniyena.”
LUK.19.45+LUK.19.46	Yesu miYelusalema gitagi'uvadi gihavaina, manuwa-tafalolo lakahina ana eda'awaneya giluku be givebutu tolukimokimone giwavidi gigahedi gigayo, “Yaubada bonana eto'etoladina gigahe gigayo,
LUK.19.45+LUK.19.46	Yaku manuwa hinavewagana abave'ove'o'ola ana manuwa.
LUK.19.45+LUK.19.46	Hidedemi gigahe tu omi'iyao ma vaita tokai'afu yadi abaga amine wafaisewana.” Hidedemi Yesu gidakeyedi.
LUK.19.47	Ada au aiyeta sa'eyana sa'eyana agaidiya manuwa-tafalolo againe givehavehawala. Atu badi abaveyao ana tofaisewa kikaiwabudiyao kadu Mosese yana vehimeya ana tovehawala kadu yo'o adi tonagona eda hilelena be higa hinaluve'alikana. 
LUK.19.48	Tu eda hilele-wayoga keke adifaiweya, fa'ina yo'o moya'aidi Yesu bonana hivenovenogalena keke nuwanuwadi tamo gahe hinanogalibabuni.
LUK.20.1+LUK.20.2	Tova sa'eyana Yesu manuwa-tafalolo againe kaliva givehavehawaledi kadu Yaubada yana Venuwa'ata Yamumuna fa'ina gilulumamaledi tu abaveyao ana tofaisewa kikaiwabudiyao be Mosese yana vehimeya ana tovehawala kadu kaliva lakahidiyao buye Bana againe hi'ela higayo, “O ugahema, ha'againe ya abavehimeya uvaini-yo boiyesedi mena gaitoma tulina tulina ufifaisewadi? Hakwa'adi mena abavehimeya givele-yo hidedemi uhuluva?”
LUK.20.3+LUK.20.4	Yesu gigayo, “Kadu toliluvaluva sa'eyana agaimiya ganasena. Au omi wanagaheku, hakwa'adi abavehimeya Yoni Tobafitaiso givele-yo kaliva gikivebafitaisoyedi? Ka'i yana abavehimeya Yaubada againe give'inuba o ka'i kaliva agaidiya?”
LUK.20.5	Yesu gigahe-yo badi buye hive'agahegahe higayo, “Ka'i kanagahe vaita Yoni yana abavehimeya Yaubada againe gidave'inuba au Bana ginagayo, Ka'i Yaubada againe digo, gavadi-yo Yoni yana gahe keke wadavetumaganeni? 
LUK.20.6	Tu ka'i kanagahe vaita kaliva agaidiya gidave'inuba, kaliva moya'aidi hinatutuve'alikada, fa'ina badi hinuwave'avina vaita Yoni Yaubada bonana ana to'awatalatalaina.”
LUK.20.7	Hidedemi hinuwanuwa fa'ina Yesu yana toliluvaluva hidemi hifatana higayo, “Ka'iwa. Ime keke adahalamaneni.”
LUK.20.8	Au Yesu gigahedi gigayo, “Omi keke wadagaheku fa'ina, meda anafaiweya Iya keke ganavenuwa'atami hade'againe yaku abavehimeya give'inuba-yo hida gaitoma gafifaisewadi.” Au hidemi Yesu gigahe.
LUK.20.9	Tu Yesu badi tonagona bonadi gifata-yo yo'o agaidiya gahetalahobuhobu hidede amine gilukahihiyena gigayo, “Kaliva sa'eyana ai guwana ana egana kelefi yana babi againe gifahana, ada kaliva tufoidi faha ana to'itave'avina gisedi tu yana melala gihegena gina mali fafaliya gimiyami lauva tunugina. 
LUK.20.10	Himiyami tu kelefi ana aikolu ana tova giyemu againe, tonifaha ana agetoga faha ana to'itave'avina agaidiya gi'iveninisena be yana faha guwana tufona hinavelena fa'ina. Atu to'itave'avina agetoga himununa be makagekagena hiwavina. 
LUK.20.11	Au kadu agetoga velugana gi'iveninisena tu to'itave'avina himununa be hikivekoyo-mo'ena au makagekagena hiwavina. 
LUK.20.12	Kadu agetoga anaveto gi'iveninisena ada hida kalivai-nadi hi'iveki'onina be ala kwaune hihegevihilena.
LUK.20.13	Au tonifaha gigahe gigayo, Gavadi ganagani? Natuku natu'ase'aseku gana'iveninisena. Ka'i bana'e hinave'amohimohinena. Hidemi gigahe.
LUK.20.14	Tu to'itave'avina hi'ita-yo taudiyao hive'agahegahe higayo, Hida hima bana ana hilafa. Kanaluve'alikana be higa yana babi taudeyao kanavaina. 
LUK.20.15	Au ala kwaune hituwa'atugena be hiluve'alikana.”
LUK.20.15	Au hidedemi Yesu gigahe tu gitoliluvaluva gigayo, “Wananuwanuwa. Tonifaha badi to'itave'avina agaidiya gavaimi ginaga? 
LUK.20.16	Au ginayewa'ela be ginaluve'alikadi ada yana faha to'itave'avina velugadiyao nimadiya ginasena.” Tovanenega hinogalini-yo higahe higayo, “Au keke, keke-mo'a.”
LUK.20.17	Ogola manuwa ana to'aiyogona hikilowena-ma
LUK.20.17	au holili'abi manuwa hinafane-mo'ane gimidimidi.
LUK.20.20	Tu badi miYuda adi tonagona keke adifaiweya Yesu hinamadukive'avini fa'ina, aimo hilulubodena ada yadi kaliva tufoidi hivegidedi be yo'o hinafadiya hinanaukau tu vaita kaliva velemodi amine hinahuluva. Nuwanuwadi Yesu tamo yana bonalaufata againe hinavebauna be higa adifaiweya kabemani yana wafaiwala ma yana abavehimeya againe hinahegenauwena. 
LUK.20.21	Au tonaukau hitoliluveluvena higayo, “Tovehawala, ime ahalamanena ya gahe ya vehawala au tunutunugina, kadu kaliva moya'aidi u'itadi leleleya tu Yaubada yana eda fa'ina uvehavehawala velemo'ena. 
LUK.20.22	Au anatoliye, kwanaLoma yada tokaiwabu lakahina Sisa againe takesi kanasena, ka'i medema gilubodana o ka'i keke?”
LUK.20.23+LUK.20.24	Hidedemi hitoliluvaluva tu Yesu yadi nuwanuwakau gi'ayaunena ada gigahedi gigayo, “Mani kabala wanavehawaleku. Hida hakwadi magigina? Kadu hakwadi ana egana mene kabala againe hikilumini?” Badi higayo, “Bana Sisa.”
LUK.20.25	Bana gigahedi gigayo, “Au hadema Sisa yana lokoloko, medema Sisa againe wanasena. Kadu hadema Yaubada yana lokoloko, medema Yaubada againe wanasena.”
LUK.20.26	Au keke adifaiweya Yesu yana bonalaufata againe hinavebauni-yo ginakoyo kaliva matadiya. Ada yana bonalaufata fa'ina hiyaulowoga ada au hive'amata.
LUK.20.27	Tu tonagona tafatafalolodiyao adi egana Sadusi tufoidi Yesu againe hi'ela be hinatoliluveluvena. Badi'iyao ma higahe vaita aimo tova mulina to'alika keke hinamididi-havagi. 
LUK.20.28	Badi higayo, “Tovehawala, Mosese yana buki-vehimeya againe hidede amine gi'etoladi. Ka'i kaliva sa'eyana kwamayoku ginanagina ada natudi keke tu gina'alika, au kaliva tobohiyana yana vayasi anafaiweya gidanagina be tobohiyana ana hilafa fa'ina natuneyao gina'ivetubugidi. Au vehimeya hidede amine Mosese giveleda. 
LUK.20.29	Au kaliva tobohiyaneyao seveni himiyami tu tomo'ainagona kwamayoku ginagina ada natudi keke tu gi'alika. 
LUK.20.30+LUK.20.31	Ada taina yana vayasi ginagina ada natudi keke tu gi'alika. Meda anafaiweya kaliva anaveto be hinunauwena tu taina kaliva anaveseveni natuna keke tu gi'alika. 
LUK.20.32	Muliya-mo'ane kadu kwamayoku gi'alika. 
LUK.20.33	Au kaliva adiveseveni kwamayoku sa'eyana hinagina fa'ina, aimo tova mulina kaliva hinamididi-havagi ana toveya bana kwamayoku-nadi ma gava kaliva vavinena?”
LUK.20.34	Tu Yesu bonadi gifatana gigayo, “Badi kaliva vevine hida aituhai-nadi babiya himimiyami-ma hinaginagi hivenavenagi. 
LUK.20.35+LUK.20.36	Atu badi gaveyao Yaubada givehawadi vaita gilubodadi be alikeya hinamididi-havagi be aimo tova mulina aituhai-nadi againe hinamiyami, medema keke hinanagi, kadu keke hina'alika-havagi fa'ina yadi miyami badi lobama ana tovenuwa'ata yadi miyami amine. Kadu Yaubada alikeya ginasivemidididi fa'ina, badi Yaubada natuneyao. 
LUK.20.37	Omi wagahegahe vaita to'alika keke hinamididi-havagi tu kaliva velemona hinamididi-havagi ma Mosese tauna yana buki againe givehawaleda. Wa'ita, ai giyabelina tu keke gida'alahini ma kahihina againe Mosese Kaiwabu givewagana Abelahamo yana Yaubada kadu Aisake yana Yaubada kadu Yakobu yana Yaubada, badi kalivai-dina alu'aluwadi yawayawadi himimiyami amanadi. 
LUK.20.38	Bana Yaubada ma keke ali'alikadiyao yadi Yaubada, au kaliva alu'aluwadi yawayawana yadi Yaubada, fa'ina badi kalivai-dina tuwai-mo'ena hi'alika-ma adamoya wayawaidi Yaubada matane himimiyami.”
LUK.20.39	Hidedemi Yesu gigahe-yo Mosese yana vehimeya ana tovehawala tufoidi higahe higayo, “Tovehawala, ubonalaufata yamumuna.” 
LUK.20.40	Yesu bonadi gifatana yamumuna fa'ina badi tonagona tafatafalolodiyao toliluvaluva kadu keke velugana hidaseni, au himatauta fa'ina hi'ilova.
LUK.20.41	Tu Yesu tonagona tafatafalolodiyao agaidiya toliluvaluva gisena gigayo, “Gavadi-yo tovehawala higahe vaita Yaubada yana Tovegida ana egana Keliso Devida bwanenena? 
LUK.20.42+LUK.20.43	Bana Devida tauna Same ana buki againe gigahe gigayo,
LUK.20.42+LUK.20.43	Bana Yaubada Kaiwabu iya yaku Kaiwabu gigahena gigayo,
LUK.20.42+LUK.20.43	Nima i'atagikuya unahiyoto. O unamiyami tu
LUK.20.42+LUK.20.43	nibaimomo ageyafayafaniya ganasedi.
LUK.20.44	Au hidede amine Devida Keliso givewagana yaku Kaiwabu, tu gavaiya'amine yana Kaiwabu kadu bana bwanenena muliya gitubuga amanadi?”
LUK.20.45+LUK.20.46	Yesu au hidemi givehawala ada kaliva moya'aidi aimo hivanevanenega tu ana tomuliya givenuwa'atadi gigayo, “Taumiyao wana'itave'avimi be Mosese yana vehimeya ana tovehawala yadi dewa keke nuwami gina'abini. Nuwanuwadi aikeva tunugina hina'oseni-yo abakimokimone againe hinanunudadana be kaliva hinalusiuleyedi kadu hinagayo, Velemodi. Nuwanuwadi manuwa-abavehawala ana egana sinagogi agaidiya kadu avemwamwala againe abavetoga kikaiwabuna againe hinavetoga. 
LUK.20.47	Ada sikwasikwadiyao yadi lokoloko hilemadi ada hive'ove'o'ola-fa'ila be higa kaliva hinahawaveyamumuyedi. Yadi koyona ve'o'ola-fa'ila againe hikevana fa'ina adi vita gavatubuga hinanuhagana.” Au hidedemi Yesu givenuwa'ata.
LUK.21.1	Yesu manuwa-tafalolo lakahina againe givetoga ada gi'italele be wakalivadiyao yadi velekawowo abavedodoga againe hiseusena-ma gi'itadi. 
LUK.21.2	Kadu sikwa koyokoyodi gi'itadi, hi'ela kabala kukwauhina luhei hidodona. 
LUK.21.3	Au gigahe gigayo, “Gagahe velemo'ena wakalivadiyao yadi velekawowo mani lakahina hidodona tu hida sikwa koyokoyodi yadi velekawowo kabi'ona againe hitubuhegedi. 
LUK.21.4	Fa'ina badi wakalivadiyao yadi mani tufonaga hidodona ada yadi tufo lakahina aimo gidadauda, tu badi sikwa koyokoyodi gavadi againe adiga o adi kaleko hidakimonena-ma mani-nadi matatabuna hidodo-'owona.”
LUK.21.5	Tu Yesu ana tomuliya tufoidi manuwa-tafalolo lakahina hiyofeyofena higayo, “U'ita, manuwa ana kabala gavavewaga! Kaliva yadi abahawahega againe manuwa hivevigauna.” 
LUK.21.6	Bana Yesu bonadi ginogalini-yo gigahe gigayo, “Hida manuwa wa'ita'itana-ma tova gi'ela'ela be badi nibaimiyao hinaluyaweyaweli-'owona. Kabala againe hikivetalana tu aimo keke tamo kabala kabalahiyana tabone ginada, au moya'aina hinatutuyauyaulena.”
LUK.21.7	Badi higayo, “Tovehawala, gava tova hidedemi ginalakayemu? Gava aituha ana'ita-yo anahalamaneni mena gaitomai-dina ulukahihiyedi-ma kabisona hinalakayemu?”
LUK.21.8	Yesu gigayo, “Aituha hidede amine. Taumiyao wana'itave'avimi be keke tamo hakwadi yana fwaya againe ginanuwa'abiyemi. Fa'ina aimo kaliva moya'aidi hina'ela aku egana hinayakahina hinagayo, Kaliva Yaubada givegidena-ma iya kaliva-mo'eku. Kadu hinagayo, Keliso yana yewa'ela ana tova giluveda'ufo-mo'a. Tu bonadi keke wanavenogaleni. 
LUK.21.9	Kadu aituha sa'eyana ma gaviya kadu vekwageya moya'aina valeyadi wananogalina againe keke ase'asemi gina'akolukoluni lakahina. Mena gaitoma anafaiweya gidalakayemu tu tova ana lauyabu keke auhe'ama ginamadulakayemu.” Au hidemi Yesu givenuwa'atadi.
LUK.21.10	Kadu Yesu gigayo, “Yo'o sa'eyana mali yo'o buye hinave'amunumunuga, kadu fafali sa'eyana mali fafali buye hinalulugaviya. 
LUK.21.11	Fafali tulina tulina agaidiya li'uli'u lakahina kadu lokabudubudula kadu aulolo koyona nudamadamanina hinalakayemu. Ada abamatauta kadu iya'iyaya ase'asekolukoludi lobameya hinalakayemu.
LUK.21.13	Au higa tova yamumuna be Iya fa'ikuya wana'awatalatalaina. 
LUK.21.14+LUK.21.15	Kadu yami bonalaufata aimo kotu againe fa'ina keke wanavenuwanauna, fa'ina kotu againe wanamidi ana toveya gana'alavelevelemi kadu gananuwahuyavelemi be nibaimiyao agaidiya keke tamo hakwadi anafaiweya yami gahe ginamadubodani o ka'i ginavele'atuyewemi. 
LUK.21.16	Ada tamamiyao hinamiyao o tobohiyamiyao o tubudelideli o ami kusebo nonogana tovehimeya agaidiya hinahegenauwemi, ada hinavehimeya be tufoimi hinaluve'alikami. 
LUK.21.17	E, omi yaku kaliva fa'ina moya'aidi hinavenikohiyemi. 
LUK.21.18	Atu u'umi keke tamo gina'agologolohi, au yamumumiyao wanamiyami. 
LUK.21.19	Ada yami atuvefa'ila againe yawai-vagahimi wananuhagana.
LUK.21.21	Medema tovai-nadi omi Yudiya ana fafaliya wanamiyami-ma au oyeya wana'ota, kadu omi melala hinagene wanamiyami-ma melala wananuyabuyabuna, ada omi wala'aiya wanamiyami-ma keke wanayewami melaleya. 
LUK.21.22	Fa'ina hida aiyetai-dina agaidiya Yaubada miYuda ginavematahiwadiyemi be higa gavaimi Bana bonana eto'etoladina gigaheye-vagahini, medema ginalakayemu velemo'ena. 
LUK.21.23	Hoiyoi vevine wahifugadi kadu vevine natudiyao aimo hivehuvehuhudi amanadi! Fa'ina medema tovai-nadi mulolova lakahina omi miYuda yami fafali againe ginalakayemu, ada Yaubada yana ila'a wananuhagana. 
LUK.21.24	Nibaimiyao feto againe tufoimi hinaluve'alikami, tufoimi hinakive'avimi be fafali tulina tulina agaidiya hinanauwemi. Ada yo'o tulidiyao Yelusalema hinavagatagona be hinanunauwena tu yo'o tulidiyao yadi abavehimeya ana tova Yaubada gisena-ma ginahavaina ana maka.
LUK.21.26	Kaliva yadi matauta fa'ina hina'enota'u, kodulele babiya ginalakayemu-ma fa'ina asekolukolu againe keke ma'ita hina'ilova. Hinamatauta fa'ina lobama ana gaitoma fifiwaladiyao adi iviya gina'atuliyeliyedi. 
LUK.21.27	Hidedemi lobama ana loi hinahuluva tu Iya Tohobu'ela buhibuhi tabone gayewayewa'ela-ma hina'itaku. Yaku wafaiwala kadu yaku wamahalina ve'akinamanamalina gayewayewa'ela-ma hina'itaku. 
LUK.21.28	Hida gaitomai-dina hinavebutu hinalakayemu wanamididi-mo'a wanavedadaga, fa'ina ami tutuvehobu tova kabi'ona wananuhagana.” Au hidedemi Yesu givenuwa'ata.
LUK.21.29	Kadu Yesu badi agaidiya gigahetalahobuhobu gigayo, “Lalava kadu ai moya'aina adi dewa wananuwenuwena. 
LUK.21.30	Ai hinatafa ma taumiyao nuwamiya wa'itahalamanena wagayo, Kauwana yana tova giluvedaveda'ufo. 
LUK.21.31	Meda anafaiweya mena aituhai-dina hinalakayemu ma wana'itadi againe, au wanahalamanena tova kabisona kaliva Yaubada yana itave'avina againe hinamiyami be ase'asediya ginavehivehimeya.
LUK.21.32	Gagahe velemo'ena hida tova ana yo'o keke moya'aidi hina'alika-'owoga tu nagona mena gaitomai-dina moya'aina hinalakayemu. 
LUK.21.33	Lobama be babi ginayawowola tu bonaku keke ginayawowola, au ginaduva-vagata.
LUK.21.35	Fa'ina tovai-nadi tomiyababi moya'aidi fafali tulina tulina agaidiya ginavefuta'adi. 
LUK.21.36	Tova moya'aina wanavanevanenega kadu wanave'ove'o'ola be higa Yaubada ginafaiwalavelemi-yo mena vitai-dina hinalakayemu-ma agaidiya wana'atuvefa'ila, kadu Iya Tohobu'ela matakuya amifaiweya wanamidi.” Au hidedemi Yesu givenuwa'ata.
LUK.21.37	Tu aiyeta sa'eyana sa'eyana agaidiya Yesu manuwa-tafalolo lakahina againe givehavehawala, ada mala gibobogi gilolowoga ginana oya Olive ginunauda. 
LUK.21.38	Ada kaliva moya'aidi manuwa-tafalolo againe hi'eno'enohobu be bonana hinanogalina.
LUK.22.2	Ada badi abaveyao ana tofaisewa kikaiwabudiyao kadu Mosese yana vehimeya ana tovehawala eda hilelelena be gavaimi Yesu hinaluve'alikani, tu yo'o himatausedi. 
LUK.22.3	Hidemi hinuwanuwa tu Yudasi-Isikaliyota ase'asene Setani giluku, bana Yesu yana yo'o tuwelo kalivana. 
LUK.22.4	Au gina abaveyao ana tofaisewa kikaiwabudiyao kadu tuilala adi tonagona buye hilulukahihi be gavaimi Yesu badi agaidiya ginahawavemogataleni. 
LUK.22.5	Au badi nuwadi giyamumu ada higahe higa vaita mani hinavelena. 
LUK.22.6	Ada bana gigayo, “Au yamumuna.” Au gina tu tova yamumuna gilelena be badi agaidiya ginahawavemogatalena yo'o keke hinavaga'auta againe.
LUK.22.7	Himiyami tu tafalolo ana egana Beledi keke Wa'isina ana tova giyemu, medema tovai-nadi Abamaduviviya ana sifi kabi'odiyao himunumunudi. 
LUK.22.8	Au Yesu Fita be Yoni gi'iveninisedi gigahedi gigayo, “Wana Abamaduviviya a'ana wakidewedeweni be buye kana'a.”
LUK.22.9	Higahena higayo, “Ha'againe nuwanuwa anakidewedeweni?”
LUK.22.10	Bana gigayo, “Wanogali! Melala againe ahe wanayemu-yo kaliva gufa watuwavina gi'avalana-ma ginamaduhagami. Au wanamuliyena be gava manuwa againe ginaluku mededei buye wanaluku. 
LUK.22.11	Au tonimanuwa wanagahena wanagayo, Tovehawala gigahe gigayo, Hadema vetawana Iya fa'ikuya uhawahegeni be Abamaduviviya a'ana aku tomuliya buye ana'ani? 
LUK.22.12	Ada vetawana lakahina manuwa getane ivi ahe hi'iyaveyavela-ma ginavehawalemi. Mededei wanakidewadewa.”
LUK.22.13	Au tomuliya adi'iselu hina ada Yesu gilukahihiyena amine hinuhagana. Au Abamaduviviya a'ana hikidewedewena.
LUK.22.14	Tu au ana tova ahe gilakayemu againe, Yesu gi'enolukekela ada badi afositolo Bana buye hi'enolukekela. 
LUK.22.15	Ada gigahedi gigayo, “Iya nuwanuwaku lakahina hida Abamaduviviya a'ana omi buye kana'ana. Nagona kana'a, muliya yaku tagiya ginalakayemu. 
LUK.22.16	E, gagahemi Abamaduviviya a'ana keke-mo'a kadu gana'a-havagileni tu tova mulina hida a'a ana nuwanuwa badi Yaubada yana yo'ogaga agaidiya hinaluku-ma nuwahinagediya ginalakayemu velemo'ena yo gana'ana.”
LUK.22.17	Gigahe-yo au gowa givaina digo Yaubada againe givesiule gitunena gigayo, “Hida wavaini be agaimiya wanafolaka. 
LUK.22.18	E, gagahemi aimo keke tamo oine ganayu-havagileni tu tova mulina Yaubada yana avemwamwala ana tova ginalakayemu, kadu oine ganayuna. Mena avemwamwalai-nadi badi yana yo'ogaga agaidiya hiluku-ma fa'idiya gisena.”
LUK.22.19	Au a'a givaina digo givesiule gikihinena au ana tomuliya giveledi gigayo, “Hida wowoku gahawahegena-ma omi fa'imiya. Hidede amine tova moya'aina wananuwa-nunauyeku.”
LUK.22.21	Tu wa'ita, bana'e nibaikweyao agaidiya ginahawavemogataleku-ma, we'a buye atogaluga be a'a'au'a. 
LUK.22.22	Au Iya Tohobu'ela gana'alika tuwai-mo'ena Yaubada givehimeya amine, tu hoiyoi bana kaliva nibaikweyao agaidiya ginahawavemogataleku amanadi! Bana'e vita lakahina ginanuhagana.” 
LUK.22.23	Au hivebutu hive'atolitoli higa vaita hakwadi badi agaidiya medede amine ginahuluva.
LUK.22.24	Kadu'e, ana tomuliya kaiwabu hivekwageyena ka'i hakwadi badi agaidiya kaiwabu againe wai ginago-mo'eni kaliva matadiya. 
LUK.22.25	Ada Yesu gigahedi gigayo, “Yo'o tulidiyao adi tokikaiwabu yadi wa'agodadaga hi'ita'itave'avidi, kadu yadi tovehimeya taudiyao hivewagadi tonuwakabubu. 
LUK.22.26	Tu omi'iyao ma keke medede amine wanahuluhuluva. Hai kaliva kikaiwabu-mo'ena, medema ginavekwana-we'owe'o. Kadu hai tonagona, medema tobohiyaneyao agaidiya ginave'agetoga. 
LUK.22.27	Fa'ina hakwadi kikaiwabu-mo'ena? Ka'i bana'e givetoga be gi'au'a amanadi o ka'i bana'e give'agetoga amanadi? Au bana'e givetoga gi'au'a amanadi, tu Iya'eku agetoga amine hinafamiya gamimiyami. 
LUK.22.28	Tu omi'iyao vita tulina tulina ganuhagana-ma agaidiya lilikuya wamidi be wavelugaku kalivai-mina. 
LUK.22.29	Ada Kamaku abavehimeya giveleku amine, meda abavehimeya omi ganavelemi. 
LUK.22.30	Tova mulina yaku wa'abavehimeya ganamiyami ana toveya, yaku tolameya wana'au'a wanayuyu kadu didiga'u'uya wanavetoga miIsileli ami yo'o tuwelo kalivai-dina wanavedewayaugidi.”
LUK.22.32	Tu o fa'iniya gave'o'ola be ya vetumagana Yaubada againe keke ginahavaini. Ada aimo Iya agaikuya ahe unahagavila againe tobohiyamomo ase'asedi unakivevatuna.”
LUK.22.33	Tu Fita gigahena gigayo, “Kauveya, iya gahawahegeku be O unaluku deliya kadu iya buye kanaluku. Ka'i O una'alika kadu iya buye kana'alika.”
LUK.22.34	Yesu gigayo, “Fita o ganagahe. Tova adamoya kamukamu keke ginakwage tu nagona unamidivekekeyeku tohiye vaita keke udahalamaneku.”
LUK.22.36	Au Bana gigayo, “Tova adamoya hakwadi yana wamani, au gidavaina be gidanauwena, meda anafaiweya vainuwana. Kadu hakwadi yana feto keke, au ana aikeva gidatunedamanena be yana feto gidakimonena. 
LUK.22.37	Fa'ina agaimiya ganagahe, gavaimi tuwai-mo'ena Veyao Tuwaina ana buki Iya fa'ikuya gigaheye-vagahina, anafaiweya medemi gidalakayemu velemo'ena gigayo,
LUK.22.37	Hivaita bana'e tokoyona adi yo'o kalivana.
LUK.22.37	E, gavaimi tuwai-mo'ena Aiseya Iya fa'ikuya gi'etoladina, medemi adamoya gilakalakayemu.”
LUK.22.38	Yesu gigahe-yo badi higayo, “Kauveya u'ita, hide'i feto luhei.” Bana gigayo, “Au adafata.”
LUK.22.39	Tu Yesu Yelusalema gihegena be gina oya Olive againe yana huluva tova moya'aina amine. Ada ana tomuliya hivebwa'uliyena. 
LUK.22.40	Ada ahe hiyemu-yo gigahedi gigayo, “Wanave'ove'o'ola be keke aladibidibi againe wanaluku.” 
LUK.22.41+LUK.22.42	Au gina kabala ka'atugena ana lauva amine be tugana give'etodonena give'ove'o'ola gigayo, “Kamaku, ka'i ya nuwanuwa amine digo, hida aulolo ana gowa udavaihegena tu keke yaku nuwanuwa amine, au ya nuwanuwa amine unahuluva.” 
LUK.22.43	Hidede amine give'o'ola-yo lobama ana tovenuwa'ata sa'eyana giyemu gilemena. 
LUK.22.44	Tu ase'asena gi'aulolove'ine fa'ina, yana ve'o'ola againe gifaiwala-mo'a au gihitana ana hitana vaita dayaga babiya gidahelohelolo amine.
LUK.22.45+LUK.22.46	Ada give'o'ola gihavaina, gimidi ana tomuliya agaidiya giyewana, badi yadi wanuwavita fa'ina hidauda-ma gigahedi gigayo, “Gavana fa'ina wadadauda? Wamidi wanave'ove'o'ola be keke aladibidibi againe wanaluku.”
LUK.22.47	Gigahegaheni yo'o hilakayemu, ada kaliva ana egana Yudasi ginagoyedi, bana Yesu yana yo'o tuwelo kalivana. Au Yesu liline gi'ela be higa ginaveyaugina. 
LUK.22.48	Tu Yesu gigahena gigayo, “Yudasi, ka'i hima veyauga againe Iya Tohobu'ela nibaikweyao agaidiya unahawavemogataleku?”
LUK.22.49	Au Yesu ana tomuliya gavadi ginalakayemu ma hi'ita-yo higayo, “Kauveya, ka'i feto againe kanamunudi?” 
LUK.22.50	Ada tomuliya sa'eyana abaveyao ana tofaisewa adi tokaiwabu ana agetoga gilauna tagana wa'i'atagine giluyo'ena.
LUK.22.51	Tu Yesu gigayo, “Auwe gimiya.” Au tagana gikivefosena be gisiveyawana.
LUK.22.52	Ada abaveyao ana tofaisewa kikaiwabudiyao kadu tuilala kadu kaliva lakahidiyao hi'ela vaita hidakive'avina be hidanauwena-ma agaidiya Yesu gigahe gigayo, “Vaita Iya tomunugakai'afu amine yo wa'ela wafetomiyao wafulumamiyao. 
LUK.22.53	Tova tova manuwa-tafalolo againe omi buye kamiyami tu keke wadakive'aviku. Atu tova adamoya ma yami tova higa umalovana yana abavehimeya giyemu.”
LUK.22.54	Yesu gigahe-yo au hikive'avina be hinauwena abaveyao ana tofaisewa adi tokaiwabu yana manuweya. Bana Fita wai gimulina lauveya. 
LUK.22.55	Atu ahe hiyemu be manuwa eda'awana hinafane ai hikulina digo buye hihiyoto-ma againe, Fita gi'ela badi buye hihiyoto. 
LUK.22.56	Gihiyoto tu agetoga kwamayoku sa'eyana ai mahaline Fita gi'itana, ada gi'itadonedonena gigayo, “Hei! Hidema kalivai-nadi kadu Bana'e buye himiyami.”
LUK.22.57	Tu gihawavekema gigayo, “Kwamayoku, Bana kalivai-nadi iya keke gadahalamaneni.”
LUK.22.58	Himiyami tu kadu kaliva sa'eyana Fita gi'itana gigahe gigayo, “Kadu o'eni sa'eya agaidiya.” Fita gigayo, “Kaliva iya keke.”
LUK.22.59	Bai sa'eyana himiyami tu kadu kaliva velugana gigahedona gigayo, “Au makewa hidema kalivai-nadi Bana'e buye himiyami, fa'ina bana kadu kwanaGalili!”
LUK.22.60	Tu Fita gigayo, “Kaliva, gavaimi ugahegahe ma iya keke gadahalamane.” Ada auhe'ama aimo gigahegaheni kamukamu gikwage. 
LUK.22.61	Ada Kaiwabu gihagavilana be Fita gi'itadonena. Au Fita Kaiwabu yana gahe nuwana gi'afolena gigahena gigayo, Kamukamu keke ginakwage tu nagona unamidivekekeyeku tohiye. 
LUK.22.62	Ada gina yuwa kabu'avane gitagitagi agona lakahina.
LUK.22.63	Tu badi kalivai-dina Yesu hikive'avina-ma hivebutu hihawahawavelaigena himunumununa. 
LUK.22.64	Kadu matana kalekoya hisebodana au hitoliluvaluva higayo, “Hakwadi gimunumunu-ma mene u'ayauneni?” 
LUK.22.65	Kadu wonakoyokoyo moya'aina againe hi'ihawadamanena.
LUK.22.66	Tu mala gilauna abaveyao ana tofaisewa kikaiwabudiyao kadu Mosese yana vehimeya ana tovehawala higa miYuda yadi Koniselo hivaga'auta, ada Yesu hinauwena yadi vaga'auta againe.
LUK.22.67	Tu gigahedi gigayo, “Ka'i ganahawavemogatala, keke-mo'a wanavetumaganeku. 
LUK.22.68	Kadu ka'i agaimiya ganatoliluvaluva, keke bonaku wanalaufata. 
LUK.22.69	Tu tova adamoya Iya Tohobu'ela abavetoga kikaiwabuna Yaubada Tofaiwala-mo'a i'atagine ganahiyoto be ganamiyami.”
LUK.22.70	Au moya'aidi hitoliyena higayo, “Ka'i O'eni Yaubada Natuna?” Ada gigahedi gigayo, “Wagahe amine Iya'eku.”
LUK.22.71	Au higayo, “Kadu kaliva velugadiyao yana hawatagona Yaubada againe hinahawavemogatalena-ma keke kanalele. Au taudeyao Bana Tauna awane ahe kanogalina.”
LUK.23.1	Tu badi miYuda yadi Koniselo moya'aidi hitowamidi be Yesu Failato againe hinauwena. 
LUK.23.2	Ada hivebutu hihawavekoyoyena higayo, “Hidema kalivai-nadi anuhagana, Bana ime miYuda yama yo'o ginuwa'abiyedi be omi miLoma hinavekwageyemi. Gihawatama higa vaita Loma Tokaiwabu lakahina Sisa againe keke takesi anaseni. Kadu gigahe vaita Tauna Yaubada yana Tovegida Keliso, higa vaita Bana'e tokaiwabu lakahina.”
LUK.23.3	Au Failato gitoliyena gigayo, “Ka'i O'eni miYuda adi Tokaiwabu?” Yesu gigayo, “Au ugahe amine Iya'eku.”
LUK.23.4	Tu Failato abaveyao ana tofaisewa kikaiwabudiyao be yo'oyo'o agaidiya gigahe gigayo, “Keke tamo koyona hida kalivai-nadi againe gadanuhagani.”
LUK.23.5	Tu badi kaliva hikwagekwageye-mo'ena higayo, “Yana vehawala againe yo'o nuwadi gisigadagadalina. Galili againe givebutu tu ginauwena Yudiya ana fafali matatabuna agaidiya au gi'ela hidedei.”
LUK.23.6	Tu Failato hidedemi ginogalina againe, gitoliluvaluva gigayo, “Ka'i hida kalivai-nadi kwanaGalili?” 
LUK.23.7	Galili ma Helodi yana abavehimeya againe gidauda, ada ahe gihalamanena bana kwanaGalili au Helodi againe gi'iveninisena, medema tovai-nadi bana tauna Yelusalema againe gimiyami.
LUK.23.9	Au toliluvaluva moya'aina Yesu againe giyakahina, tu keke gidabonalaufata. 
LUK.23.10	Abaveyao ana tofaisewa kikaiwabudiyao kadu Mosese yana vehimeya ana tovehawala himidimidi, yadi wa'ago'uga hihawahawavekoyoyena. 
LUK.23.11	Ada Helodi yana tolugaviya buye hihawave'iyoyohoyena kadu hihawavelaigena. Au vaigau yamumu-mo'ena hive'oseni-yo Failato againe giveyewana. 
LUK.23.12	Ada medema aiyetai-nadi Helodi Failato buye hiveyao, tuwaina ma hive'avenivenibaina.
LUK.23.13	Tu Helodi Yesu Failato againe giveyewana tu Failato abaveyao ana tofaisewa kikaiwabudiyao be miYuda adi tonagona velugadiyao kadu yo'o buye gikovavaga'auhidi. 
LUK.23.14	Au gigahedi gigayo, “Hidema kalivai-nadi iya agaikuya wahege'aliyena, vaita yo'oyo'o nuwadi gidasigadagadalini tu wa'ita, matamiya gatoliluveluvena ma keke tamo vita yami hawavekoyo amine Bana againe gadanuhagani. 
LUK.23.15	Meda anafaiweya Helodi yana koyona gilele-wayoge, au ime agaimeya giveyewana. Keke tamo gavadi koyona gidafaisewani tu gadamiyaluve'alikana. 
LUK.23.16	Fa'ina ganavehimeya be tolugaviya bulava againe hinalauni-yo ganayauna.”
LUK.23.16	[ 
LUK.23.17	Tu miLoma adi vehimeya sa'eyana ma tafalolo ana egana lobama ana tovenuwa'ata yana Abamaduviviya againe yogoyogonina sa'eyana gidayauyauna be miYuda agaidiya gidahawahawahegena.] 
LUK.23.18	Au moya'aidi tamotamo'aine hikova higayo, “Wadema kalivai-nadi uluve'alikani tu Balaba uyau.” 
LUK.23.19	Bana Balaba ma tobohiyaneyao buye Yelusalema againe hive'atalalakalaka be kaliva hiluve'alikadi, ada medema fa'ina Balaba deliya hisena.
LUK.23.20	Failato nuwanuwana Yesu ginayauna fa'ina yo'oyo'o gigahe-havagiledi. 
LUK.23.21	Tu hihawahawaya'ala higayo, “Wanakivekelosena, wanakivekelosena.”
LUK.23.22	Au tova anaveto gigahedi gigayo, “A! Gavadi yana koyona? Keke tamo gadanuhagani tu gadamiyaluve'alikana. Au ganavehimeya be hinalauni-yo ganayauna.”
LUK.23.23	Tu higahegaheya'aya'ala agodi lakahina againe hikovakova higa vaita kelose againe gina'alika. Au yadi kovadona-luya'aya'ala againe Failato bonadi gi'abina. 
LUK.23.24	Au gihawahegedi be yadi ve'o'ola amine givehimeya. 
LUK.23.25	Kaliva vekwageya luve'alika fa'ina deliya hisena-ma giyauna, bana'e hive'o'olena kalivai-nadi, tu Yesu givetalaiyena be gavaimi hinuwanuwa amine hinahuluvina.
LUK.23.26	Tu Yesu hinauwena. Hinauna tu kaliva sa'eyana, kwanaSailini ana egana Saimoni himaduhagana. Bana wala'aiya gitauya be Yelusalema againe ginauna. Au hikive'avina digo kelose hive'avalani tu higayo, “Ulau'avala be Yesu muline una.”
LUK.23.27	Ada yo'o lakahina hivebwa'uliyena, vevine buye'i. Ada badi vevine ase'asedi hi'atu'atutagona tu Yesu fa'ine hitagitagi'awafatafata. 
LUK.23.28	Yesu badi agaidiya gihagavilana gigayo, “MiYelusalema vevine, keke Iya fa'ikuya wanatagiya. Au taumiyao fa'imiya wanatagi, kadu natumiyao fa'idiya wanatagi. 
LUK.23.29	Wanogali! Aimo tova vitana ginayemu be wanagahe wanagayo, Badi kakalidiyao ma hagihagidiyao! Vevine keke hidavenatuna keke hidavehuvehuhu-ma hagihagidiyao! 
LUK.23.30	Au hinavebutu oya agaidiya hinagahe hinagayo, Ho oya, wadadobomi be wadavetalabodama. Kadu oya kabi'odi agaidiya hinagayo, Wadasevauyema. 
LUK.23.31	Ka'i Iya vaita ai mahi'ina amine aku vita keke ma hidedemi hinahuluviku, aimo miYelusalema vaita ai bouna amine adi vita lakahina ma hinakivekoyo-mo'edi.”
LUK.23.32	Kadu kaliva adi'iselu tokoyona-mo'a ma buye hinauwedi be hinaluve'alikadi. 
LUK.23.33	Ada ahe oya ana egana Utouto againe hiyemu-yo Yesu hikivekelosena, kadu tokoyona-mo'a buye'i, sa'eyana wa'i'atagine, sa'eyana wa'i'imawane. 
LUK.23.34	Ada Yesu gigahe gigayo, “Kamaku, yadi koyona keke unalaufata, badi hima fanifanidiyao.” Au kabala hihegelakahina be gava iya'iyaya higaheyena-ma ginalakayemu, medema kalivai-dina Yesu ana kaleko hinavaina.
LUK.23.38	Kadu Bana u'una getane hida hifufu hi'etoladina, “Hidevama miYuda adi Tokaiwabu.”
LUK.23.39	Tokoyona sa'eyana kelose againe hitutuvefosena-ma, givebutu gihawaluvetonovena gigayo, “Vaita Yaubada yana Tovegida O'eni. Au Tauni unakibababale, kadu ama'iselu buye'i!”
LUK.23.40	Tu bana velugana tobohiyana gidakeyena gigayo, “Ka'i keke Yaubada udamatauseni? Moya'aida kelose againe kanagilagi. 
LUK.23.41	Ada'iselu ma yada dewa ana vita kawahiwahina tu hidema kalivai-nadi keke tamo gavadi koyona gidagani.” 
LUK.23.42	Au Yesu againe gigahe gigayo, “Ho Yesu, tovai-nadi ya wakikaiwabu unayemu, udanuwa-nunauyeku.”
LUK.23.43	Yesu gigayo, “Gagahe velemo'ena againiya, adamoya o'eni Iya buye Yaubada yana abamiyami Faladaisi againe kanamiyami.”
LUK.23.45	Ada manuwa-tafalolo vetawana-tabu ana abaseboda kaleko gi'ahailugana be higa vaita abaluku Yaubada againe gi'ayauna. 
LUK.23.46	Au Yesu gikova'awafatafata gigayo, “Kamaku, alu'aluwaku nimaniya ganasena.” Gigahe-yo yawaina gihavaina.
LUK.23.47	Tu togiyomatana gavadi gilakayemu-ma gi'itana againe, givebutu Yaubada gihawadavadavana gigayo, “Wona velemona hidema kalivai-nadi yegayegana.” 
LUK.23.48	Kadu yo'oyo'o moya'aidi medede againe matawabuwabu fa'ina hivaga'auta-ma huluvai-nadi hi'itana againe, hiyewayewadi ase'asedi hi'atu'atutagona. 
LUK.23.49	Ada Yesu tobohiyaneyao moya'aidi kadu vevine Galili againe hitauya be hivebwa'uliyena-ma, himidilauva gaitomai-dina hilakayemu-ma hi'itadi.
LUK.23.50	Tu kaliva sa'eyana ana egana Yosefa gimiyami kwanaAlimadiya, medema Yudiya melalina. Ada bana miYuda yadi Koniselo kalivana tu bana kaliva hagihagina yana dewa tunutunugina. 
LUK.23.51	Tu Koniselo yadi vevai be yadi dewa Yesu yana alika fa'ina keke gidavenogaleni. Au Yaubada yana Tovegida Tauna yana ela fa'ina gibodaboda. 
LUK.23.52	Bana kalivai-nadi gina Failato againe Yesu wowona give'o'olena. 
LUK.23.53	Au gikakilina digo kaleko kwayakwayana againe gifafana au tomohuyahuya boi kuga hinagene hiyalana-ma againe gisena, medede againe keke tamo to'alika boi hidaseni. 
LUK.23.54	Tafalolo ana abakidewadewa ana aiyeta gihavahavaina tu sabati kabisona ginavebutu.
LUK.23.55	Au Yosefa Yesu wowona gihuyana againe vevine hivebwa'uliyena, badi boi Galili againe Yesu buye hitauya. Tomohuyahuya hi'itana kadu gavaiya'amine Yesu wowona gisena-ma hi'itana. 
LUK.23.56	Hi'ita-yo au hiyewadi manuweya, vanedimodimo bunama buye hikidewedewena. Tu sabati againe hiveyawai, Yaubada yana vehimeya amine.
LUK.24.1	Tu sabati higa Satadei hihege tu tafaloloya mala giwedala vevine vanedimodimo hi'ihagihagiyena-ma hivaina be hina tomohuyehuyeya. 
LUK.24.2	Hiyemu-yo kabala tomohuyehuyeya tamo hakwadi ahe give'awawana-ma hi'itana. 
LUK.24.3	Tu hiluku againe Kaiwabu Yesu wowona hi'i'avana. 
LUK.24.4	Ada mema nuwadi givevegafo'uya'uya tu kaliva adi'iselu gilu'afuneunedi lilidiya himidi, adi vaigau ve'akinamanamalidi. 
LUK.24.5	Au vevine himatauta be babiya hi'ibo'ula-mo'a tu kaliva higahedi higayo, “Gavana fa'ina yawayawana waleleleni to'alika yadi abageya? 
LUK.24.6	Bana'e keke hidedei gidamiyami, au gimididi-havagi. Yana gahe agaimiya boi Galili againe aimo gimiyami tu gigahemi, medema nuwami ginanunauyena. 
LUK.24.7	Gigayo, Iya Tohobu'ela kaliva koyodiyao nimadiya hinahegenauweku ada kelose againe hinatutuvefoseku, ada aiyeta anaveto ganamididi-havagi. Hidedemi gigahe.” 
LUK.24.8	Au yana gahe againe vevine nuwadi ginauna.
LUK.24.9	Ada tomohuyehuyeya hitauya be hiyewadi melaleya, hida gaitoma moya'aina tomuliya ileveni kadu kaliva velugadiyao moya'aidi agaidiya hilukahihiyena. 
LUK.24.10	Vevine ma Meli vineMagidala, Yowana, Meli Yemesa hinana kadu mali vevine hibwa'ulidi-ma gaitoma hidevama afositolo agaidiya hilukahihiyena. 
LUK.24.11	Tu afositolo hivaita badi vevine hidagahe-kawowo fa'ina yadi gahe keke hidavetumaganeni. 
LUK.24.12	Atu Fita gitowamidi be gimadu tomohuyehuyeya. Giyemu-yo gi'ibo'ula be gilukenala againe, to'alika yana lifigaga gi'itana. Au ginauna manuweya tu nuwana givevegafo'uya'uya gaitomai-nadi ahe giyemu-ma fa'ina.
LUK.24.13	Tu medema aiyetai-nadi tomuliya luhei agaidiya melala ana egana Emeusa hinauna, Yelusalema ana lauva kilomita ileveni. 
LUK.24.14	Ada hida gaitoma moya'aina ahe gilakayemu-ma fa'ina buye hilukahihi. 
LUK.24.15	Buye hilulukahihi hiveve'atolitoli tu Yesu Tauna lilidiya giyemu be buye hinauna. 
LUK.24.16	Tu matadi giluhowahowa be hifaniyena. 
LUK.24.17	Ada gigahedi gigayo, “Medema gavaimi waveve'agahegahe tu wananauna?” Au walumagiboudiyao himidi-vagata.
LUK.24.18	Kaliva sa'eyana ana egana Kaliyofasi gigahena gigayo, “O'eni, wakawaka Yelusalema againe umimiyami tu gaitomai-dina tova hidevama hiyemu-ma ka'i O akaibe keke udahalamanedi?”
LUK.24.19	Badi higayo, “Yesu kwanaNasaledi fa'ine, Bana'e ma Yaubada bonana ana to'awatalatalaina, gugai be gahe againe gifaiwala Yaubada matane kadu kaliva moya'aima matameya. 
LUK.24.20	Kadu abaveyao ana tofaisewa kikaiwabudiyao kadu ama tonagona badi miLoma agaidiya hihegenauwena be alika againe hinahegena, ada au hikivekelosena. 
LUK.24.21	Tu ime anuwave'avina vaita Bana'e miIsileli nibaideyao agaidiya ginakibababaleda. Kadu'e Yesu a gi'alika tu aiyeta tohiye ahe kahegedi. 
LUK.24.22+LUK.24.23	Ada vevine tufoidi yama yo'o agaidiya yadi gahe againe ase'asema gi'alilihiwana. Badi hi'enohobu be hina tomohuyehuyeya tu wowona hi'i'avana au hi'ela higayo, Lobama ana tovenuwa'ata a'itadi, badi higahema Yesu yawayawana gimimiyami. 
LUK.24.24	Kadu tufoidi ime buye amiyami-ma hilowoga be hina. Ada vevine higaheyena amine hi'itana tu Bana'e keke hida'itani.”
LUK.24.25	Hidedemi kaliva higahe-yo Yesu gigahedi gigayo, “Kwavakwavamiyao! Yaubada bonana ana to'awatalatalaina yadi gahe moya'aina Veyao Tuwaina ana buki againe gidadauda-ma ase'asemi givenogale-'abobowena. 
LUK.24.26	Keliso Yaubada yana Tovegida ana vehimeya ma aulolo kaliva nimadiya ginanuhagana, ada muliya yana wakikaiwabu ginamiyami. Mena to'awatalatalaina yadi gahe ma'i wanuwenuwena o ka'i keke?” 
LUK.24.27	Ada Yesu givebutu gahe moya'aina Tauna fa'ine Veyao Tuwaina ana bukiya gidadauda-ma gahe-nadi fa'ina gikivetuvetunudi. Givebutu Mosese yana buki agaidiya kadu Yaubada bonana ana to'awatalatalaina yadi etoladi agaidiya be ginunauwena buki moya'aina giluyabuna.
LUK.24.28	Tu melala againe hinauna-ma liline hiyemu-yo Yesu gihuluva vaita ginanulovedi. 
LUK.24.29	Tu yadi gaheya hisiveyewana higayo, “Mala a gilavina kabi'ona ginabogi fa'ina au buye kanamiyami.” Au giluku buye himiyami. 
LUK.24.30	Ada hi'enolukekela hi'au'a tu Yesu a'a givaina digo Yaubada againe givesiule gikihinena ada giveledi. 
LUK.24.31	Au matadi gimahalina be hihalamane-mo'ena, auhe'ama gilu'amuvedamana. 
LUK.24.32	Ada buye hive'agahegahe higayo, “Wona velemo'ena ada ayauna giyamuyamumu edeya kanauna tu Bana ide buye kalulukahihi be Yaubada bonana fa'ina gikivetuvetunuda.”
LUK.24.33+LUK.24.34	Auhe'ama adi'iselu hitowamidi Yelusalema againe hiyewadi, yo'o ileveni hinuhagadi kaliva velugadiyao buye hivaga'auta higahegahe higayo, “Makewa Kaiwabu ahe gimididi-havagi ada Saimoni againe gilakayemu.” 
LUK.24.35	Au kaliva adi'iselu gaitoma edeya gilakayemu-ma hilukahihiyena, kadu higayo, “A'a gikihinena againe ahalamanena.”
LUK.24.36	Aimo hilulukahihi tu Yesu Tauna gilu'afuneunena hinafadiya gimidi gigahedi gigayo, “Ase'asemi gina'ilova.”
LUK.24.37	Tu ase'asedi gi'akolukoluna ada himatautave'ine, hivaita balauma hida'ita'itani. 
LUK.24.38	Tu Yesu gigahedi gigayo, “Gavadi-yo wa'ase'u'aulolo? Gavana fa'ina ase'asemi gi'amalakibo? 
LUK.24.39	Nimaku ageku wana'itana. Hima Iya Tauku. Wanakidadaniku be wana'itaku. Balauma keke wawowona keke waluluna tu we'a wawowoku waluluku.”
LUK.24.40	Gigahe-yo nimana agena givehawaledi. 
LUK.24.41	Tu badi hivemwamwala lakahina kadu nuwadi giyaulowoga fa'ina, aimo keke hidavetumagane-mo'eni tu Yesu gigahedi gigayo, “Ka'i mene tamo a'a?” 
LUK.24.42+LUK.24.43	Au igana kabukabunina hivelena ada givaina be matadiya gi'ana.
LUK.24.44	Ada gigahedi gigayo, “Boi aimo buye kamiyami tu gavenuwa'atami-ma hidede amine. Gilubodana be gavadi moya'aina boi tuwai-mo'ena Iya fa'ikuya Veyao Tuwaina ana bukiya hi'etoladina, medema gidalakayemu velemo'ena. Gahe-nadi Mosese yana buki-vehimeya againe gi'etoladina, kadu Yaubada bonana ana to'awatalatalaina hi'etoladina, kadu Yaubada yana kaliva Same againe hi'etoladina.”
LUK.24.46	Ada gigahedi gigayo, “Hidede amine hi'etoladi higa Iya Keliso ganatagi tu aiyeta anaveto againe alikeya ganamididi-havagi. 
LUK.24.47	Kadu yaku kaliva nuwavilana be koyona ana aba'aiyawela aku eganeya hinalulumamalena. Hinavebutu Yelusalema againe hina'avalalakahina be hinanunauwena fafali moya'aina agaidiya. 
LUK.24.48	Gaitoma hidevama ana tohawavemogatala omi'iyao. 
LUK.24.49	Ada wanogali! Abahawahega Kamaku giwonadabedabemi-ma gana'iveninisena higa Alu'aluwa Mahalina, tu hidei melaleya wanabodaboda tu lobama yana faiwala againe ginave'osemi.”
LUK.24.50	Tu Yelusalema hitauya be Bedani tufone givega'auledi, ada nimana gikilakahina be gigahenuwakabubuyedi. 
LUK.24.51	Gigahegaheyeni Yaubada lobameya gisilakahina be ginuyabuyabudi. 
LUK.24.52	Au hihawadavadavana be yadi wavemwamwala Yelusalema againe hiyewadi. 
LUK.24.53	Ada tova moya'aina manuwa-tafalolo againe himiyami be Yaubada hihawadavadavana.
LUK.24.53	(Yesu kahihina iya Luke ga'etoladina-ma au hidede amine.)
JHN.1.2	Ada au babi ana abave'inuba againe Bana Bona Yaubada buye himimiyami. 
JHN.1.3	Ada Bana Yaubada yana nuwanuwa Bana Bona givelena be Bana Bona gaitoma moya'aidi gibubudi, ada Bana anakaibe babi ana gaitoma sa'eyana sa'eyana gibubudi, au keke tamo hakwadi velugana gida'aibubuna. 
JHN.1.4	Bana'e againe gaitoma moya'aidi wayawaidiyao yawaidi hinuhagana, ada Bana'e kaliva yawaida giveleda-ma kadu nuwada gikivemahalina. 
JHN.1.5	Ada Bana'e kaliva nuwada gikivemahalina-ma ana egana Tomahala, fa'ina ide uyuyu againe kamimiyami-ma gitutuvemahalida, tu badi to'uyuyu ma Tomahala yana mahalina keke adifaiweya hidaluvekwe'uni.
JHN.1.6	Tu kaliva sa'eyana gilakayemu ana egana Yoni. Bana Yaubada gi'iveninisena be gi'ela. 
JHN.1.7	Bana kalivai-nadi gi'ela be kaliva agaidiya mahalina fa'ina ginahawavemogatala, ada yana gahe hinanogalini-yo moya'aidi Tomahala hinavetumaganena. 
JHN.1.8	Tu bana Yoni tauna keke Tomahalai-nadi. Bana gi'ela be higa Tomahala fa'ine ginahawavemogatala.
JHN.1.9	Tu Bana Bona mahala velemo'ena ada babiya gihobu'ela be kaliva moya'aida nuwada gi'i'ivemahalina. 
JHN.1.10	Ada au Bana Bona babiya gihobu'ela be gimiyami. Yaubada yana nuwanuwa againe Bana Bona Tauna babi ana To'aibubuna nonogana tomiyababi hifaniyena. 
JHN.1.11	Tauna yana babi againe gihobu'ela tu yana yo'o hikilowena. 
JHN.1.12	Tu tufoidi keke hidakiloweni, au ase'asediya hivega'aulena be hivetumaganena, fa'ina badi tovetumagana gihawahegedi be Yaubada yana yo'ogaga agaidiya hitubuyemu. 
JHN.1.13	Badi tovetumagana Yaubada natuneyao hitubuvagu, ada yadi tubuvagu inubana keke kaliva dayagine, keke kaliva be kwamayoku yadi enoluga againe, kadu keke kaliva yana nuwanuwa againe. Au Yaubada Tauna yana vehimeya againe badi tovetumagana au Yaubada natuneyao hitubuvagu.
JHN.1.15	Kadu Yoni Bana fa'ine gilukahihi, gikovalumamala gigayo, “Hida kalivai-nadi fa'ine boi galukahihi gagayo, Iya wai ganagona tu Bana mulikuya gina'ela-ma gikaiwabuhegeku, fa'ina iya aimo keke gadatubuga tu Bana tuwaina gimiyamiya-vagata.” Hidemi Yoni gigahe. 
JHN.1.16	Ada Bana'e nuwadoga againe gidodobodabodana ada moya'aida agaideya yana nuwadoga gifolafolakena tova moya'aina, keke tamo gida'ilova. 
JHN.1.17	Boi tuwaina Mosese Yaubada yana vehimeya ime miYuda bwanenemeyao givehawaledi, tu tova adamoya Yesu Keliso Tamana Yaubada yana huluva amine gihuluva fa'ina, Yaubada yana nuwadoga kadu yana gahe velemona kahalamanena. 
JHN.1.18	Keke tamo hakwadi Yaubada gida'itani, keke. Tu Bana'e Natuna anakaibe'u-mo'a Tamana tova moya'aina giveve'alunena, Yaubada yana huluva ide agaideya givehawala.
JHN.1.19	Tu tova sa'eyana miYuda yama tovehimeya Yelusalema againe abaveyao ana tofaisewa tufoidi kadu manuwa-tafalolo ana toveluga buye'i hi'iveninisedi be Yoni againe hi'ela, higa hinatoliluveluvena. Au higayo, “O hakwa'adi? Ka'i o'eni kalivai-nina Yaubada givegide be yada yo'o unanagoyeda?”
JHN.1.20	Ada Yoni keke gidave'amata, au moya'aidi matadiya gihawavemogatala gigayo, “Iya keke Keliso Yaubada yana Tovegida.”
JHN.1.21	Kadu hitoliluvaluva-havagi higayo, “Ka'i o'eni to'awatalatalaina boi Mosese gilukahihiyena, higa tova mulina gina'ela-ma?” Kadu bana Yoni givekeke.
JHN.1.22	Bana givekeke-yo badi kadu higayo, “O udavenuwa'ata be adanogalina. Badi hi'iveninisema-ma aimo o fa'iniya gavaimi anagahedi? Gavadi o inuba?”
JHN.1.23	Iya tokova, wala'aiya gakovakovadadana gagayo,
JHN.1.23	Kaiwabu yana eda ase'asemiya wanakidewedewena.”
JHN.1.23	Hidedemi Yoni Aiseya bonana giyakahina.
JHN.1.24	Tu badi totoliluvaluva medema tonagona tafatafalolodiyao adi egana Falisi adi yo'o kalivai-dina. Badi Falisi hi'iveninisedi be hi'ela. 
JHN.1.25	Ada au Yoni againe hitoliluvaluva-havagi higayo, “O'eni keke Keliso, o'eni keke Elaiya kadu o keke tokivetuvetunu Mosese gilukahihiyena-ma, tu o hakwadi vehimeya givele-yo kaliva ukikivebafitaisoyedi?”
JHN.1.27	Bana mulikuya gina'ela tu gikaiwabuhegeku. Bana kikaiwabu-mo'ena tu iya kwamana kabisoku fa'ina, keke akufaiweya Bana againe ganave'agetoga-yo ana ageyafayafa adi aba'aiyauga ganayauni.” Hidemi Yoni gigahe.
JHN.1.28	Ada hida lukahihi melala ana egana Bedani againe gilakayemu, melalai-nadi Yolidani yuwa fafaline. Medede againe Yoni kaliva gikikivebafitaisoyedi.
JHN.1.30	Wada kalivai-nadi fa'ine boi galukahihiyena gagayo, Iya wai ganagona tu Bana mulikuya gina'ela-ma kikaiwabu againe gitubuhegeku, fa'ina iya aimo keke gadatubuga tu Bana tuwaina gimiyamiya-vagata. Hidemi gagahe, ada wadema kaliva-mo'ena. 
JHN.1.31	Ada nagona iya gafaniyena gavaita hakwa'adi, tu omi miIsileli agaimiya Bana inubana ganakivemogatalina fa'ina, Yaubada gi'iveniniseku be ga'ela gufa againe gakikivebafitaisoyemi.”
JHN.1.34	Ada au iya ga'itana, ada moya'aimi matamiya gahawavemogatala hida kalivai-nadi Yaubada Natuna.” Hidedemi Yoni gigahe.
JHN.1.35	Tu kadu aiyeta anaveto againe Yoni gimidimidi ana tomuliya adi'iselu buye'i. 
JHN.1.36	Himidimidi tu Yesu gi'ela be ginauna. Yesu ginauna tu Yoni gi'ita-yo gigayo, “Mene wa'ita, Bana Yaubada yana Sifi Kabi'ona.”
JHN.1.37	Ada tomuliya adi'iselu Yoni bonana hinogalini-yo, hilowoga Yesu muline hina. 
JHN.1.38	Hinauna tu Yesu gihagavilana gida'ita ma himuliyena, au gitoliluveluvedi gigayo, “Gavadi-yo wa'ela?” Ada tomuliya sa'eyana gigayo, “Labai, gava manuwa againe umiyami?” (Hifufu 
JHN.1.39	Au Yesu gigayo, “Wa'ela be kana ganavehawalemi.” Ada au hina be manuwa againe gimiyami-ma hi'itana. Ada kauwana giwahivekenana fa'ina, badi Bana againe buye himiyami tu mala a gibogi.
JHN.1.40	Ada kaliva adi'iselu Yoni yana gahe Bana Yesu fa'ine hinogalina-ma sa'eyana Anidulu, bana Saimoni-Fita taina. 
JHN.1.41	Ada auhe'ama Anidulu gimadulowoga be gina tawagana Saimoni gilelena. Ginuhagani-yo gigahena gigayo, “Bana Mesaiya higa Yaubada yana Tovegida yada yo'o ginanagoyeda-ma ahe anuhagana.” (Tu bona Gilika againe Tovegida hivewagana Keliso.) 
JHN.1.42	Ada au Anidulu tawagana givega'aulena Yesu againe. Ada Yesu gi'itadonedonena gigahena gigayo, “O'eni Saimoni Yoni natuna tu Iya ganaluwatuye Sifasi.” (MiYuda bonadiya bana ana egana Sifasi, bona Gilika ana egana Fita, ada egana ana kaivila kabala.)
JHN.1.43	Tu aiyeta anavefowa againe Yesu ginuwanuwa vaita ginana Galili ana fafali againe, ada Filifi ginuhagana gigahena be higa ginamuliyena. 
JHN.1.44	Ma bana Filifi kwanamiBedasaida, medema kadu Anidulu be Fita yadi melala. 
JHN.1.45	Au Filifi gina Nataniyela gilelena. Ginuhagani-yo gigahena gigayo, “Kaliva anuhagana, bana fa'ine boi Mosese yana buki-vehimeya againe gi'etoladina, kadu Yaubada bonana ana to'awatalatalaina hi'etoladina-ma Bana kalivai-nadi anuhagana. Ana egana Yesu, Yosefa natuna, kwanamiNasaledi.”
JHN.1.47	Ada Yesu gida'ita ma Nataniyela gi'ela'ela, ada bana fa'ine gigahe gigayo, “Wa'ita, bana kwanamiIsileli velemo'ena. Yana dewa velemo'ena fa'ina keke tamo ve'alololo bana againe gidadauda.”
JHN.1.48	Nataniyela gigahena gigayo, “Ha'againe u'itaku-yo uhalamaneku?” Yesu gigayo, “Bana Filifi aimo keke gida'ela gidavega'aule tu iya ga'ita be gahalamane, fiki aiwa'une umiyami ana toveya.”
JHN.1.50	Yesu gigayo, “O againiya Iya gagahe fiki aiwa'une ga'ita. Hida yaku gahe fa'ina uvetumaganeku. Yaku gahe o fa'iniya medema gaitoma kabi'ona, tu aimo gaitoma lakahina una'itana.” 
JHN.1.51	Kadu gigayo, “Yaubada gihalamaneku tu gagahegahe. Lobama gina'ayauna be Yaubada yana tovenuwa'ata Iya Tohobu'ela agaikuya hinatauya be hinalakalaka hinahobuhobu ma o una'itadi.” Hidemi Yesu gigahe.
JHN.2.1	Tu aiyeta luhei hihegedi tu kaliva sa'eyana kwamayoku ginagina melala ana egana Kena againe. Kena medema Galili ana fafaliya ada melalai-nadi againe moya'aidi hivaga'auta nagi ana avemwamwala fa'ina, ada Yesu hinana ahe hilakayemu. 
JHN.2.2	Kadu Yesu hiyowanina ana tomuliya buye'i nagi ana avemwamwala fa'ina. 
JHN.2.3	Au hivaga'auta hivebutu hi'au'a tu bwai ana egana oine hiyu-'owoni-yo Yesu hinana Bana Yesu againe higahe higayo, “Yadi oine a gihavaina.”
JHN.2.5	Tu Yesu hinana agetoga agaidiya higahe higayo, “Gavaiya'amine Bana ginagahe, au medede amine wanahuluva.”
JHN.2.6	Ada au aba'aihiwaga kugakugana sikisi gidauda, medema nima ana aba'ikolakola fa'ina miYuda yama dewa tafatafalolona amine. Ada aba'aihiwaga sa'eyana sa'eyana ana laga vaita dolomu kabi'ona faifi o kai seveni amine ana laga.
JHN.2.7	Tu Yesu agetoga gigahedi gigayo, “Aba'aihiwaga gufa-mo'a againe wanavemagana.” Ada au hihiwalakahina.
JHN.2.8	Kadu gigahedi gigayo, “Au wahiwa be avemwamwala ana tovehimeya againe wanauwe.” Ada au hihiwana be kaliva-nadi againe hinauwena.
JHN.2.9+JHN.2.10	Tu gufa-mo'a a give'oine ada bana tovehimeya giyuluvaluva tu hade'againe oine-nadi hivaini-ma keke gidahalamaneni. Au badi agetoga hihalamanena, taudiyao gufa-mo'a againe hihiwana fa'ina. Ada bana tovehimeya giyuni-yo, tonagi gikovana be gigahena gigayo, “Kaliva yadi oine yamumu-mo'ena himidihiwana, ada wakawaka hinayu'ahiyauwa-yo muliya oine-kawowo hinahiwana. Hidedemi kaliva moya'aidi yadi dewa tu o'eni ma oine yamumu-mo'ena usevauyena be adamo'uya useyemaunena.” Hidedemi gigahe.
JHN.2.12	Tu muliya Yesu Kafeneumi melala againe gihobu, kadu badi hinana, tobohiyaneyao kadu ana tomuliya buye hihobu'ela ada medede againe hinumiya.
JHN.2.14	Ada manuwa-tafalolo againe giluku tolukimokimone ginuhagadi, bulumakau sifi bunebune hikimonayedi abaveyao fa'ina. Kadu'e mani tulina tulina ana tosenisi yadi tolameya hivetoga-ma gi'itadi. 
JHN.2.15	Gi'itadi-yo yana fuluma bulava Tauna gimetana be moya'aidi gitafidi au giwavidi, kaliva yadi yomuyomu buye'i. Kadu'e tosenisi yadi mani gi'iyauyaulena, ada yadi tolama givetala'afufuna. 
JHN.2.16	Kadu badi bunebune hikimonayedi-ma gigahedi gigayo, “Hida lokoloko au wanauwe. Keke Kamaku yana manuwa againe wanakimokimone vaita maketi amine.” Au giwavidi be hihobu.
JHN.2.17	Ho Yaubada, ya manuwa fa'ina iya gavedivediwe be vita ganuhagana.
JHN.2.18	Tu Yesu tolukimokimone giwavidi fa'ina, miYuda tufoidi higahena higayo, “Hakwadi vehimeya givele-yo kaliva uwavidi? Aituha fifiwalana tamo unafaisewana be ya abavehimeya anahalamanena, ka'i velemo'ena Yaubada givele o ka'i fwaya.”
JHN.2.20	MiYuda higayo, “Hida manuwa-tafalolo ana aiyogona kaliva hinunauwena malamala foti-sikisi (46) agaidiya, tu O ugahe vaita aiyeta tohiyegaga againe afaiweya unavemididini.” 
JHN.2.21	Tu Yesu keke manuwa-tafalolo-mo'ena fa'ine gidalukahihi, au tauna wowona fa'ine gilukahihi. 
JHN.2.22	Ada muliya Yesu ahe gimididi-havagi ana toveya, bonai-nadi ime ana tomuliya nuwama gi'afolena ada au Yaubada bonana tuwai-mo'ena hi'etoladina-ma adavadavana kadu Yesu bonana avetumaganena.
JHN.2.23	Atu Yesu tafalolo lakahina, ana egana lobama ana tovenuwa'ata yana Abamaduviviya fa'ina Yelusalema againe gimiyami, ada medema tovai-nadi nimana ana iya'iyaya hi'itana fa'ina, moya'aidi Yesu ana egana hivetumaganena. 
JHN.2.24	Tu Bana Yesu ma ase'asedi gihalamanena, fa'ina keke gidavetumaganedi. 
JHN.2.25	Bana'e kaliva moya'aida ase'aseda gihalamane-'owona, ada yada dewa fa'ina keke tamo hakwadi againe ginatoliluvaluva, au gihalamane-mo'eda.
JHN.3.2	Ada bogi sa'eyana againe hida kalivai-nadi Yesu againe gi'ela gigahena gigayo, “Tovehawala lakahi, ime ahalamane Yaubada gi'iveninise be bonana unavehawalema, fa'ina tova moya'aina nima ana iya'iyaya ufifaisewana. Ka'i Yaubada keke O buye wadamiyami o, iya'iyaya-nadi keke afaiweya.”
JHN.3.4	Bana Nikodimo gigayo, “Gavaiya'amine kaliva lakahina kwamana amine ginatubuvagu? Bana keke anafaiweya hinana kamodiya ginaluku-yo kadu ginatubuga-havagi, keke.”
JHN.3.6	Bana'e amanadi kaliva dayagine ginatubuga, au kaliva wowona luluna ginavaina tu bana'e ma Alu'aluwa Mahalina yawaine ginatubuga, au Alu'aluwa yawaina ginavaina. 
JHN.3.7	Iya gagahe gagayo, Omi wanatubuga-havagi. Hida yaku gahe againe keke nuwami ginavegafo'uya'uya. 
JHN.3.8	Kaliva yana tubuga Alu'aluwa Mahalina yawaina againe medema vaita bolimana amine. Bolimana ginauna tauna givehimeyena amine. Butuna wanogalina higa ana aituha, tu inubana kadu ana lauyabu keke wadahalamaneni. Meda anafaiweya Alu'aluwa Mahalina yawaina inubana kadu ana lauyabu keke wadahalamaneni, tu hai kaliva Alu'aluwa Mahalina yawaina againe ginatubuga, medema yawaina ivaguna ana aituha yana huluva againe wa'itana.” Hidemi Yesu gigahe.
JHN.3.9	Tu Nikodimo gigahena gigayo, “Kaliva yana tubuga-havagi gavaiya'amine? Iya keke gadahalamaneni.”
JHN.3.10	Bana Yesu gigayo, “Gavadi-yo o tovehawala lakahi miIsileli agaideya tu hida gaitoma galukahihiyena-ma ufaniyeni. 
JHN.3.11	Yaubada gihalamaneku tu gagahegahe. Ime bona ahalamane-mo'ena ma alukahihiyena ada gavadi a'ita-mo'ena ma ahawavemogatalena tu omi tovehawala ma bonama keke wadavenogaleni. 
JHN.3.12	Babi ana miya fa'ina omi agaimiya galukahihiyena tu keke wadavetumaganeku. Ka'i lobama ana miya fa'ina ganalukahihi, keke-mo'a wanavetumaganeku. 
JHN.3.13	Ada keke tamo hakwadi lobameya gidalaka-yo gidahobu'ela tu Iya Tohobu'ela akukaibe. Au lobameya gamiyami be gahobu'ela.
JHN.3.15	Gavana fa'ina-yo hinakivemididiku? Hinakivemididiku be higa gava kaliva Iya ginavetumaganeku, medema yawai-vagahina ginanuhagana.” Hidedemi Yesu gigahe.
JHN.3.17	Yaubada Natuna babiya gi'iveninisena keke vaita tomiyababi matahiwadi ginaveledi, keke-mo'a. Au gi'iveninisena be kaliva ginakibababaledi fa'ina. 
JHN.3.18	Gava kaliva Yaubada Natuna againe ginavetumagana au medema Yaubada keke matahiwadi ginaveleni, tu gava kaliva gidibutoyoga be keke ginavetumaganeni au ahe'i, ana wamatahiwadi Yaubada matane ahe gimimiyami, fa'ina Natuna anakaibe'u-mo'a ana egana keke gidavetumaganeni. 
JHN.3.19	Yaubada yana matahiwadi gavana ana inuba? Tomahala babiya gihobu'ela nonogana, kaliva nuwanuwadi uyu'uyuyune hinamiyami be dewa koyona hinafaisewana fa'ina. Yadi dewa koyona fa'ina keke nuwanuwadi mahalina againe hinamiyami. Hidema fa'ina Yaubada matahiwadi ginaveledi. 
JHN.3.20	Tokoyona keke nuwanuwadi mahalina. Au hivenikohiyena, fa'ina mahalina yadi dewa koyona gi'iveyemaunina, ada au keke nuwanuwadi mahalina againe hinayemu. 
JHN.3.21	Tu badi kaliva dewa tunutunugina hififaisewana-ma nuwanuwadi mahalina againe hinamiyami be moya'aidi hinahalamanena Yaubada yana faiwala againe yadi dewa tunutunugina hififaisewana.
JHN.3.22	Tu Yesu gilukahihi gihavaina, Yelusalema gihegena ana tomuliya buye hina Yudiya awa'awanine buye himiyami ada kaliva Yesu yana vehimeya againe hibafibafitaiso. 
JHN.3.23	Ada kadu Yoni melala ana egana Ainoni againe, medema Salimu liline, kaliva gikikivebafitaisoyedi melalai-nadi againe gufa lakahina gidauda fa'ina. Ada kaliva vevine bana againe hinauna hibafibafitaiso. 
JHN.3.24	Medema tovai-nadi Yoni deliya aimo keke hidaseni.
JHN.3.25	Tu Yoni ana tomuliya tufoidi kwanamiYuda sa'eyana buye hivekwageya. Bwanene ana aba'ikolakola tafatafalolona fa'ina hivekwageya. 
JHN.3.26	Au Yoni ana tomuliya bana againe hi'ela hi'awatalatalaina higayo, “Tovehawala, Bana boi yuwa Yolidani buye wamiyami ada Bana fa'ine ulumamala-ma, Bana kalivai-nadi againe adamoya kaliva moya'aidi hinauna hibafibafitaiso. Vaita o againiya hida'ela tu Bana againe hinauna.”
JHN.3.28	Omi taumiyao boi iya gagahe yaku gahe wanogalina gagayo, Iya keke Keliso, Bana'e Yaubada givegidena be yada yo'o ginanagoyeda amanadi, tu Yaubada gi'iveniniseku be wai ganagona yana eda ganakidewedewena fa'ina. Hidemi gagahemi. 
JHN.3.29	Wa'ita, ka'i kaliva ginanagi, kwamayoku bana againe gina'ela buye hinalukahihi ada kaliva tobohiyana badi lilidiya ginamiyami-ma, tonagi agona yana wavemwamwala ginanogalina. Ginanogalini-yo bana kadu ginavemwamwala. Ada iya vaita kaliva toubohiyana amine. Meda anafaiweya moya'aidi Yesu againe hi'ela'ela fa'ina, iya Yesu tobohiyana gavemwamwala-mo'a. 
JHN.3.30	Ada aku vehimeya gavaina higa Bana yana kikaiwabu ginalakata tu iya yaku kikaiwabu ginakabi'o be ganamiya-kawowo.” Yoni au hidemi gigahe.
JHN.3.32	Ada gavadi lobameya gi'itana be ginogalina, medema fa'ina gilukahihiyena tu keke tamo hakwadi Bana bonana gidavenogaleni. 
JHN.3.33	Tu gava kaliva Bana bonana ginavenogalena, medema gina'alakakila ginagayo, Yaubada Bana velemona. 
JHN.3.34	Bana'e Yaubada gi'iveninisena-ma Yaubada bonana gilukahihiyena, fa'ina Yaubada Bana againe Alu'aluwana keke ma'ita gidanuwaloloneni, au gidodobodabodana. 
JHN.3.35	Tamada nuwanuwana Natuna ada abavehimeya gaitoma moya'aidi agaidiya Bana nimane gisedi. 
JHN.3.36	Gava kaliva Yaubada Natuna givetumaganena medema yawai-vagahina ginuhagana, tu gava kaliva Yaubada Natuna ginadibutoyogena be keke ginavetumaganeni medema yawai-vagahina keke-mo'a ginanuhagani, au Yaubada yana ila'a bana kalivai-nadi againe ginaduva-vagata. Au hidede amine.
JHN.4.1	Tu Yesu ana tomuliya himoya'ai. Kaliva tufoidi Yoni himuliyena tu kaliva moya'ai-mo'edi Yesu himulimuliyena be gikikivebafitaisoyedi, ada tonagona tafatafalolodiyao adi egana Falisi Yesu ana tomuliya valeyadi hinogalina. 
JHN.4.2	Tu Yesu Tauna keke gidakivebafitaisoyedi, au ime ana tomuliya kaliva akivebafitaisoyedi. 
JHN.4.3	Ada au Falisi Yesu yo'o givaidi ma valeyana hinogalina ada Yesu gihalamanena againe, Yudiya ana fafali ginuyabuyabuni tu Galili ana fafali againe giyewayewana. 
JHN.4.4	Ada Galili ana eda Sameliya hinafane ginauna fa'ina, Yesu Sameliya ana fafali againe ginauna.
JHN.4.6	Kadu folufolu Yakobu tuwaina giyalana-ma medede againe gidauda. Ada au Yesu folufolu liline givetoga, fa'ina yanana lauva tunugina ginunauwena tu wowona gilogilogi. Ada kauwana getadeya gilaka.
JHN.4.7+JHN.4.8	Ime ana tomuliya melala-mo'ena againe ana be a'a anakimonena tu Yesu anakaibe gimiyami. Folufolu liline givetoga tu kwamayoku sa'eyadi, vinemiSameliya, hiyemu be higa gufa hinaboluna. Ada Yesu gigahedi gigayo, “Ma'i gufa wabolu be gayuni.”
JHN.4.10	Tu Yesu gigahedi gigayo, “Yaubada yana abahawahega agaimiya keke wadahalamaneni kadu Iya inubaku keke wadahalamaneni. Gufa fa'ina gave'o'olemi tu ka'i Iya inubaku wadahalamaneku digo, omi agaikuya wadagahe wadagayo, Ma'i gufa be ayuni. Wadave'o'ola be gufa miyamiya-vagahina gadavelemi.”
JHN.4.12	Bwaneneda Yakobu hida folufolu giyalana-ma ime miSameliya givelema, ada hida gufa againe bana giyuyu kadu natuneyao buye hiyuyu, ada yadi yomuyomu hiveyuveyudi. Ka'i O'eni Yakobu ukaiwabuhegena? Ka'i keke.”
JHN.4.13	Au Bana Yesu gigahedi gigayo, “Gufa hida folufolu againe giguwaguwalena-ma moya'aimi wanayuna tu aimo kabisona agomi ginataina-havagi. 
JHN.4.14	Tu yaku gufa ka'i ganavelemi be wanayuna, au agomi keke ginataina-havagi, ada gufai-nadi ganavelemi medema ginaveguya ase'asemiya be ginaguwaguwalena, ada ana egana yawai-vagahimi.”
JHN.4.15	Hidemi Yesu gigahedi tu kwamayoku higayo, “Kauveya, hida gufa unavelema be anayuni-yo agoma keke ginataina, kadu keke tova moya'aina ana'ela'ela gufa-kaiboluya.”
JHN.4.16	Yesu gigayo, “Wanana moganemi wanavega'aulena be wanayewami.”
JHN.4.17	Badi kwamayoku higayo, “Ima moganema keke.” Yesu gigayo, “Au wagahe velemo'ena. 
JHN.4.18	Keke wamoganemi, fa'ina kaliva faifi wanagidi be waviholiliyedi, ada bana kaliva adamoya buye wamimiyami-ma keke moganemi velemo'ena. Hidema fa'ina wagahe velemo'ena higa keke wamoganemi.”
JHN.4.19	Ada au badi kwamayoku higayo, “Kauveya, makewa O'eni Yaubada bonana ana to'awatalatalaina, fa'ina yama huluva uhalamane-mo'ena. 
JHN.4.20	Ime miSameliya bwanenemeyao hida oya againe Yaubada againe hihawadavadava, tu omi miYuda wagahe higa vaita Yelusalema gagana againe kaliva Yaubada againe hinahawadavadava.”
JHN.4.21	Bana Yesu kwamayoku gigahedi gigayo, “Iya ganagahe be yaku gahe wanavenogalena. Mali tova giluveda'ufo. Medema tovai-nadi omi tohawadavadava keke hida oya gagana againe kadu keke Yelusalema gagana againe Tamada wanahawadavadavani. Au alu'aluwami againe fafali moya'aina agaidiya wanahawadavadavana. 
JHN.4.22	Omi miSameliya yami Yaubada againe wahawadavadava nonogana Bana'e keke wadahalamaneni, tu ime miYuda ma yama Yaubada ahawadavadavana-ma ahalamane-mo'ena, fa'ina miYuda agaimeya tokibababala ginatubuyemu.
JHN.4.24	Yaubada Bana yawai-vagata miyamiyanina ana Tovetala, ada ana tohawadavadava gilubodadi be Bana Alu'aluwana againe wayawai-vagahidi hinatubuvagu-yo hinahawadavadavana velemo'ena.” Hidedemi Yesu gigahe.
JHN.4.25	Au badi kwamayoku higahena higayo, “Ahalamanena Yaubada yana Tovegida ginalakayemu, Bana ana egana Keliso. Ada Bana ginalakayemu ana toveya, gaitoma moya'aidi fa'ina ginakivetuvetunuma.”
JHN.4.26	Bana Yesu gigayo, “Iya omi'e agaimiya galulukahihi-ma Iya'eku kalivai-kuna.”
JHN.4.27	Tu Yesu gigahe-yo au ime ana tomuliya ana kimoneya ma ayemu. Ada Bana Yesu kwamayoku buye hilukahihi fa'ina nuwama givegafo'uya'uya tu keke tamo hakwadi agaimeya gidatoliluveluvedi gidagayo, “Gavadi fa'ina walukahihi?” O ka'i Yesu againe gidagahe gidagayo, “Gavana fa'ina kwamayoku buye walukahihi?” Adagahe tu awowomumu fa'ina ave'amata.
JHN.4.28	Ada au kwamayoku yadi aba'aihiwaga hise-vagahini tu hilowoga, melala againe hina kaliva hinuhagadi higahedi higayo, 
JHN.4.29	“Wa'ela be kana kaliva wa'ita. Bana boi keke gida'itama tu gaitoma moya'aina ahuluvina-ma giyauna. Ima anuwanuwa ka'i Bana Yaubada yana Tovegida Keliso o ka'i keke?” 
JHN.4.30	Higahedi-yo moya'aidi hilowoga Yesu againe hina.
JHN.4.31	Badi kaliva aimo hi'ela'ela tu ime Yesu ana tomuliya aluya'aya'alina agayo, “Tovehawala, ma'i a'a u'ani.”
JHN.4.32	Tu Bana gigayo, “We'a akuga, medema mali a'a omi keke wadahalamaneni.”
JHN.4.33	Au avebutu ave'agahegahe agayo, “Ka'i tamo hakwadi anaga a givelena?”
JHN.4.35	Au omi wagagahe wagagayo, Vaikohi fowa kanaluyabuni-yo a'a kana'aiyala. Tu Iya gagahe, Wa'ita, matami wahege be kaliva moya'aidi Iya agaikuya hi'ela'ela-ma wa'itadi. Badi nuwadi ahe giludigadigaga be hinavetumaganeku. 
JHN.4.36	Badi bonaku ana tovehawala vaita tofaha kadu toyaudi amine. Badi tofaha ma bonaku kaliva ase'asediya himidifahana, atu badi toyaudi ma yadi kivetuvetunu hive'atutamo'aina againe, kaliva hivetumaganeku, au yaku kaliva hiyaudi. Hivetumaganeku-yo yawai-vagahidi hinuhagana. Ada au yaku tovehawala yadi laufata hivaivaina, higa tofaha kadu toyaudi kaliva yadi vetumagana fa'ina buye hivemwamwala. 
JHN.4.37	Ada kaliva higagahe higagayo, Kaliva sa'eyana a'a gifahana tu mali kaliva yaudi againe givelugana. Hida gahe keke fwaya. 
JHN.4.38	Iya ga'iveninisemi be faha againe keke wadafaisewa-ma wanayaudi. Mali kaliva hifaisewa tu omi yadi faha wanayaudi, au higa mali kaliva bonaku kaliva ase'asediya himidifahana tu omi'iyao ma yami kivetuvetunu againe kaliva hivetumaganeku.” Hidede amine Yesu ana tomuliya agaimeya gigahe.
JHN.4.39	Ada au kwamayoku yadi melala againe miSameliya moya'aidi agaidiya higahe higayo, “Bana gaitoma moya'aina ahuluvina-ma giyauna.” Ada yadi gahe fa'ina moya'aidi Yesu hivetumaganena. 
JHN.4.40	Ada badi miSameliya Yesu againe hi'ela higahe higayo, “Una'ela yama melaleya buye kanamiya.” Ada au Yesu gina badi agaidiya gimiya aiyeta luhei.
JHN.4.41	Ada Yesu Tauna yana gahe fa'ina kadu kaliva moya'aidi hivetumaganena. 
JHN.4.42	Ada kwamayoku agaidiya higahe higayo, “Keke yami gahegaga fa'ina adavetumaganeni, au taumeyao Bana bonana anogalina fa'ina avetumaganena, kadu ahalamanena Bana makewa tomiyababi ada Tokibababala.” Hidemi higahe.
JHN.4.43	Tu aiyeta luhei gihavaini-yo Yesu Sameliya ana fafali againe kadu gilowoga gina Galili ana fafali againe. 
JHN.4.44	Ma boi Yesu Tauna gigahe gigayo, “Yaubada bonana ana to'awatalatalaina tauna yana yo'o keke hidawowomumuyeni.” 
JHN.4.45	Tu Tauna yana fafali Galili againe gilakayemu ana toveya, miGalili yadi wavemwamwala hilusiuleyena. Badi tafalolo lakahina fa'ina Yelusalema againe Yesu buye hina, ada yuwadede againe nimana ana iya'iyaya moya'aina hi'itana fa'ina Yesu nuwadi givaina.
JHN.4.47	Ada Yesu Yudiya ana fafali ginuyabuyabuna be Galili againe giyewana ma bana tovehimeya ginogalini-yo, au gilowoga Yesu againe gi'ela, give'o'olena be ginahobu'ela Kafeneumi againe natuna ginasiveyawana, natuna gi'aulolo vaita gida'alika fa'ina.
JHN.4.49	Au tovehimeya lakahina gigahena gigayo, “Kauveya, udamadu'ela natuku uda'itana, kabisona gina'alika.”
JHN.4.51	Ginauna tu ana agetoga buye hive'anauhaga higahena higayo, “Au natu giyamumu.”
JHN.4.52	Ada bana tovehimeya gitoliluveluvedi gigayo, “Gava kauwana natuku givebutu giyamumu?” Badi higayo, “Boiyesedi kauwana getadeya wowona gituluna.”
JHN.5.1	Himiyami tu miYuda yama tafalolo sa'eyana gilakayemu, ada tafalolo fa'ina Yesu Yelusalema againe gina. 
JHN.5.2	Tu Yelusalema melala kuga againe hi'alana ada sifi yadi abaluku liline ni'u abatowa gidadauda, bona Hibeliu againe ana egana Bedesida. Ada ni'u afa'aine abamiyami faifi hiyogona. 
JHN.5.3	Ada abamiyami againe to'aulolo moya'aidi hidauda, tomatakoyo tovefela kadu kaliva wowodi gifwalele-vagata. [Badi gufa yana lu'awabolubolu fa'ina hibodaboda. 
JHN.5.4	Higa tamo tova Yaubada yana tovenuwa'ata ni'uya gidahobu'ela gufa gidalu'awabolubolu ada againe gava kaliva gidamadu gufeya gidamiditowa, medema kalivai-nadi gidayamumu. Gavadi yana aulolo, au gidahavaina.]
JHN.5.5	Ada to'aulolo agaidiya kaliva sa'eyana gimiyami, gi'u'aulolo malamala teti-eita. 
JHN.5.6	Ada Yesu to'aulolo-nadi gidauda-ma gi'itana, ada bana gi'u'aulolo lauva tunugina ma gihalamanena. Gi'ita-yo gitoliluveluvena gigayo, “Ka'i nuwanuwa unabwaina?”
JHN.5.7	Bana to'aulolo gigayo, “Kauveya, aku toveluga keke. Gufa yana lu'awabolubolu againe, keke tamo hakwadi gidamiyami-yo gufeya gidanauweku. Aimo gahobuhobu tu mali kaliva auhe'ama gimamadutowa, ada au yana yamumu givaina.”
JHN.5.9	Ada auhe'ama kaliva giyamumu, ana ivi giwahina givebutu ginunudadana.
JHN.5.9	Tu aiyeta Yesu kaliva gisiveyawana, medema sabati miYuda yama veyawai. 
JHN.5.10	Sabati againe gisiveyawana fa'ina miYuda yama tonagona kaliva giyamumu-ma higahena higayo, “Adamoya sabati. Ide yada vehimeya ivi ana wahi sabati againe gihawatana.”
JHN.5.11	Tu bana kaliva gigahedi gigayo, “Bana gikiveyamumuku-ma gigaheku gigayo, A ivi uwahi be unanaudadana.”
JHN.5.12	Ada badi hitoliluveluvena higayo, “Bana kaliva gigahe higa vaita a ivi unawahina be unanudadana-ma, bana hakwa'adi?”
JHN.5.13	Tu hakwadi gisiveyawana-ma Bana kaliva keke gidahalamaneni, fa'ina yo'o lakahina himiyami ada Yesu a ginanauna.
JHN.5.15	Yesu hidemi gigahe tu kaliva gilowoga, gina miYuda agaidiya gi'awatalatalaina gigayo, “Bana kaliva gisiveyawaku-ma ana egana Yesu.”
JHN.5.16	Ada au Bana Yesu sabati veyawai ana tova againe kaliva gisisiveyawadi fa'ina, miYuda yama tonagona nuwanuwadi Yesu hinamununa. 
JHN.5.17	Tu hidedemi hinuwanuwa fa'ina, Yesu gigayo, “Kamaku aiyeta moya'aina aimo gifififaisewa, ada hidema fa'ina kadu Iya aiyeta moya'aina gafififaisewa.” 
JHN.5.18	Ada au hida yana gahe fa'ina miYuda hinuwakoyo-mo'a, ada nuwanuwadi lakahina hinaluve'alikana. Bana sabati ana vehimeya vaita keke gida'abi'abini fa'ina himidinuwakoyo, tu muliya vaita yana koyona gidave'atutamo'aini higa Yaubada gihawavetamanena vaita bana tauna Yaubada amine, au gilagatamo'aina. Hidema fa'ina hinuwakoyo-mo'a.
JHN.5.20	Fa'ina Kamaku nuwanuwana Iya'eku Natuna, ada gaitoma moya'aina Bana gigugaiyena-ma givehavehawaleku. Ada gugai fifiwala-mo'ena aimo ginavehawaleku be ganafaisewana, ada medema againe wanayaulowoga. 
JHN.5.21	Fa'ina Kamaku kaliva alikeya gisivemidididi ada yawaidi giveledi amine, meda anafaiweya Iya Natuna ganahuluva. Gaveyao nuwanuwaku yawaidi ganaveledi, medema au ganaveledi. 
JHN.5.22	Au Kamaku keke tamo kaliva gidavedewayaugini tu vedewayauga ana vehimeya Iya Natuna giveleku. 
JHN.5.23	A giveleku be kaliva moya'aidi hinawowomumuyeku, Kamaku hiwowomumuyena amine. Badi kaliva Iya Yaubada Natuna keke hidawowomumuyeku-ma, kadu keke Kamaku hidawowomumuyeni, fa'ina Bana gi'iveniniseku.
JHN.5.25	Kadu Yaubada gihalamaneku tu gagahegahe, tova giluveda'ufo ada au gilakayemu. Adamoya kaliva yawaidi ivaguna keke hidavaini-ma badi vaita ali'alikadiyao amine, ada badi ali'alikadiyao Iya Yaubada Natuna bonaku hinanogalina ada ka'i hinavenogalena amine o, yawaidi ivaguna hinanuhagana. 
JHN.5.26	Fa'ina Kamaku kaliva yawaidi ivaguna inubana ada givewahivedamaku be kadu kaliva yawaidi ivaguna inubana Iya Natuna agaikuya. 
JHN.5.27	Ada babiya gahobu'ela be gavekaliva fa'ina, Kamaku kadu abavehimeya velugana giveleku be kaliva moya'aidi yadi dewa fa'ina ganavedewayaugidi.
JHN.5.28	Yaku gahe fa'ina keke nuwami ginavegafo'uya'uya, fa'ina aimo tova mulina kaliva moya'aidi lahi againe hidadauda-ma agoku hinanogalina be hinayemu. 
JHN.5.29	Badi yadi dewa hagihagina ma hinamididi-havagi be Yaubada buye hinamiyamiya-vagata, tu badi yadi dewa koyona ma hinamididi-havagi be matahiwadi ganaveledi. 
JHN.5.30	Keke Iya akukaibe gadavehimeya au gavaimi Kamaku gigaheku amine gavehivehimeya. Ada keke yaku nuwanuwa amine gadavehimeya, au Bana gi'iveniniseku be gahobu'ela yana nuwanuwa amine gavehivehimeya. Hidema fa'ina yaku vedewayauga tunutunugina.
JHN.5.31	Ka'i Iya akukaibe Tauku fa'ikuya ganahawavemogatala be Tauku ganakilakahiku, omi wananuwanuwa vaita yaku gahe fwaya. 
JHN.5.32	Tu tohawavemogatala sa'eyana gimimiyami, Bana Kamaku. Ada Bana inubaku fa'ina gihawavemogatala ada Iya gahalamanena Bana yana gahe Iya fa'ikuya keke fwaya.
JHN.5.34	Tu tomiyababi Iya fa'ikuya gavaimi higahe-ma keke gadanuwenuweni. Bana Yoni tomiyababi tu yana gahe fa'ina nuwami gatalafolena be wanavetumaganeku-yo kibababala wananuhagana. 
JHN.5.35	Bana Yoni vaita lamufa gi'ala'alata be kaliva gituvemahalidi-ma amine, ada eda mahamahalina givehawalemi fa'ina tova kali'uhona wavemwamwala.
JHN.5.37	Kadu Bana Kamaku gi'iveniniseku-ma Iya fa'ikuya gihawavemogatala tu keke tamo tova Bana agona wadanogalini o magigina wada'itani. 
JHN.5.38	Kadu Kamaku bonana keke ase'asemiya gidadauda, fa'ina Iya gi'iveniniseku-ma keke wadavetumaganeku. 
JHN.5.39	Yaubada bonana Veyao Tuwaina againe gidadauda-ma wahawa-hagihagiyena, fa'ina wanuwanuwa vaita bonai-nadi againe yawai-vagahimi wananuhagana. Tu kadu hida bonai-nadi Iya fa'ikuya gilukahihi, tu wafaniyeku. 
JHN.5.40	Veyao Tuwaina ana buki gilukahihiyeku nonogana, keke Iya agaikuya wada'ela-yo yawai-vagahimi wadanuhagani, au wakiloweku.
JHN.5.41	Tu kikaiwabu keke kaliva agaidiya gadalele, au Kamaku againe kikaiwabu gavaina. 
JHN.5.42	Au ase'asemi gahalamanena, keke nuwanuwami Yaubada. 
JHN.5.43	Iya'eku ma Kamaku ana eganeya gahobu'ela tu wakiloweku. Ka'i tamo hakwadi tauna ana eganeya gina'ela, makewa bana wanavetumaganena. 
JHN.5.44	Keke amifaiweya wanavetumaganeku, fa'ina nuwanuwami lakahina kaliva matadiya wanakaiwabu, tu Yaubada anakaibe'u-mo'a matane wanakaiwabu fa'ina keke wadanuwanuwa. Hidema fa'ina keke amifaiweya wanavetumaganeku.
JHN.5.45	Kadu keke wananuwanuwa vaita Kamaku againe ganavekotumi. Iya keke ganavekotumi. Au bana Mosese ginavekotumi. Omi miYuda moya'aimi Mosese againe wanuwave'avina be vaita ginakibababalemi, tu bana bonana keke wada'abini fa'ina, bana ginavekotumi. 
JHN.5.46	Ka'i Mosese wadavetumaganena digo, kadu Iya wadavetumaganeku, fa'ina Mosese Iya fa'ikuya gi'etoladi. 
JHN.5.47	Tu Mosese yana etoladi keke wadavetumaganeni fa'ina, kadu keke amifaiweya yaku gahe wanavetumaganeni.” Yesu yana kahihi miYuda yama tonagona agaidiya au hidede amine.
JHN.6.1	Tu muliya Yesu tobu ana egana Galili yuwa fafaline gidamana. Tobu ana egana kadu Taibiliya. 
JHN.6.2	Ada Yesu nimana ana iya'iyaya to'aulolo agaidiya gififaisewadi fa'ina, yo'o lakahina himulimuliyena. 
JHN.6.3	Au Yesu gilaka oya fafaline givetoga, ada ime ana tomuliya buye'i. 
JHN.6.4	Ada medema tovai-nadi miYuda yama tafalolo lakahina giluveda'ufo, tafalolo ana egana lobama ana tovenuwa'ata yana Abamaduviviya.
JHN.6.5	Ada au Yesu givetogana, matana gidahegena ma yo'o lakahina Bana againe hi'ela'ela-ma gi'itadi. Gi'itadi-yo Filifi againe gigahe gigayo, “Ha'againe beledi kanakimoneni-yo hida yo'o hina'a?” 
JHN.6.6	Ma Yesu hidede amine Filifi gigaluvaluvana be gavaimi ginagahe ma gina'itana. Tu Yesu ahe gihalamanena aimo Tauna gavaimi ginaga.
JHN.6.7	Ada Filifi gigayo, “Ka'i mani lakahina kaliva yana faisewa fatana vaikohi eita amine kadaseni-yo beledi kadakimonena digo, keke adifata kasimina kasimina hinavaini.”
JHN.6.8+JHN.6.9	Tu ana tomuliya sa'eyana ana egana Anidulu, Saimoni-Fita taina, bana gigahena gigayo, “Kwamana sa'eyana gimimiyami, ana alaka giwahina beledi kabi'ona a'a ana egana bali againe hibubuna-ma faifi, kadu igana kabi'odi luhei. Tu hida a'a hima kasimina keke lakahina, au yo'o keke-mo'a adifata.”
JHN.6.10	Au Bana Yesu gigayo, “Kaliva vevine wanagahedi be hinavetoga.” Ada au agahedi be hivetoga, babi unaunagina kadu isisi'u yamumuna fa'ina. Ada kaliva gagana akilagalagadi adi yo'o 5,000 tu vevine we'owe'o buye'i a gavaiyehi. 
JHN.6.11	Hivetoga-yo Yesu beledi faifi givaidi digo Yaubada againe givesiule gikihinehinena ime ana tomuliya givelema be yo'o agaidiya afolakena. Kadu anafaiweya igana gikihinehinena be afolakena, ada moya'aidi adifata amine hi'a.
JHN.6.12	Ada hi'ahiyauwa-yo Yesu gigahema gigayo, “Adi tufo wanakwakwana be keke tamo kanahegeni fa'ina.” 
JHN.6.13	Ada au akwakwa, adi tufo beledi faifi kwadakwadana againe feyawa tuwelo avemagadi.
JHN.6.15	Higahegahe tu Yesu yadi nuwanuwa gihalamanena, higa vaita hidakive'avini-yo yadi tokaiwabu hidaseni. Tu Yesu keke nuwanuwana hidede amine hinahuluvini fa'ina, ginuyabuyabudi be anakaibe gina gilaka oyeya.
JHN.6.18	Awoiwo tu mala koyona gilakayemu bolimana lakahina gimadu. 
JHN.6.19	Kadu awoiwo awoiwo anunauwena tu ana lauva kilomita ka'i faifi awoihegena, tobu hinafane ayemu tu Yesu a'itana, waka amine ni'u getane agene gi'ela'ela, ada ime amatautave'ine. 
JHN.6.20	Tu Yesu gigahema gigayo, “Keke wanamatauta, hima Iya ga'ela'ela.” 
JHN.6.21	Agona anogalini-yo avemwamwala agayo, “U'ela uyage.” Au gi'ela giyage ada auhe'ama avaleya ayemu Kafeneumi liline.
JHN.6.22	Bogi ada tu yo'o yuwa tobu fafaline himiya. Mala gilauna hive'agahegahe higayo, “Boiyesedi waka sa'eyanaga a'itana, ada Yesu ana tomuliya hiyage tu Yesu Tauna keke gidayage. Badi hina tu Bana hami gina?” 
JHN.6.23	Ada waka kabi'ona kadu velugadi Taibiliya hilowoga be hi'ela ada abaga liline hiyemu, abagai-nadi againe Yesu a'a givesiuleyeni-yo yo'o hi'ana. 
JHN.6.24	Ada yo'o Yesu ime ana tomuliya buye hilele-wayogema yo au kabi'odi wakai-dina agaidiya hiyage, Kafeneumi againe hidamana'ela be Yesu hinalelena.
JHN.6.25	Tu Yesu tobu fafaline gidamana-ma hinuhagana higahena higayo, “Tovehawala, gava tova udamana'ela?”
JHN.6.26	Bana Yesu givebutu gilukahihi gigayo, “Yaubada gihalamaneku tu gagahegahe. A'a gavelemi wa'ana be wa'ahiyauwa-yo waleleleku. Keke nimaku ana iya'iyaya wada'itani-yo wadanuwenuweni fa'ina wadaleleku, keke. 
JHN.6.27	Keke babi ana a'a fa'ina wanavedivediwe, fa'ina a'ai-nadi keke ginaduva-vagata. Au a'a miyamiya-vagahina Iya Tohobu'ela ganavelemi-ma wanalele-mo'ena, fa'ina Yaubada Kamaku abavehimeya giveleku be hida a'a ganavelemi.”
JHN.6.28	Au badi hitoliluveluvena higayo, “Ka'i Yaubada yana faisewa nuwanuwama ana'abina, gavadi anagani?”
JHN.6.30	Badi higayo, “Gava iya'iyaya au unafaisewana be ana'itani-yo anavetumagane? Gavadi fifiwalana unafaisewana be ya faiwala ana'itani-yo anahalamanena Yaubada gi'iveninise be u'ela? 
JHN.6.31	Bwanenedeyao lobama ana a'a, ana egana mana, wala'aiya hi'au'ana. Meda Yaubada bonana eto'etoladina sa'eyana gigahe gigayo,
JHN.6.31	A'a giveledi medema lobameya gihobuhobu.”
JHN.6.32	Bana Yesu gigayo, “Yaubada gihalamaneku tu gagahegahe. A'a lobameya gihobuhobu-ma keke Mosese gidavelemi, keke. Au Iya Kamaku a'a velemo'ena lobameya giyemu-ma tova moya'aina givelevelemi. 
JHN.6.33	Fa'ina a'a Yaubada givetavetala, medema kaliva lobameya gi'iveninisena be gihobu'ela, ada Kalivai-nadi againe tomiyababi yawaidi ivaguna hinavaina.”
JHN.6.34	Badi higahena higayo, “Kauveya, hida a'a ugaheyena-ma udavelevelema tova moya'aina.”
JHN.6.36	Tu ahe gagahemi higa ahe wa'itaku yaku iya'iyaya wa'itana nonogana keke wadavetumaganeku. 
JHN.6.37	Gaveyao Iya agaikuya Kamaku ginahawahegedi, medema moya'aidi hinamuliyeku. Ada badi hinamuliyeku-ma, keke-mo'a ganakilowedi. 
JHN.6.38	Keke vaita yaku nuwanuwa fa'ina lobama gadahegeni tu gadahobu'ela babiya, keke. Au Kamaku gi'iveniniseku be yana nuwanuwa ganafaisewa fa'ina gahobu'ela. 
JHN.6.39	Ada Bana gi'iveniniseku-ma yaku kaliva giveleku. Keke nuwanuwana tamo hakwadi badi agaidiya gananuhegeni-yo gina'alika-vagata. Au nuwanuwana yaku kaliva moya'aidi alikeya ganasivemidididi tova mulina vedewayauga ana toveya. 
JHN.6.40	Ada au Kamaku nuwanuwana moya'aidi Iya Bana Natuna agaikuya hina'ita be hinavetumaganeku amanadi yawai-vagahidi hinanuhagana, ada Iya Tauku alikeya ganasivemidididi tova mulina vedewayauga ana toveya. Kamaku yana vehimeya au hidede amine.” Hidedemi Yesu gigahe.
JHN.6.41	Tu miYuda yana gahe hinogalini-yo Bana againe hivebutu hi'alawoluwolu. Bana Yesu a gigahe a'a lobameya gidauda be gihobu amanadi Iya'eku. Hidemi yana gahe fa'ina hi'alawoluwolu. 
JHN.6.42	Kadu hive'agahegahe higayo, “Hida kaliva ana egana Yesu Yosefa natuna, ada au hinana tamana ide kahalamanedi. Gavadi-yo gigahe gigayo, Lobameya gamiyami be gahobu'ela? Bana give'alololo.” Hidemi higahe.
JHN.6.43	Tu Yesu gigahedi gigayo, “Auwe, keke wanave'agahegahe wana'alawoluwolu. 
JHN.6.44	Kaliva tauna yana nuwanuwa againe keke anafaiweya Iya ginamuliyeku, tu ka'i ase'asena Kamaku gina'onana be nuwana gina'abina o ginamuliyeku, ada alikeya ganasivemididina tova mulina vedewayauga ana toveya. 
JHN.6.45	Gahe sa'eyana Yaubada bonana ana to'awatalatalaina yadi bukiya gidadauda gigayo,
JHN.6.45	Yaubada Tauna yana kaliva moya'aidi ginavehawaledi.
JHN.6.45	Ada hai kaliva Kamaku bonana hinogalina be hi'abi'abina, medema Iya agaikuya hinavetomuliya. 
JHN.6.46	Keke tamo hakwadi Yaubada Kamaku gida'itani, keke. Au Iya akukaibe ga'itana, fa'ina Kamaku buye amiyami be gahobu'ela. 
JHN.6.47	Yaubada gihalamaneku tu gagahegahe, hai kaliva tova moya'aina uvetuvetumaganeku, medema yawai-vagahi ahe unuhagana. 
JHN.6.48	Iya'eku yawaimi ivaguna ana a'a. 
JHN.6.49	Bwanenemiyao wala'a againe a'a ana egana mana hi'au'ana tu keke hidamiya-vagata, au hi'alika. 
JHN.6.50	Tu a'a Iya gagaheyena-ma lobameya gihobu'ela, ada hai kaliva a'ai-nadi una'ana, medema keke una'alika-vagata. Ada au a'ai-nadi Iya'eku. 
JHN.6.51	Iya'eku a'a miyamiya-vagahina, lobameya gahobu'ela. Hai kaliva hida a'ai-nadi una'ana, medema unamiyamiya-vagata. Ada hida a'a kaliva moya'aidi fa'idiya ganahawahegena amanadi Iya wowoku. E, wowoku ganaveledi be kaliva yawaidi ivaguna hinavaina fa'ina.” Hidedemi Yesu gilukahihi.
JHN.6.52	Tu Yesu yana gahe ana nuwanuwa fa'ina miYuda hivebutu yadi wa'agodadaga buye hivekwageya higayo, “Gavadi-yo hida kaliva gigahe vaita wowona ginaveleda-yo kana'ani?”
JHN.6.53	Ma Yesu gigahedi gigayo, “Yaubada gihalamaneku tu gagahegahe. Ka'i keke Iya Tohobu'ela wowoku wana'ani dayagiku wanayuni, kadu wayawaimi ivaguna keke. 
JHN.6.54	Hai kaliva wowoku u'au'ana kadu dayagiku uyuyuna, medema yawai-vagahi ahe unuhagana, ada alikeya ganasivemididi tova mulina vedewayauga ana toveya. 
JHN.6.55	Fa'ina wowoku vaita a'a velemo'ena amine, kadu dayagiku vaita bwai velemo'ena amine, au yawaimi yana faiwala inubana. 
JHN.6.56	Bana kaliva wowoku gi'au'ana kadu dayagiku giyuyuna, medema Iya agaikuya gimiyamiyave'avina kadu Iya bana againe gamiyamiyave'avina, au yawaima sa'eyana. 
JHN.6.57	Bana Kamaku gi'iveniniseku-ma gimiyamiya-vagata, ada Bana yawaiku inubana fa'ina Iya kadu gamiyamiya-vagata. Meda anafaiweya bana kaliva Iya gina'au'aku, medema kadu ginamiyamiya-vagata, yawai-vagahiku givaivaina fa'ina. 
JHN.6.58	Ada au hida a'ai-nadi lobameya gihobu'ela, higa Iya wowoku, ada hidema keke a'a ana egana mana bwanenemiyao hi'au'ana-ma amine. Mana lobameya gihobu be hi'ana tu keke yawai-vagahidi hidavaini, au hi'alika. Tu a'a Iya gagaheyena-ma mema tulina. Gava kaliva hida a'a higa wowoku una'au'ana, medema unamiyamiya-vagata.” 
JHN.6.59	Au hidede amine Yesu gilumamala miYuda yadi manuwa-abavehawala ana egana sinagogi Kafeneumi melala againe.
JHN.6.60	Tu kaliva vevine moya'aidi Yesu bonana hinoganogalina be himulimuliyena. Hida yana laumamala manuwa abavehawala Kafeneumi againe hinogalini-yo higayo, “Hida hima vehawala vita-mo'ena. Keke adafaiweya kanamuliyeni.”
JHN.6.61	Tu Bana Yesu Tauna ase'asene gihalamanena badi ana tomuliyamomo yana laumamala hi'alawoluwoluyena, fa'ina gigahedi gigayo, “Yaku vehawala vitana fa'ina, ka'i omi wanuwakoyo? 
JHN.6.62	Au Iya Tohobu'ela lobameya ganalaka, boi gamiyami-ma againe ganayewaku. Adamoya yaku laumamala wanuwenuwena vaita vita-mo'ena, tu ka'i aimo yaku laka-havagi wana'itana, gavaimi wananuwanuwa? 
JHN.6.63	Yawai-vagahimi inubana keke omi kaliva agaimiya, au yawai-vagahimi inubana Yaubada Alu'aluwana againe. Yaku gahe adamoya agaimiya galukahihiyena, medema alu'aluwami fa'ina, higa yawai-vagahimi wananuhagana. 
JHN.6.64	Tu tufoimi keke wadavetumaganeku.” Hidemi Yesu gigahe fa'ina boi nagona gaveyao keke hidavetumaganeni-ma gihalamanedi. Kadu'e bana kaliva nibaineyao agaidiya ginahawavemogatalena-ma tuwaina gihalamane-vagahina. 
JHN.6.65	Kadu'e yana gahe giluyabuna gigayo, “Hida yaku laumamala omi wavaitana vita-mo'ena. Hidema fa'ina ahe gagehemi gagayo, Kaliva tauna yana nuwanuwa againe keke anafaiweya Iya ginamuliyeku tu ka'i ase'asena Kamaku gina'onana be nuwana gina'abina o, ginamuliyeku.”
JHN.6.66	Tu au hidede amine Yesu gilukahihi fa'ina, ana tomuliyamomo tufoidi moya'aidi hinuwayewa, be aimo keke hidamulimuliyeni.
JHN.6.67	Badi hinuwayewa fa'ina, Yesu ana yo'o tuwelo gitoliluveluvedi gigayo, “Ka'i omi kadu wananuyabuyabuku, ka'i keke?”
JHN.6.68	Au Saimoni-Fita Yesu againe gigahe gigayo, “Kauveya, keke tamo hakwadi velugana gidamiyami-yo anamuliyeni. O'eni yawai-vagahima ana eda uvehavehawalema. 
JHN.6.69	Ada ime avetumagane kadu ahalamane-mo'ena O'eni Yaubada yana Tovegida, Kaliva Mahamahali-mo'e.” Hidemi Fita gigahe.
JHN.6.70	Bana Yesu gigahedi gigayo, “Iya Tauku gavenuwadadanemi ami yo'o tuwelo, tu kaliva sa'eyana agaimiya Setani yana kaliva.” 
JHN.6.71	Au bana Yudasi fa'ina Yesu gigahe, bana Saimoni-Isikaliyota natuna, fa'ina bana Yudasi yo'o tuwelo kalivana aimo Yesu nibaineyao agaidiya ginahawavemogatalena.
JHN.7.2	Tu miYuda yama tafalolo sa'eyana giluve'eda'ufo, ana egana A'a-'aiyala ana vesiule. 
JHN.7.3	Ada Yesu taineyao higahena higayo, “Hida Galili ana fafali unahegeni tu unana Yudiya ana fafaliya be kadu badi ya kalivamomo wesede againe ya aituha fifiwalana ufifaisewadi-ma hina'itadi. 
JHN.7.4	Ka'i kaliva nuwanuwana moya'aidi tauna hinahalamanena be hinavetumaganena, au keke ginafaisewakau, fa'ina Tauni una'ivemogatale yo'o matadiya.” 
JHN.7.5	Hidemi higahe fa'ina badi taineyao nonogana keke hidavetumaganeni.
JHN.7.6	Badi higahe tu Yesu gigahedi gigayo, “Yaku ivemogatala ana tova aimo keke gidalakayemu tu omi'iyao ma gava tova nuwanuwami wanana, au wanana. Keke tamo gavadi fa'ina wadabodaboda. 
JHN.7.7	Tomiyababi keke omi agaimiya hinanuwakoyo tu Iya'eku ma yadi dewa koyona gahawavemogatalena fa'ina, Iya agaikuya hinuwanuwakoyo. 
JHN.7.8	Au tafalolo Yelusalema againe omi wanana tu yaku ivemogatala ana tova aimo keke gidalakayemu fa'ina, adamoya hida tafalolo againe Iya keke ganana.” 
JHN.7.9	Ada au hidede amine gigahedi-yo au Galili againe gimiya.
JHN.7.10	Tu Yesu taineyao tafalolo againe ahe hilowoga be hina, tu muliya Bana Tauna kadu gina. Au keke yo'o buye hidana, anakaibe gina. 
JHN.7.11	Ada au miYuda yama tonagona yo'o agaidiya Yesu hilelelena kaliva hitoliluveluvedi higayo, “Yesu hai gimimiyami?”
JHN.7.12	Ada moya'aidi yo'o sa'eyana sa'eyana agaidiya Bana Yesu fa'ine hi'alawoluwolu. Tufoidi higayo, “Bana kaliva hagihagina.” Tu tufoidi higayo, “Keke, Bana keke kaliva yamumuna fa'ina yo'o ginuwa'abiyedi, gigahe vaita Tauna kaliva kikaiwabuna.” 
JHN.7.13	Hidemi hive'agahegahe tu miYuda yama tonagona himatausedi fa'ina, keke yo'o matadiya hidalukahihiyeni.
JHN.7.14	Tu tafalolo ana tova hinafane Yesu manuwa-tafalolo againe giluku givebutu givehawala. 
JHN.7.15	Ada badi miYuda hinogalini-yo nuwadi givegafo'uya'uya higayo, “Gavadi-yo hida kaliva tonagona yadi sikulu againe keke gidasikulu tu ginuwahuya?”
JHN.7.17	Gava kaliva nuwanuwana velemona Yaubada yana vehimeya gina'itave'avina, medema ginahalamane-mo'ena ka'i Bana Yaubada yana nuwanuwa gavehavehawala, o ka'i au Tauku yaku nuwanuwagaga gavehavehawala. 
JHN.7.18	Bana kaliva ka'i tauna yana nuwanuwa ginalukahihiyena digo, au nuwanuwana tauna ginakilakahina, tu Iya nuwanuwaku Bana gi'iveniniseku-ma ganakilakahina, fa'ina keke tamo gadafwaya, au yaku gahe velemo'ena. 
JHN.7.19	Mosese Yaubada yana vehimeya givehawalemi tu keke tamo hakwadi agaimiya vehimeyai-nadi gida'itave'avini. Au gavana fa'ina nuwanuwami wanaluve'alikaku?”
JHN.7.21	Bana Yesu gigahedi gigayo, “Gugai fifiwalana sa'eyanaga sabati againe gafaisewana fa'ina, omi moya'aimi nuwami givegafo'uya'uya. 
JHN.7.22	Boi Mosese givehimeya be fwefweya kaliva moya'aidi wowodiya Yaubada yana iya'iyaya wanatomogolohina, tu hida dewa inubana keke Mosese againe, au tuwai-mo'ena bwanenemiyao hidedemi hihuluva. Ada au Mosese givehimeya fa'ina, ka'i fwefweya kaliva ana aiyeta eita sabati againe ginaluvefosena, au sabati nonogana wowone iya'iyaya wanatomogolohina. 
JHN.7.23	Ada sabati nonogana mena iya'iyaya ana tomogolota againe wafaisewa be Mosese yana vehimeya wana'itave'avina fa'ina. Ka'i sabati againe hidede amine omi wafaisewa digo, gavadi-yo Iya agaikuya wanuwakoyo sabati againe gafaisewa yamumuna be kaliva yana aulolo matatabuna gavaihegena fa'ina? 
JHN.7.24	Keke kiholiholi amine kaliva wanahawavekoyoyeni. Nagona wanalele wananuwanuwa, ka'i velemo'ena bana gihuluva koyona o ka'i keke. Wanahalamane-hagihagiyena, au wanagahe.” Hidemi Yesu gigahe.
JHN.7.25	Tu Yesu yo'o agaidiya hidedemi gigahe-yo au miYelusalema tufoidi hive'atolitoli higayo, “Bana miYuda yama tonagona nuwanuwadi hinaluve'alikana-ma ka'i hidevama Bana'e? 
JHN.7.26	Atu wa'ita, kaliva moya'aidi matadiya gilulukahihi tu yada tonagona hive'amata, keke tamo bana againe hidagahe. Ka'i velemona hinuwanuwa vaita hida kaliva Yaubada yana Tovegida Keliso? 
JHN.7.27	Atu aimo Yaubada yana Tovegida Keliso ginalakayemu ana toveya, keke tamo hakwadi yana tauya ginahalamaneni tu hida kalivai-nadi ma yana melala moya'aida kahalamanena.” Hidemi miYelusalema higahe.
JHN.7.29	Au Bana'e Iya gahalamanena, fa'ina Bana buye amiyami ada gi'iveniniseku be gahobu'ela.”
JHN.7.31	Tu moya'aidi yo'o agaidiya hivetumaganena ada hive'agahegahe higayo, “Ide kahalamanena Yaubada yana Tovegida Keliso ginalakayemu againe, nimana ana iya'iyaya ginafifaisewana. Hida hima Yesu au makewa Yaubada yana Tovegida, fa'ina Yesu nimana ana iya'iyaya moya'aina gififaisewana, ada bana vaita aimo ginalakayemu-ma keke-mo'a hida kaliva anafaiweya ginafaiwalahegeni.”
JHN.7.32	Atu Falisi yo'oyo'o yadi ve'agahegahe vaita Yesu Bana Keliso Yaubada yana Tovegida ma hinogalina. Hinogalini-yo badi'iyao kadu abaveyao ana tofaisewa kikaiwabudiyao badi tuilala hi'iveninisedi be hinakive'avina. 
JHN.7.33	Au Yesu gigahe gigayo, “Aimo tova kabisonaga Iya omi buye kanamiyami. Kanamiya kabisona tu Bana gi'iveniniseku-ma againe ganayewaku. 
JHN.7.34	Aimo wanaleleku tu keke wananuhagaku, ada Iya ganana againe omi keke amifaiweya wana'ela.”
JHN.7.35	Yesu hidedemi gigahe ada miYuda hinogalini-yo hive'agahegahe higayo, “Bana hima kaliva hai ginana-yo keke adafaiweya kanahagani? Ka'i yada yo'o miGilika hi'abinauna-ma agaidiya ginana be miGilika ginavehawaledi, ka'i keke? 
JHN.7.36	Gavadi-yo gigahe gigayo, Aimo wanaleleku tu keke wananuhagaku, ada Iya ganana againe keke amifaiweya wana'ela? Hidema gavaimi ana nuwanuwa?” Hidemi hive'agahegahe.
JHN.7.38	Ka'i unavetumaganeku, gufa miyamiya-vagahina gava nuwahinageniya ginaguwaguwalena be ginanauna. Hidede amine Veyao Tuwaina ana buki gigahe.” 
JHN.7.39	Yesu hidedemi gigahe higa badi hinavetumaganena-ma Alu'aluwa Mahalina ase'asediya ginaluku. Tu Yesu aimo keke gida'alika-yo yana wakaiwabu gidalaka lobameya fa'ina, kadu Yaubada Alu'aluwana kaliva ase'asediya aimo keke gida'iveniniseni.
JHN.7.41	Kadu tufoidi higayo, “Bana makewa Yaubada yana Tovegida Keliso, yada yo'o ginanagoyeda.”
JHN.7.41	Tu kaliva tufoidi higayo, “Yaubada yana Tovegida keke-mo'a Galili againe ginatubuyemu, tu Bana Yesu ma kwanaGalili. 
JHN.7.42	Fa'ina Veyao Tuwaina ana buki gigahe vaita Yaubada yana Tovegida bana Devida ana yo'o kalivana. Bedelihema againe ginatubuyemu, medema Devida yana melala.”
JHN.7.44	Ada kaliva tufoidi nuwanuwadi hinakive'avina tu ana kive'avina higa-wayoga.
JHN.7.47	Ma badi Falisi hihawavelaigedi higayo, “Ha! Kadu omi'iyao ma yana ve'alololo nuwami gi'abina. 
JHN.7.48	Keke tamo hakwadi yami tovehimeya agaidiya kadu ime Falisi agaimeya Bana againe gidavetumagana, keke-mo'a. 
JHN.7.49	Tu hida hima yo'oyo'o kaliva-kawowo Bana himuliyena amanadi, Yaubada yana vehimeya Mosese givelena-ma keke hidahalamaneni fa'ina au Yaubada yana alatabutabu dibune himimiyami.”
JHN.7.52	Au badi Falisi higahena higayo, “Ha! Ka'i o kadu kwanaGalili Yesu amine? Au Yaubada bonana againe unalele be halamana unavaina. Keke tamo Yaubada bonana ana to'awatalatalaina Galili againe ginatubuyemu, keke-mo'a.” [ 
JHN.7.53	Ada au higahe-yo moya'aidi hi'abinauna yadi manuweya.
JHN.8.1+JHN.8.2	Tu Yesu gina oya Olive againe gilaka, ada bogi gida malalauga gi'enohobu manuwa-tafalolo againe giluku ada kaliva moya'aidi Bana againe hiyo'oyo'o, ada au givetogana givebutu givehawaledi. 
JHN.8.3	Givehavehawala tu Mosese yana vehimeya ana tovehawala kadu tonagona tafatafalolodiyao adi egana Falisi, kwamayoku Yesu againe hisimadumadugedi, badi mali kaliva buye hidauda tu hinuhagadi. Ada yo'o hinafadiya Yesu matane kwamayoku hivemidididi. 
JHN.8.4	Hivemidididi tu Yesu againe higahe higayo, “Tovehawala, badi hida hima kwamayoku mali kaliva buye hidauda-ma anuhagadi, au a'ita-mo'edi. 
JHN.8.5	Atu Mosese yana buki-vehimeya againe givehimeya be vevine to'udo kuga againe kanatutuve'alikadi. Tu O'eni ma badi fa'idiya ka'i gavaimi unagahe?” 
JHN.8.6	Au hidemi higahe be Yesu hinavebauna fa'ina. Hinuwanuwa ka'i yana bonalaufata againe tamo gavadi keke gidalubodani-ma ginagaheyena digo, adifaiweya hinahawavekoyoyena.
JHN.8.6	Tu Yesu gi'ibo'ula givebutu nimalagolagone babiya gi'eto'etoladi. 
JHN.8.7	Bana keke gavaimi gidagahegahe tu badi higaheluya'aya'ala fa'ina, gimididi-mo'a gigahedi gigayo, “Hai kaliva sa'eyana agaimiya keke tamo gidakoyo, medema kuga againe kwamayoku ginamidifihadi.” 
JHN.8.8	Yesu hidedemi gigahe-yo au gi'ibo'ula-havagi babiya gi'eto'etoladi.
JHN.8.9	Ada au yana gahe hinogalini-yo yadi koyona nuwadi gi'afolena fa'ina hivebutu anakaibe anakaibe hilowolowoga. Au lakahidiyao himidilowoga tu kabi'odiyao wai himulina, ada au moya'aidi hinu-'owoga tu Yesu anakaibe gimiyami, kwamayoku buye'i aimo himidimidi. 
JHN.8.10	Kadu Yesu gimididi-mo'a kwamayoku gigahedi gigayo, “Kaliva hami hina? Ka'i keke tamo hakwadi nuwanuwana kuga againe ginafihami?”
JHN.8.11	Ada Bana Yesu gigayo, “Kadu Iya keke matahiwadi ganavelemi. Au wanana tu yami dewa koyona wanahege-vagahina.”]
JHN.8.13	Au badi Falisi higahena higayo, “O'eni Tauni fa'iniya ulukahihi uhawavemogatala fa'ina ya hawavemogatala keke velemo'ena.”
JHN.8.14	Bana Yesu gigahedi gigayo, “E, Tauku fa'ikuya galukahihi gahawavemogatala tu hai gatauya kadu hami ganana ma gahalamanena fa'ina, yaku hawavemogatala Tauku fa'ikuya keke fwaya, au gagahe velemo'ena. Tu hai gatauya kadu hami ganana ma omi keke wadahalamaneni. 
JHN.8.15	Omi'iyao ma itagaga againe wagahe-kawowo be wahawavekoyoyeku tu, Iya'eku ma keke tamo hakwadi fa'ine nuwaku gidafaisewa-yo gadahawavekoyoyeni. 
JHN.8.16	Tu ka'i tamo kaliva fa'ine nuwaku gidafaisewa be gadahawavekoyoyena digo, yaku vehimeya au velemo'ena, fa'ina keke akukaibe gadavehimeya, au Bana Kamaku buye avehimeya, Bana'e amanadi gi'iveniniseku be gahobu'ela. 
JHN.8.17	Kadu yami buki-vehimeya againe hi'etoladi vaita tohawavemogatala luhei ka'i yadi gahe sa'eyana, au kanahalamanena yadi gahe velemo'ena. 
JHN.8.18	Ada au Iya Tauku fa'ikuya gahawavemogatala kadu Bana Kamaku gi'iveniniseku-ma Iya fa'ikuya gihawavemogatala au Ime tohawavemogatala luhei.” Hidedemi Yesu gigahe.
JHN.8.20	Ada au Yesu manuwa-tafalolo againe givehavehawala tu hidede amine gilulukahihi. Velekawowo ana abavedodoga liline gimidimidi tu givehavehawala. Ada yana tova aimo keke gidalakayemu fa'ina ana kive'avina higa-wayoga.
JHN.8.22	Hidedemi Yesu gigahedi fa'ina, miYuda yama tonagona hive'agahegahe higayo, “Gavadi-yo gigahe gigayo, Iya ganana againe omi keke amifaiweya wana'ela? Ka'i Tauna ginaluve'alikana, ka'i keke?”
JHN.8.23	Au Bana Yesu gigayo, “Omi'iyao ma babiya walakayemu tu Iya'eku ma lobameya gamiyami be gahobu'ela. Omi babi ana kaliva tu Iya lobama ana kaliva. 
JHN.8.24	Hidema fa'ina ahe gagahemi yami wakoyona wana'alika, fa'ina ka'i yaku gahe Tauku inubaku fa'ina keke wanavetumaganeni digo, yami wakoyona wana'alika.”
JHN.8.25	Au badi higayo, “O hakwa'adi?” Yesu gigahedi gigayo, “Iya'eku boi yaku vehawala ana abave'inuba againe gavenuwa'atami amine. 
JHN.8.26	Ada yaku gahe moya'aina yami koyona fa'ina we'a gidadauda be aimo ganalukahihiyena ada ganahawavekoyoyemi. Ada au Bana gi'iveniniseku-ma bonana velemo'ena ada gavaimi Bana againe ganogalina amanadi, omi tomiyababi agaimiya galulukahihi.”
JHN.8.27	Au hidedemi Yesu gigahe tu badi miYuda yana nuwanuwa hifaniyena, keke hidahalamaneni Tamana Yaubada fa'ine gilukahihi. 
JHN.8.28	Ma Yesu kadu gigayo, “Aimo Iya Tohobu'ela ai againe wanakivemididiku ana toveya, au medema tovai-nadi halamana wanavaina inubaku wanahalamanena. Kadu wanahalamanena keke tamo Tauku yaku nuwanuwa againe gadagugaiyeni, tu hida yaku gahe Kamaku givehawaleku amine Iya gagahe. 
JHN.8.29	Ada Bana gi'iveniniseku-ma Iya buye amimiyami. Keke gidanuyabuyabuku-yo akukaibe gadamiyami. Tova moya'aina Bana bonana ga'abi'abina fa'ina nuwana gakiveyamumuna.” 
JHN.8.30	Ada au hida Yesu yana lukahihi againe moya'aidi hivebutu hivetumaganena.
JHN.8.31	Tu Yesu miYuda Bana bonana hivetumaganena amanadi gigahedi gigayo, “Ka'i yaku vehawala againe wanaluluve'avina amine o, aku tomuliya velemo'ena omi'iyao. 
JHN.8.32	Omi yogoyogonimiyao vaita tove'agetoga amine. Yaku vehawala ahe wanogalina ada ka'i bonaku wana'ita'itave'avina, bonaku au velemo'ena ma wanahalamanena be yami ve'agetoga ginahavaina.”
JHN.8.33	Tu badi miYuda Yesu againe higahe higayo, “Ime Abelahamo ana unumamomo ada keke tamo hakwadi againe adave'agetoga. Gavadi-yo ugahe vaita yama ve'agetoga ginahavaini?”
JHN.8.35	Bana kauve'a natuna velemo'ena ma tamana ana unuma agaidiya ginamiya-vagata be yana lokolokofou ginavaina. Atu bana agetoga ma keke yana kauve'a againe ginamiya-vagata higa vaita ana du'u ginavaini. 
JHN.8.36	Omi yogoyogonimiyao wamimiyami higa vaita koyona againe wadave'agetoga. Ka'i Iya Yaubada Natuna yami ve'agetoga ganadabana amine o koyona keke ginavehimeyemi, au Yaubada ana unuma agaidiya wanaluku be wanamiya-vagata. 
JHN.8.37	Iya gahalamanemi omi'iyao Abelahamo ana unumamomo. Omi Abelahamo bwaneneneyao nonogana nuwanuwami wanaluve'alikaku, fa'ina bonaku keke ase'asemiya gidaluku-yo gidadauda. 
JHN.8.38	Gavadi Bana Kamaku againe ahe ga'itana, medema omi agaimiya galulukahihiyena, tu omi meda anafaiweya ka'i gavadi kaliva sa'eyana higa omi tamami againe wanogalina, mededemi wahuluhuluvina.” Hidedemi Yesu gigahe.
JHN.8.39	Badi miYuda higahena higayo, “Abelahamo ime tamama.” Yesu gigayo, “Ka'i velemo'ena omi Abelahamo ana unumamomo, Abelahamo nimana wadavaina tu keke wadavaini. 
JHN.8.40	Omi wanuwanuwa amine Abelahamo keke gidanuwanuwa. Iya bona velemo'ena omi agaimiya galukahihiyena, bonai-nadi Yaubada againe ganogalina. Bonaku velemo'ena galukahihiyena fa'ina omi nuwanuwami wanaluve'alikaku. 
JHN.8.41	Omi'iyao ma kaliva sa'eyana higa omi tamami amine wahuluhuluva.”
JHN.8.41	Yesu hidedemi gigahe-yo badi higayo, “Ime keke eda natuneyao. Ime tamama au sa'eyana, anafaiweya Bana Yaubada.”
JHN.8.43	Gavana fa'ina-yo yaku nuwanuwa galukahihiyena-ma wafaniyeni? Omi bonaku keke nuwanuwami fa'ina keke yaku nuwanuwa wadahalamaneni. 
JHN.8.44	Omi'iyao ma tamami au Setani, ada tamami yana nuwanuwa amine omi nuwanuwami wanahuluva. Boi tuwaina babi ana abave'inuba againe bana Setani yana dewa luve'alika, ada hidede amine ginunauwena tova adamoya. Keke-mo'a nuwanuwa velemo'ena againe gidamiyami, fa'ina keke tamo nuwanuwa tunutunugina bana ase'asene gidadauda, keke. Nuwanuwa ve'afwayafwayana bana ase'asene gidadauda fa'ina, yana gahe tova moya'aina fwaya, fa'ina bana ana egana tofwaya. Ada au fwaya matatabuna inubana bana againe.
JHN.8.45	Tu iya'eku ma yaku gahe velemo'ena fa'ina, keke wadavetumaganeku tu omi tamami ma tofwaya amine wanuwanuwa. 
JHN.8.46	Keke tamo hakwadi afaiweya Iya agaikuya koyona unanuhagani. Ka'i yaku gahe velemo'ena, gavana fa'ina-yo keke wadavetumaganeku? 
JHN.8.47	Kaliva gaveyao Yaubada natuneyao, medema Yaubada bonana hivenogalena. Omi'iyao ma keke Yaubada natuneyao. Hidema fa'ina Bana'e bonana keke wadavenogaleni.” Au hidedemi Yesu gigahedi.
JHN.8.49	Bana Yesu gigayo, “Iya keke wayafuneku. Tu au Bana Kamaku Iya gakilakahina tu omi keke wadakilakahiku, au wahawavekoyoyeku. 
JHN.8.50	Ma keke Tauku ganakilakahiku. Au Kaliva sa'eyana gimimiyami, Bana ginakilakahiku ada Bana'e kaiwabu ana tovetala. 
JHN.8.51	Yaubada gihalamaneku tu gagahegahe. Gava kaliva bonaku gi'abi'abina, medema keke gina'alika.”
JHN.8.52	Au badi miYuda higayo, “Au ahalamane-mo'e O'eni wayafune. Abelahamo gi'alika kadu Yaubada bonana ana to'awatalatalaina tuwaina hi'alika. Gavadi-yo ugahe vaita ka'i kaliva O bona gina'abina, medema keke-mo'a gina'alika? 
JHN.8.53	Ime bwanenema Abelahamo, kaliva kikaiwabuna, tuwai-mo'ena gi'alika. Keke-mo'a Abelahamo kaiwabu againe O udatubuhegeni. Kadu badi Yaubada bonana ana to'awatalatalaina hi'alika-'owoga. O vaita hakwa'adi tu O ugagakahikahi?”
JHN.8.54	Bana Yesu gigayo, “Ka'i Tauku ganakilakahiku, yaku kaiwabu vaita iyohoyoho, vaita gadagahe-kawowo. Atu Bana Kamaku gikilakahiku ada Bana'e omi wahawaveyaubadayena. 
JHN.8.55	Tu omi Bana'e keke wadahalamane-mo'eni tu Iya velemona gahalamanena. Ka'i Iya gadagahe gadagayo, Yaubada keke gadahalamaneni, ka'i hidede amine gadagahe digo, Iya gadafwaya omi wafwaya amine. Tu Iya Bana'e gahalamane-mo'ena, kadu bonana ga'abi'abina. 
JHN.8.56	Ada omi bwanenemi Abelahamo Iya yaku hobu'ela babiya ma tuwai-mo'ena gimidihalamanena. Hidema fa'ina givemwamwala, ada au yaku tova ahe gi'itana ada givemwamwala.”
JHN.8.57	Au badi miYuda higahena higayo, “O'eni keke Abelahamo uda'itani fa'ina O keke kaliva lakahi, a malamala aimo keke fifiti (50) udavaidi. Au ugahe-kawowo.”
JHN.9.1	Tova sa'eyana ime Yesu ana tomuliya Bana buye anunudadana tu tomatakoyo sa'eyana a'itana, yana tubuga againe givematakoyo. 
JHN.9.2	Ada Yesu atoliluveluvena agayo, “Tovehawala, gavana fa'ina hida kaliva yana tubuga againe givematakoyo? Ka'i bana tauna yana koyona fa'ina, o ka'i tamana hinana yadi koyona fa'ina givematakoyo?”
JHN.9.4	Au aimo uyadayada againe gilubodada be Bana gi'iveniniseku-ma yana faisewa kanafaisewa. Uyuyu giyemuyemu ada uyuyu againe kaliva keke anafaiweya ginafaisewa. 
JHN.9.5	Iya aimo babiya gamimiyami ana toveya, Iya omi tomiyababi yami mahala, nuwami gakikivemahalina.”
JHN.9.6+JHN.9.7	Au hidede amine gigahe-yo babiya gikiwala, kiwalina againe babi giki'amo'amona maikawa amine, au tomatakoyo matana againe babi fwalelena giseni tu gigahena gigayo, “Unana ni'u ana egana Sailomu againe mata unakolana.” Ime bonameya Sailomu ana kaivila ma ive'iveninitana. Ada au kaliva gilowoga matana gikolana giyewana matana gi'ita'italele.
JHN.9.8	Tu yana yo'o kadu badi boi yana vematakoyo tova moya'aina hi'ita'itana, medema higahegahe higayo, “Hida ka'i kaliva edeya gihiyoto be mani fa'ina give'ove'o'ola-ma, o ka'i mali kaliva?”
JHN.9.9	Kadu tufoidi higayo, “Makewa bana hida kalivai-nadi.” Ada kadu tufoidi higayo, “Au keke bana'e tu ana bela tomatakoyo ana bela amine.”
JHN.9.9	Tu bana kaliva tauna gigahegahe gigayo, “Velemo'ena iya kalivai-kuna.”
JHN.9.10	Au badi higahe-fa'ila higayo, “Gavaiya'amine uyamumu-yo mata gi'ita'italele?”
JHN.9.11	Bana kaliva gigayo, “Kaliva sa'eyana, ana egana Yesu, babi giki'amo'amona be matakuya giseni tu gigaheku gigayo, Unana Sailomu ni'u againe mata unakolana. Ada au gana gakola-yo gayamumu, mataku givebutu gi'italele.”
JHN.9.12	Ada badi higayo, “Bana kalivai-nadi hami gina?”
JHN.9.12	Bana gigayo, “Iya keke gadahalamaneni.”
JHN.9.13	Tu tomatakoyo giyamumu-ma, Falisi agaidiya hinauwena. 
JHN.9.14	Fa'ina sabati againe veyawai ana tova tu Yesu babi giki'amo'amona be kaliva matane giseni-yo, au gikiyauna. 
JHN.9.15	Au Falisi kaliva againe kadu hitoliluvaluva higayo, “Gavaiya'amine uyamumu? Gavai'ona-yo mata gi'ita'italele?”
JHN.9.15	Bana kaliva gigayo, “Babi fwalelena matakuya giseni tu gakolana, ada au mataku gi'ita'italele.”
JHN.9.16	Tu kadu tufoidi higahegahe higayo, “Ka'i hida kaliva velemo'ena tokoyona digo, hida iya'iyaya fifiwalana tomatakoyo againe keke anafaiweya gidafaisewani.” Ada au Falisi buye hive'atolitoli, yadi nuwanuwa tulina tulina.
JHN.9.17	Kadu tomatakoyo againe hitoliluvaluva-havagi higayo, “O ugahe vaita hida kaliva mata gidakiyauni. Au bana fa'ine gavaimi unuwanuwa?”
JHN.9.17	Ada bana tomatakoyo gigayo, “Au Bana Yaubada yana kaliva.”
JHN.9.18	Tu badi miYuda hivaita kaliva matana keke velemo'ena gidakoyo-yo gidayamumu, fa'ina kaliva tamana hinana hiyowanidi be hi'ela. 
JHN.9.19	Hi'ela-yo hitoliluveluvedi higayo, “Ka'i bana hidevama omi natumi? Omi wagahe vaita yana tubuga againe gidavematakoyo. Ka'i tuwaina matana keke gida'ita'italele tu gavadi-yo adamoya matana gi'italele?”
JHN.9.20	Au kaliva tamana hinana higahedi higayo, “Bana hidevama ime natuma amanadi ahalamane-mo'ena. Kadu'e gitubuga againe makewa matana keke gida'ita'italele. 
JHN.9.21	Atu gavadi-yo matana adamoya giyamumu ma keke adahalamaneni, o ka'i hakwadi matana gikiyauna be gi'ita'italele keke adahalamaneni. Au bana tauna againe wanatoliluvaluva. Bana a givekaliva-lakata fa'ina, tauna fa'ine anafaiweya ginahawavemogatala.” 
JHN.9.22	Kaliva tamana hinana miYuda yama tonagona higa himatausedi be hidede amine higahe. Fa'ina miYuda ahe hivehimeya, ka'i tamo hakwadi Yesu fa'ine ginagahe vaita Bana Yaubada yana Tovegida Keliso digo, bana kalivai-nadi ana egana hinayawelina be keke anafaiweya manuwa-abavehawala sinagogi againe ginaluku-yo ginatafalolo. 
JHN.9.23	Hida vehimeya fa'ina tomatakoyo tamana hinana higahe higayo, “Bana againe wanatoliluvaluva, ahe givekaliva-lakata fa'ina.”
JHN.9.24	Au tova anavelu tomatakoyo giyamumu-ma hiyowanina, higahena higayo, “Ya yamumu fa'ina Yaubada ana egana unakilakahina. Wadema kalivai-nadi ahalamanena Bana wadevama tokoyona fa'ina keke unahawadavadavani.”
JHN.9.25	Tu tomatakoyo gigahedi gigayo, “Iya keke gadahalamaneni ka'i Bana tokoyona o ka'i keke. Tu gaitoma sa'eyana iya gahalamane-mo'ena, higa boi mataku gikoyo-vagata tu adamoya mataku gi'ita'italele.”
JHN.9.26	Ada au badi higayo, “Gavadi o againiya gigani? Gavaiya'amine mata gikiyauni?”
JHN.9.27	Bana gigayo, “Ahe gagahemi tu keke wadavenogaleku. Gavana fa'ina nuwanuwami ganagaheye-havagileni? Ka'i omi nuwanuwami Bana againe kadu wanavetomuliya, ka'i keke?”
JHN.9.28	Gigahe-yo au hifainena higayo, “O'eni wada kaliva ana tomuliya tu ime'eyao ma Mosese yana vehawala amulimuliyena. 
JHN.9.29	Yaubada Mosese againe gilukahihi ma ahalamanena tu wama kaliva ma inubana keke adahalamaneni.”
JHN.9.30	Tu bana tomatakoyo gihawavelaigedi gigayo, “A! Keke fwaya. Mataku gikiyauna fa'ina, vaita inubana wadahalamaneni. 
JHN.9.31	Ide moya'aida kahalamanena Yaubada tokoyona keke gidavelugadi tu hai kaliva sa'eyana Yaubada gimatausena bonana gi'abi'abina, medema Yaubada givelugana be gugai fifiwalana anafaiweya ginafaisewana. 
JHN.9.32	Boi tuwai-mo'ena kadu adamoya keke tamo hakwadi valeyana kadanogalini, vaita kaliva yana tubuga againe givematakoyo amanadi gidakiveyamumuni. 
JHN.9.33	Ka'i hida kaliva wavekwageyena-ma keke Yaubada gida'iveniniseni, kadu keke anafaiweya gugai fifiwalana gidafaisewani.” Hidemi tomatakoyo gigahe.
JHN.9.34	Au badi miYuda higayo, “O tokoyona, ya koyona fa'ina utubukoyo, mata keke gida'italele. O tokoyona nonogana, uhuluva vaita halamana unavehawalema.” Ada au hiwavina be gina.
JHN.9.35	Tu badi hiwavina ma Yesu ginogalina. Ginogalini-yo gina gilelena ginuhagana, ada gitoliluveluvena gigayo, “Ka'i Bana Tohobu'ela uvetumaganena?”
JHN.9.36	Bana kaliva tomatakoyo gigayo, “Kauveya, Bana Tohobu'ela hakwa'adi? Unahawavetuvetunuku be ganavetumaganena fa'ina.”
JHN.9.37	Bana Yesu gigayo, “Ahe u'itana. Iya kaliva buye kalulukahihi-ma Kalivai-kuna.”
JHN.9.38	Ada bana tomatakoyo gigayo, “Kauveya iya gavetumagane.” Ada au Yesu againe gi'odu ada gidavadavana.
JHN.9.41	Yesu gigahedi gigayo, “Ka'i omi fanifanimiyao digo, keke ami wavita. Tu omi wagahe vaita matami mahamahalina fa'ina, ami wavita wamimiyami.” Hidemi Yesu Falisi gigahedi.
JHN.10.1	Kadu'e Yesu Falisi agaidiya aimo gilulukahihi gigayo, “Yaku gahe velemona wananogalina. Sifi adi ala fa'ina ganalukahihi. Ka'i kaliva sa'eyana gina'ela vaita sifi adi ala hinagene gidaluku tu keke abaluku-mo'ena againe ginaluku, au ka'i ala fafaline ginalakalowoga, bana kalivai-nadi tokai'afu, vaita mali kaliva yana yomuyomu ginalemana. 
JHN.10.2	Tu sifi adi to'itave'avina velemo'ena abaluku againe ginalukuluku. 
JHN.10.3	Ada sifi adi to'itave'avina ginayemu againe, abaluku ana tovehimeya wanafali ginayauna be bana ginaluku. Au sifi adi to'itave'avina agona hinanogalina, ada tauna yana sifi adi egana sa'eyana sa'eyana againe ginaluwatuyedi be ginasehobuyedi. 
JHN.10.4	E, ginalauwatu-'owoga yo bana wai ginanagona be yana sifi hinamulimuliyena, fa'ina adi to'itave'avina agona hihalamanena. 
JHN.10.5	Keke-mo'a mali kaliva hinamuliyeni, keke. Ka'i agona hinanogalina, au hina'ota, kaliva-kawowo agodi keke hidahalamaneni fa'ina.” 
JHN.10.6	Au hida gahetalahobuhobu Yesu badi Falisi miYuda yama tonagona agaidiya gilukahihiyena tu badi yana nuwanuwa hifaniyena.
JHN.10.7	Hifaniyena fa'ina Yesu gigahe-havagiledi gigayo, “Yaubada gihalamaneku tu gagahegahe, Iya'eku eda'awana sifi fa'idiya. 
JHN.10.8	Badi boi himidi'ela higahe vaita Yaubada gida'iveninisedi, mema tove'alololo, adi egana tokai'afu o ka'i to'ailema. Tu yaku sifi badi kalivai-dina keke hidavenogaledi. 
JHN.10.9	Iya'eku eda'awana sifi fa'idiya. Gava kaliva Iya agaikuya unaluku, medema kibababala unavaina. Ada sifi hihobuhobu adiga hilelele be hi'a'ahiyauwa-yo ala hinagene hilukuluku, kadu adi to'itave'avina hilugolegoledi amine, meda anafaiweya o'eni yaku sifi galugolegole. 
JHN.10.10	Tokai'afu keke gida'ela-kawowo. Au bana gi'ela be sifi ginaki'afudi ginaluve'alikadi ginaluvehawaliyedi fa'ina. Tu Iya gahobu'ela be yawaidi ivaguna hinavaina, e yadi wavemwamwala hinamiyamiya-vagata.
JHN.10.12	Tu kaliva sa'eyana sifi gi'ita'itave'avidi ada fatana givaivaina. Bana keke sifi wagadi, au fata fa'ina gififaisewa. Ada ka'i tova sa'eyana gida'ita ma galu'eta manimaninina ana egana wolivi gi'ela'ela, au sifi gina'otayabuyabudi. Ada au galu'eta manimaninina sifi tufoidi ginayovadi, tufoidi ginavemaduyauyauledi. 
JHN.10.13	Bana kaliva gina'ota, fa'ina bana tofaisewa wafatana. Sifi keke gidanuwenuwedi fa'ina, gina'otayabuyabudi.
JHN.10.16	Kadu yaku sifi velugadiyao himimiyami tu keke hida ala againe hidamiyami. Au mali yo'o agaidiya himimiyami, ada badi kadu akufaiweya gadakovadi be hida'ela, agoku hidavenogalena. Ada au yaku sifi moya'aidi ganave'atutamo'aidi be se'eyaine hinamiyami, adi yo'o sa'eyana adi To'itave'avina sa'eyana. 
JHN.10.17	Ada yaku sifi fa'idiya yawaiku ganahawahegena ada muliya ganamididi-havagi. Yawaiku ganahawahegena fa'ina, Kamaku nuwanuwana lakahina Iya'eku. 
JHN.10.18	Ka'i Iya ganahawahegeku digo, kaliva adifaiweya hinaluve'alikaku. Ka'i keke ganahawahegeku digo, kadu keke kaliva adifaiweya hinaluve'alikaku. Au Tauku yaku nuwanuwa againe alikeya ganahawahegeku. Akufaiweya gana'alika, kadu akufaiweya ganamididi-havagi. Hida vehimeya higa alika mididi-havagi fa'ina Kamaku giveleku.”
JHN.10.19	Tu Yesu hidede amine gilukahihi fa'ina, miYuda yama tonagona buye hive'anuwanuwa, yadi nuwanuwa tulina tulina. 
JHN.10.20	Tufoidi moya'aidi higahegahe higayo, “Yafune Bana againe giluku be givekabaleya, fa'ina gigahegahe-kawowo. Gavana fa'ina Bana bonana aimo wavanevanenegeni?”
JHN.10.21	Tu tufoidi higayo, “Bana yana lukahihi keke kaliva wayafunena amine. Kaliva wayafunena keke anafaiweya tomatakoyo matana ginakiyauni.” Au hidede amine hive'agahegahe.
JHN.10.22	Atu tafalolo sa'eyana ana tova gilakayemu, ada au Yelusalema againe kaliva hivaga'auta. Boi tuwaina nibaimeyao manuwa-tafalolo hiyawelina tu muliya bwanenemeyao ivaguna hiyogona. Ada hida tafalolo-nadi againe manuwa-tafalolo ivaguna ana aiyogona anuwenuwena. 
JHN.10.23	Ada medema tovai-nadi kwadudu ana tova, ada Yesu manuwa-tafalolo ana eda'awaneya ginunudadana, eda'awanai-nadi hivewagana Solomoni yana abaga. 
JHN.10.24	Ada miYuda yama tonagona Yesu againe hivaga'auta higahena higayo, “Gavana fa'ina ime O inuba fa'ina aimo aleleleni tu O keke udahawavemogatala ime agaimeya? Ka'i velemo'ena O'eni Yaubada yana Tovegida Keliso yada yo'o unanagoyeda amanadi, o ka'i keke? Keke unasevauyeni, au unagahe be ananogalina.”
JHN.10.26	Iya ahe gagehemi tu omi keke yaku sifi fa'ina, keke wadavetumaganeku. 
JHN.10.27+JHN.10.28	Yaku sifi agoku hivenogalena ada Iya gahalamanedi. Badi himuliyeku be yawai-vagahidi gaveledi, ada au keke-mo'a hina'alika-vagata. Kadu keke tamo hakwadi yaku sifi nimakuya ginalemaku. 
JHN.10.29	Kamaku yaku sifi giveleku, ada Bana anakaibe fifiwala-mo'ena fa'ina, keke tamo hakwadi anafaiweya Kamaku nimane badi ginalemaku. 
JHN.10.30	Iya'eku kadu Kamaku inubama sa'eyana, nuwama sa'eyana.” Au hidede amine Yesu miYuda yama tonagona agaidiya gilukahihi.
JHN.10.31	Tu badi hinogalini-yo kuga hivaina be hinatutuve'alikana fa'ina. 
JHN.10.32	Yesu gigahedi gigayo, “Gugai hagihagina moya'aina Tamada yana faiwala againe omi matamiya gafaisewana. Gava gugai fifiwalana fa'ina adamoya wanatutuve'alikaku?”
JHN.10.33	Badi miYuda higayo, “Keke gugai hagihagina fa'ina anatutuve'alika, au Yaubada uhawatagona fa'ina anatutuve'alika. Fa'ina O'eni kaliva nonogana ugahe vaita O Tauni Yaubada.”
JHN.10.34	Omi kaliva amanadi omi yaubada.
JHN.10.35	E, Yaubada bonana tovehimeya agaidiya giyemu, ada badi kalivai-dina Yaubada Tauna gihawaveyaubadayedi. Ada Yaubada bonana eto'etoladina keke kaliva adifaiweya hinayawelini, au duduva-vagahina. 
JHN.10.36	E, tovehimeya agaidiya Yaubada bonana giyemu-ma badi tomiyababi, tu Iya'eku ma Yaubada Kamaku givegideku be babiya gi'iveniniseku bonana ganalukahihiyena fa'ina. Ada Iya gagahe gagayo, Iya'eku Yaubada Natuna. Au gavadi-yo hida yaku gahe fa'ina omi wagaheku vaita Yaubada gadahawatagoni? 
JHN.10.37	Ka'i Iya keke gadafifaisewa Kamaku gififaisewa amine digo, au keke wanavetumaganeku. 
JHN.10.38	Tu ka'i Iya gafififaisewa Kamaku gififaisewa amine be yaku gugai fifiwalana wa'ita'itana, au yaku gugai wanavetumaganena. Ka'i keke amifaiweya Iya Tauku wanavetumaganeku, au yaku gugai fifiwaladi wa'itadi-ma wanavetumaganedi be halamana wanavaina. E, wanahalamanena Kamaku Tauna nuwahinagekuya gimimiyami, kadu Iya Tauku Kamaku nuwahinagene gamimiyami, au Ime sa'eyama.” 
JHN.10.39	Ada au Yesu hidede amine gigahe fa'ina, kadu higaluvaluva-havagi be hinakive'avina tu Yesu gihamwakau.
JHN.10.40	Tu Yesu Yolidani yuwa fafaline ginu-havagi, Yoni boi kaliva gimidikivebafitaisoyedi againe gina gimiyami. 
JHN.10.41	Ada kaliva moya'aidi Bana againe hi'ela ada hive'agahegahe higayo, “Bana Yoni keke Yaubada nimana ana iya'iyaya gidafaisewani tu gahe moya'aina hida kalivai-nadi fa'ine Yoni gilukahihiyena amanadi keke fwaya, au gigahe velemo'ena.” 
JHN.10.42	Hidedemi higahe ada tufoidi moya'aidi medede againe Yesu hivetumaganena.
JHN.11.2	Bana Meli higa muliya Kaiwabu agena bunama againe gibunamina ada agena u'una tunugina againe giluvehavehayana, au bana kwamayoku-nadi nouna Lasalo gi'aulolo. 
JHN.11.3	Gi'aulolo tu vevine adi'iselu venuwa'ata Yesu againe hi'iveninisena higayo, “Kauveya, tobohiya bana'e nuwanuwa lakahina amanadi gi'aulolo lakahina.”
JHN.11.5	Au higa Yesu nuwanuwana Mata kadu tobohiyana be noudi Lasalo buye'i, nuwanuwana badi'iyao. 
JHN.11.6	Ada au Lasalo gi'aulolo ma ginogalini-yo kadu aimo yuwa Yolidani fafaline gimiyami aiyeta luhei, keke gidamadulowoga. 
JHN.11.7	Aiyeta luhei gimiyami tu ime ana tomuliya gigahema gigayo, “Wa'ela be kana Yudiya ana fafali againe kanayewada.”
JHN.11.9	Bana Yesu gigayo, “Wa'ita, aiyeta sa'eyana againe kauwana yana mahalina bai tuwelo ginunauwena. Ada au ka'i hakwadi uyadeyadeya ginanunudadana amine o bana keke ginatutumadumadu, fa'ina babi ana mahalina kauwana yana eda gituvemahalina. 
JHN.11.10	Tu ka'i kaliva uyuyuya ginanunudadana amine o bana ginatutumadumadu, fa'ina yana mahalina keke.”
JHN.11.12	Au ime ana tomuliya agahena agayo, “Kauveya, ka'i gi'enonuwaulu, au enonuwaulu againe ginabwaina.” Hidedemi agahe.
JHN.11.13	Tu Yesu Lasalo yana alika fa'ina gilukahihi tu ime avaita dauva-mo'a fa'ina gidalukahihi. 
JHN.11.14+JHN.11.15	Ime afaniyena fa'ina, Yesu gigahe-mo'ema gigayo, “Lasalo a gi'alika, ada tova gilubodana be omi wanavetumaganeku. Medema fa'ina bana gi'alika againe Iya bana buye keke adamiyami fa'ina gavemwamwala be higa tova adamoya wanavetumagane-mo'eku. Au kanana kana'itana.”
JHN.11.17	Tu Lasalo ahe hitau-yo aiyeta fowa ahegedi tu muliya Yesu gilakayemu Bedani melala againe. 
JHN.11.18	Ma Bedani medema Yelusalema liline, ana lauva ka'i kilomita tohiye amine. 
JHN.11.19	Ada au miYuda moya'aidi Mata be Meli agaidiya hiyemu be noudi yana alika fa'ina hina'ivemoluvidi. 
JHN.11.20	Ada bana Mata Yesu gi'ela'ela-ma valeyana ginogalini-yo au gilowoga be ginamadubodebodena, tu bana Meli ma gimiya manuweya.
JHN.11.22	Tu ahe nouku gi'alika, atu gahalamanena ka'i gavadi Yaubada againe unave'o'olena, medema Bana'e ginavele.”
JHN.11.23	Au Yesu gigayo, “Nou ginamididi-havagi.”
JHN.11.25	Bana Yesu gigayo, “Iya'eku mididi-havagi inubana, kadu Iya'eku kaliva yawaimi ivaguna inubana. Gava kaliva ginavetuvetumaganeku, medema keke gina'alika au wayawaina ivaguna ginamiyamiya-vagata. Ka'i bana kalivai-nadi wowona gina'alika, tu tauna ginamiyamiya-vagata. 
JHN.11.26	Ada gaveyao wayawaidi himimiyami kadu Iya hivetuvetumaganeku, medema keke-mo'a hina'alika-vagata. Ka'i hida yaku gahe uvetumaganena?”
JHN.11.28	Ada au Mata hidedemi gigahe-yo gilowoga tobohiyana Meli againe giyewana, giluwahiyena be gi'alakululuyena gigayo, “Bana yada Tovehawala a gi'ela, nuwanuwana o unana be gina'ita.” 
JHN.11.29	Ada Meli tobohiyana yana gahe ginogalini-yo au gitowamidi Yesu againe gimaduna.
JHN.11.30	Meli ginauna tu Yesu aimo keke gidayemu melaleya, au edeya Mata ginuhagana againe aimo gimiyami. 
JHN.11.31	Ada miYuda ahe hi'ela, bana Meli buye manuweya himiyami hihawavemoluvina. Au Meli gitowamidi manuweya gimaduhobu ma hi'ita-yo au himuliyena, hivaita bana gidanauna tomohuyehuyeya gidatagiya.
JHN.11.32	Badi himuliyena tu bana Meli Yesu againe gilakayemu, gi'ita tu agene gi'ibo'ula-mo'a gigahena gigayo, “Ho Kauveya, ka'i O hidedei udamiyami digo, nouku keke gida'alika.”
JHN.11.33	Ada bana Meli gitagitagi-lulaukuhi, kadu miYuda bana hibwa'ulina-ma kadu buye hive'alulaukuhi. Ada au Yesu yadi tagiya gi'ita-yo alika fa'ina gi'ila'a kadu nuwana gikabubu.
JHN.11.34	Au gigayo, “Hai watau?”
JHN.11.34	Badi higayo, “Kauveya, u'ela be kana u'ita.”
JHN.11.36	Ada bana Yesu gitagitagi fa'ina, badi miYuda higayo, “Wa'ita. Wona velemona nuwanuwana lakahina bana'e.”
JHN.11.38	Tu Yesu alika fa'ina kadu gi'ila'a, au gilowoga aba'aitauna againe gina. Aba'aitauna higa tomohuyahuya, ada kabala lakahina abaluku gisebodana. 
JHN.11.39	Au Yesu gigayo, “Kabala wavaini.”
JHN.11.39	Tu bana Mata to'alika nouna gigahena gigayo, “Kauveya, bana hima gilada, fa'ina hitau-yo aiyeta fowa kahegena.”
JHN.11.41	Ada au kabala hivaina digo Yesu gi'italele gigayo, “Kamaku, gavesiule againiya ahe uvenogaleku fa'ina. 
JHN.11.42	Ada a gahalamanena uvenovenogaleku tova moya'aina, tu O againiya gavesiule be badi lilikuya himidimidi-ma hinanogalina. Hinanogali-yo au hinahalamane-mo'ena O Tauni u'iveniniseku be gahobu'ela.” Hidedemi Yesu Tamana againe gigahe.
JHN.11.43	Ada au give'o'ola gihavaina, gikova'awafatafata gigayo, “Lasalo-yo, uyemu.” 
JHN.11.44	Yesu gigahe-yo bana to'alika giyemu, nimana agena kaleko againe boi miYuda yama dewa amine hifafana-ma aimo gidauda. Kadu'e kaleko u'une hifafana-ma aimo gidauda. Au Yesu kaliva gigahedi gigayo, “Wanayauna be ginana.”
JHN.11.46	Tu tufoidi badi tonagona tafatafalolodiyao adi egana Falisi agaidiya hina Yesu yana gugai fa'ina hi'awatalatalaina.
JHN.11.47	Hi'awatalatalaina gihavaina, badi Falisi kadu abaveyao ana tofaisewa kikaiwabudiyao venuwa'ata hi'iveninisena be koniselo yadi vaga'auta hisena. Ada hivaga'auta-yo hive'agahegahe higayo, “Gavaimi kanagani? Bana wadema kalivai-nadi nimana ana iya'iyaya moya'ai-mo'ena gififaisewana. 
JHN.11.48	Ka'i keke kanahawatani digo, kaliva matatabudi hinavetumagana-'owoga ada badi yada tovehimeya miLoma yadi tolugaviya hina'iveninisedi be yada manuwa-tafalolo hinayawelina, kadu ide miYuda moya'aida yada kaiwabu hinavaihegena.” Hidede amine hive'agahegahe.
JHN.11.49+JHN.11.50	Tu kaliva sa'eyana badi agaidiya gimiyami, ana egana Kaiyafasi, bana abaveyao ana tofaisewa adi tokaiwabu hisena medema malamalai-nadi againe. Au bana Kaiyafasi gigahedi gigayo, “Omi kwavakwavamiyao. Gilubodana be kaliva sa'eyanaga gina'alika ma ma'i wanuwenuwena o ka'i keke? Ka'i ide miYuda moya'aida miLoma nimadiya kana'alika-'owoga kadu yada yo'o hinakwaha, medema keke gidalubodani.”
JHN.11.51	Ma bana Kaiyafasi keke tauna yana nuwanuwa againe hidede amine gidagahe, au bana medema malamalai-nadi againe abaveyao ana tofaisewa adi tokaiwabu ana maka givaina fa'ina, Yaubada nuwanuwa givelena be gavadi aimo ginalakayemu ma gilukahihiyena, higa Yesu miYuda yana yo'o fa'imeya gina'alika. 
JHN.11.52	Kadu keke vaita yana yo'o gagana fa'imeya gina'alika, tu kadu badi Yaubada natuneyao moya'aidi fa'idiya gina'alika be badi kalivai-dina fafali tulina tulina agaidiya himiyamiyavehaila amanadi Yaubada yana yo'o sa'eyana againe hinavetobohiyana fa'ina. 
JHN.11.53	Ada au medema aiyetai-nadi hivebutu hivevai, tova moya'aina hinuwanuwa be Yesu hinaluve'alikana fa'ina.
JHN.11.56	Ada Yesu hilelelena, manuwa-tafalolo againe himidimidi tu hive'agahegahe higayo, “Gavaimi wanuwanuwa? Ka'i Yesu hida tafalolo againe gina'ela o ka'i keke?” 
JHN.11.57	Tu abaveyao ana tofaisewa kikaiwabudiyao kadu Falisi vehimeya ahe hisena higa ka'i tamo kaliva ha'againe Yesu gimiyami-ma ginahalamanena o, ginahawavemogatala badi agaidiya be hinakive'avina fa'ina.
JHN.12.2	Au Yesu Bedani againe gi'ela ada Bana fa'ine avemwamwala hisena. Ada bana Mata a'a ana haulili gi'ita'itave'avina tu bana Lasalo badi to'a kadu Yesu buye tolameya hi'enolukekela be hi'au'a. 
JHN.12.3	Hi'au'a tu bana Meli bunama aba'aihiwaga botolu lakahina amine gi'aliyena, ana egana nado, ai kabuna, medema keke tamo gavadi buye hidave'atutamo'aini, ada fatana keke kabi'ona. Au Meli Yesu agena gibunamina tu u'una tunugina againe agena giluvehavehayana, ada bunama magana yamumuna manuwa gilelevilana.
JHN.12.6	Au hidede amine gigahe tu keke vaita velemo'ena koyokoyo gida'itanuwakabubuyedi fa'ina, keke. Au bana tokai'afu fa'ina hidede amine gigahe, ada ime tomuliya yama mani ana abavedodoga gi'ita'itave'avina fa'ina, bana tauna mani givaivaina.
JHN.12.8	Koyokoyo ma amifaiweya wananuwakabubuyedi tova tunugi-vagahina tu Iya'eku ma keke buye kanamiyami tova tunugina, fa'ina kabisona au ganahegemi.” Hidedemi Yesu gigahe.
JHN.12.10	Tu abaveyao ana tofaisewa kikaiwabudiyao ma buye hivevai be kadu Lasalo Yesu buye hinaluve'alikadi. 
JHN.12.11	Au Yesu Lasalo gisivemididina fa'ina, miYuda moya'aidi abaveyao ana tofaisewa adi yo'o hikilowedi be hina Yesu againe hivetuvetumagana. Hidema fa'ina abaveyao ana tofaisewa nuwanuwadi Lasalo buye'i hinaluve'alikana.
JHN.12.12	Aiyeta anavelu againe yo'o lakahina tafalolo ana egana Abamaduviviya fa'ina hivaga'auta amanadi, Yesu valeyana hinogalina vaita Yelusalema againe ginalaka'ela. 
JHN.12.13	Hinogali-yo au ai lukumina bodaboda amine hivaina digo hilowoga Yesu hinavega'aulena, ada au hivebutu hikovakovadavadava higayo,
JHN.12.13	“Hosana yama tokibababala.
JHN.12.13	O'eni Kauveya ana eganeya u'ela'ela-ma
JHN.12.13	Yaubada ginanuwakabubuye.
JHN.12.13	E, O'eni miIsileli yama tokaiwabu Yaubada ginanuwakabubuye.”
JHN.12.13	Au hidede amine Yesu hihawadavadavana.
JHN.12.15	Gigayo,
JHN.12.15	Omi miSaiyoni, keke wanamatauta.
JHN.12.15	Au wa'ita, yami tokaiwabu gi'ela'ela
JHN.12.15	doniki natudi againe giyage be ginanauna.
JHN.12.15	Hidede amine to'awatalatalaina miYelusalema adi egana velugana miSaiyoni fa'idiya gigahe.
JHN.12.16	Tu Yesu doniki kwaune giyage ana toveya, ime ana tomuliya keke adahalamaneni Yaubada bonana eto'etoladina gigahe amine Yesu gihuluva. Au tova mulina Yesu gimididi-havagi be yana wakikaiwabu Tamana againe gilaka ana toveya, gavaimi Yaubada bonana ana to'awatalatalaina Bana fa'ine gi'etoladina ada badi miYuda Yesu againe hihuluva, medema anuwa'afolegena.
JHN.12.17	Ada au yo'oyo'o boi Yesu buye himiyami tu Lasalo gikovana be tomohuyehuyeya giyemu ada alikeya gisivemididina amanadi, Yesu yana gugai kaliva moya'aidi agaidiya hilukahihiyena. 
JHN.12.18	Au hida nimana ana iya'iyaya gifaisewana-ma yo'o hinogalina fa'ina, hina edeya hivega'aulena. 
JHN.12.19	Hidema fa'ina tonagona adi egana Falisi hive'agahegahe higayo, “Wa'ita, kaliva moya'aidi Bana againe hivetomuliya-'owoga, ada keke adafaiweya kanahawatadi.”
JHN.12.20	Badi hive'agahegahe tu miGilika tufoidi yo'o hinafadiya himiyami, yo'o-dina Yelusalema againe hinauna tafalolo lakahina fa'ina hivagavaga'auta. 
JHN.12.21	Au badi miGilika Filifi againe hi'ela, bana kwanamiBedasaida, melalai-nadi Galili ana fafali againe. Badi bana againe hi'ela higayo, “Kauveya, nuwanuwama Yesu ana'itana.” 
JHN.12.22	Ada Filifi gina Anidulu givenuwa'atana, ada au adi'iselu hina Yesu hivenuwa'atana.
JHN.12.24	Yaubada gihalamaneku tu gagahegahe. Aimo kabi'ona gavadi Iya agaikuya ginalakayemu fa'ina ganalukahihiyena. Ka'i otova keke babiya kanafahani, kadu keke ginamoya'ai a'a-mo'ena keke kananuhagani, au sa'eyanaga ginadauda. Tu ka'i babiya kanafahana be tubuna gina'afuwana, au ginatabo be a'a moya'aina kananuhagana. Meda anafaiweya gana'alika-yo babiya hinatauku tu keke akukaibe ganamiyami, au aimo yaku yo'o hinamoya'ai. 
JHN.12.25	Kadu gava kaliva tauni ya miyami babiyagaga fa'ina unuwanuwa, medema yawaini unanuhegena, tu gava kaliva ya miyami ana nuwanuwa hida babi againe unavenikohiyena, medema yawai-vagahi wese lobameya unanuhagana. 
JHN.12.26	Ka'i hakwadi o nuwanuwa Iya fa'ikuya unafaisewa, giluboda be Iya agaikuya udavetomuliya, ada hai Iya ganamiyami kadu medede againe o'eni yaku tofaisewa buye kanamiyami. Ada hakwadi Iya fa'ikuya unafaisewa, au o'eni Kamaku ginakilakahi.
JHN.12.28	Au hidede amine ganave'o'ola, Kamaku, a egana lakahina una'ivemogatalina be kaliva hinakilakahina.”
JHN.12.28	Hidede amine give'o'ola-yo Yaubada agona lobameya giyemu gigayo, “Aku egana lakahina ahe ga'ivemogatalina kadu gana'ivemogatali-havagilena be kaliva hinakilakahiku.”
JHN.12.29	Tu yo'o himidimidi-ma hinogalina. Tufoidi higahe higayo, “Atala gihegena.” Kadu tufoidi higayo, “Lobama ana tovenuwa'ata sa'eyana Bana againe gilukahihi.”
JHN.12.30	Bana Yesu gigahedi gigayo, “Keke vaita Iya fa'ikuya hida ago'ago gidayemu-yo wadanogalini, keke. Au omi fa'imiya gigahe. 
JHN.12.31	Tomiyababi koyodiyao adi vematahiwadi ana tova-mo'ena adamoya gilakayemu. E, tova adamoya bana Setani tomiyababi yadi tovehimeya ganawavina be ginana. 
JHN.12.32	Ada Iya'eku ma ai againe hinakivemididiku ana toveya, kaliva moya'aidi ganakovadi be nuwadi Iya agaikuya gina'ela.” 
JHN.12.33	Hidede amine gigahe be gavaiya'amine gina'alika ma kaliva hinahalamanena.
JHN.12.36	Iya Tomahala aimo omi agaimiya gamimiyami tu wanavetumaganeku be mahalina ana kaliva wanatubuyemu.” Ada au Yesu hidedemi gilukahihi gihavaina, yo'o ginuyabuyabudi gina Tauna gisevauyena be keke hina'itani.
JHN.12.37	Tu Yesu nimana ana iya'iyaya keke sa'eyadi gifaisewadi miYuda matadiya nonogana hidibudibutoyoga keke hidavetumaganeni. 
JHN.12.38	Hidede amine hihuluva be Yaubada bonana ana to'awatalatalaina ana egana Aiseya yana gahe tuwaina amine velemo'ena ginalakayemu. Bana gigaheye-vagahina,
JHN.12.38	Kaiwabu-yo, keke tamo hakwadi yada venuwa'ata gidavenogaleni.
JHN.12.38	Kadu keke tamo hakwadi O Kaiwabu ya faiwala
JHN.12.38	nima ana iya'iyaya againe gida'itahalamaneni.
JHN.12.39	Badi Yesu nimana ana iya'iyaya keke hida'itahalamaneni fa'ina keke adifaiweya yadi vetumagana Bana againe hidaseuseni, fa'ina Aiseya kadu Yaubada yana gahe giyakahina gigayo,
JHN.12.40	Nuwadi gakivefanina be keke hinahalamaneni,
JHN.12.40	ada au keke adifaiweya Iya agaikuya hinahagaviladi-yo
JHN.12.40	ganakiveyamumudi fa'ina.
JHN.12.43	Badi kalivai-dina nuwanuwadi lakahina kaliva hinahawaveyamumuyedi tu Yaubada yana hawaveyamumu keke hidanuwenuweni.
JHN.12.44	Tu tova sa'eyana Yesu gikovadona gigayo, “Gava kaliva Iya uvetumaganeku, medema Bana gi'iveniniseku-ma buye uvetumaganema. 
JHN.12.45	Ada gava kaliva Iya u'itaku, medema Bana gi'iveniniseku-ma buye u'itama. 
JHN.12.46	Babiya gahobu'ela be nuwami gana'ivemahalina fa'ina. Gahobu'ela be gaveyao moya'aimi Iya wanavetumaganeku, medema keke uyuyu againe wanamiyami.
JHN.12.48	Tu tovematahiwadi sa'eyana gimimiyami, ana egana bonaku. Gava kaliva unakiloweku kadu yaku laumamala keke unadibumuhigeni, au bonaku ahe babiya galukahihiyena tu udibutoyogena-ma ana matahiwadi unanuhagana, aimo tova mulina vedewayauga ana toveya. 
JHN.12.49	Ada keke Tauku yaku nuwanuwa againe gadalukahihi, au Bana Kamaku gi'iveniniseku-ma givehimeyeku. Gavaimi ganagahe o ka'i ganalaumamala, Bana givehimeyeku. 
JHN.12.50	Ada Iya gahalamanena ka'i kaliva Bana yana vehimeya hinadibumuhigena amine o, yawai-vagahidi hinanuhagana. Hidema fa'ina gavaimi Kamaku givehimeyeku be ganagahe, au medede amine gagahegahe.” Hidedemi Yesu yo'oyo'o gigahedi.
JHN.13.4+JHN.13.5	Hidedemi gihalamanena tu tolama againe a'au'a-ma gitowamidi, ana aikeva givehalilina digo sawelo dobone gihifo tu nau'a againe gufa gihiwana, au givebutu vaita agetoga amine ime ana tomuliyamomo agema gikolana digo sawelo dobone gihifona-ma againe giluvehavehayana.
JHN.13.6	Gi'ikolakola tu gi'ela higa vaita Saimoni-Fita agena gidakolana ma Fita gigahena gigayo, “Ho Kauveya! Ka'i iya ageku unakolana, ka'i keke?”
JHN.13.7	Yesu gigayo, “Adamoya hida yaku huluva ana nuwanuwa keke udahalamaneni tu aimo tova mulina nuwa ginamahalina againe unahalamanena.”
JHN.13.8	Tu bana Fita gigayo, “Keke-mo'a iya ageku unakolani.”
JHN.13.8	Yesu gigayo, “Ka'i age keke ganakolani, au keke yaku kaliva o'eni.”
JHN.13.9	Hidedemi gigahe-yo Fita gigayo, “Kauveya, au keke agekuga unakolani tu nimaku u'uku buye'i.”
JHN.13.10	Au Yesu gigayo, “Ahe utowa be matatabuna au yegayega tu giluboda be ageniga ganakolana. Ada omi moya'aimi yegayegamiyao tu kaliva sa'eyanaga keke yegayegana.” 
JHN.13.11	Fa'ina Yesu a gihalamanena gava kaliva nibaineyao agaidiya ginahawavemogatalena. Hidema fa'ina ahe gigahe moya'aimi yegayegamiyao tu kaliva sa'eyanaga keke yegayegana.
JHN.13.12	Tu au agema gikolana gihavaina, ana aikeva gi'osena digo tolameya gi'enolukekela-havagi be gigahema gigayo, “Ka'i yaku huluva omi agaimiya mene wahalamanena? 
JHN.13.13	Omi wavewagaku Tovehawala kadu Kauveya. Au wagahe yamumuna, fa'ina wona velemona yami Kaiwabu Iya'eku. 
JHN.13.14	Ada Iya'eku yami Tovehawala yami Kaiwabu agemi gakolana vaita agetoga amine fa'ina, meda omi amifaiweya wadahuluva, agemi wadave'a'ikolakola. 
JHN.13.15	Au dewa hagihagina gavehawalemi be omi taumiyao hidede amine wanahuluva fa'ina. Omi agaimiya Iya gahuluva amine, kadu omi wanahuluva. 
JHN.13.16	Yaubada gihalamaneku tu gagahegahe, agetoga yana tovehimeya keke gidakaiwabuhegeni, kadu tovenuwa'ata bana gi'iveninisena-ma keke gidakaiwabuhegeni. 
JHN.13.17	Au hida yaku dewa ana nuwanuwa ahe wahalamanena. Ka'i hida nuwanuwa wanadibumuhigena digo, yami vemwamwala gavatubuga wananuhagana.” Au hidemi ve'agetoga fa'ina Yesu gigahe.
JHN.13.18	Kaliva yaku tolameya buye a'au'a-ma givenibaineku.
JHN.13.18	Ada au bana kalivai-nadi hidede amine ginahuluva be Yaubada bonana eto'etoladina velemo'ena ginalakayemu fa'ina.
JHN.13.20	Gagahe velemo'ena agaimiya, kaliva gana'iveninisena-ma hakwa'adi ginavetobohiyanena, au vaita kadu Iya ginavetobohiyaneku ada hakwa'adi ginavetobohiyaneku, au vaita kadu Bana'e gi'iveniniseku-ma ginavetobohiyanena.”
JHN.13.21	Tu Yesu hidede amine gilukahihi gihavaina, gi'ase'u'aulolo ada ime ana tomuliya agaimeya gigaheye-mo'ena gigayo, “Yaubada gihalamaneku tu gagahegahe, kaliva sa'eyana agaimiya nibaikweyao agaidiya ginahawavemogataleku.”
JHN.13.22	Yesu gigahe-yo au ime ana tomuliya ave'a'ita'ita, anuwanuwa ka'i hakwadi fa'ine gilukahihi. 
JHN.13.23	Tu iya Yesu ana tomuliya nuwanuwana lakahina iya'eku amanadi, Bana liline ga'enolukekela tu ga'au'a. 
JHN.13.24	Au bana Saimoni-Fita giveguwautuleku gigayo, “Hakwadi fa'ina gilukahihi-ma unatoliluvaluva be kanahalamanena.”
JHN.13.25	Giveguwautuleku-yo au ga'alaliya Yesu tagane gagayo, “Kauveya, hakwadi fa'ina ulukahihi?”
JHN.13.26	Yesu gigayo, “Hida a'a bwai againe gana'utuvina ada bana ganavelena-ma kalivai-nadi.” Gigahe-yo au a'a gi'utuvina Yudasi-Isikaliyota givelena, bana Saimoni natuna. 
JHN.13.27	Ada Yudasi a'a gi'abina tovai-nadi Setani bana ase'asene giluku, ada Yesu gigahena gigayo, “Ya faisewa unamaduvehavaina.”
JHN.13.28	Tu keke tamo ime agaimeya buye a'au'a-ma gidahalamaneni, ka'i gavana fa'ina Yesu Yudasi againe hidede amine gigahe. 
JHN.13.29	Tufoima anuwanuwa higa Yudasi mani ana abavedodoga gi'ita'itave'avina fa'ina, Yesu gigahena vaita tafalolo ana a'a bana gidakimoneni, o ka'i koyokoyo agaidiya tamo nuwakabubu gidaveledi. 
JHN.13.30	Ada au Yudasi a'a Yesu givelena-ma gi'a gihavaina, auhe'ama gimaduhobu be gina. Ada mala a gibogi.
JHN.13.31	Yudasi a gina tu Yesu gigayo, “Au adamoya Yaubada Iya Tohobu'ela gikivekikaiwabuku, kadu Yaubada yana kikaiwabu Iya Bana Natuna agaikuya kaliva hi'itadavadavana. 
JHN.13.32	Ka'i Yaubada yana kikaiwabu Iya agaikuya kaliva hina'itadavadavana amine, au kadu Yaubada Tauna yana kikaiwabu ginaveleku be ganakaiwabu-mo'a. E, hidede amine ginamadu-kivekikaiwabuku.
JHN.13.35	Ka'i taumiyao agaimiya wanave'ahawahawahega, au huluvai-nadi againe kaliva moya'aidi hinahalamanena hinagayo, Wona velemona badi Yesu ana tomuliya.” Hidedemi Yesu gigahe.
JHN.13.36	Tu Saimoni-Fita gigayo, “Kauveya, hami unana?”
JHN.13.36	Yesu gigayo, “Iya ganana againe, adamoya keke afaiweya unamuliyeku tu tova mulina unamuliyeku.”
JHN.13.37	Fita gigayo, “Kauveya, gavana fa'ina adamoya keke akufaiweya ganamuliye? Au gahawahegeku be O fa'iniya gana'alika.”
JHN.13.38	Yesu gigayo, “Ugahe vaita Iya fa'ikuya una'alika tu gagahe velemo'ena againiya, kamukamu keke ginakwage tu nagona unamidivekekeyeku tova tohiye.”
JHN.14.2	Abamiya moya'aina Kamaku yana manuweya gidadauda ada Iya ganana be yami abaga ganakidewedewena fa'ina. Ka'i keke abamiya moya'aina gidadauda, kadu keke vaita gadagahe ganana yami abamiya gana'ihagihagiyena. 
JHN.14.3	Ada Iya ganana yami abaga ganakidewedeweni-yo au ganayewaku ganavega'aulemi be Iya ganamiyami againe, kadu omi wana'ela buye kanamiyami. 
JHN.14.4	Ada yaku abamiya againe ganana-ma ana eda omi wahalamanena.”
JHN.14.5	Tu Tomasi gigahena gigayo, “Kauveya, hami unana ma keke adahalamaneni, fa'ina gavaimi eda anahalamaneni?”
JHN.14.7	Ka'i wadahalamane-hagihagiyeku digo, kadu Kamaku wadahalamanena. Ada au tova adamoya be ginanunauwena Bana'e wahalamanena, kadu ahe wa'itana.”
JHN.14.8	Tu Filifi gigahena gigayo, “Kauveya, Tama kaliva-mo'ena unavehawalema be auwe hidedemi amafaiweya anahalamanena.”
JHN.14.10	Iya Tauku Kamaku nuwahinagene gamimiyami kadu Bana Kamaku Tauna nuwahinagekuya gimimiyami, au Ime sa'eyama. Vaita hida gahe udavetumaganeni. Ada keke Tauku yaku nuwanuwa againe gadalulukahihi, au Kamaku Tauna nuwahinagekuya gimimiyami be yana faisewa Tauna gifififaisewa. 
JHN.14.11	Au yaku gahe wanavetumaganena. Iya Tauku Kamaku nuwahinagene gamimiyami, kadu Bana Kamaku Tauna nuwahinagekuya gimimiyami, au Ime sa'eyama. Ka'i keke amifaiweya yaku gahe wanavetumaganeni, au yaku gugai fifiwalana fa'ina wanavetumaganeku. 
JHN.14.12	Yaubada gihalamaneku tu gagahegahe, ka'i gava kaliva o unavetuvetumaganeku, gugai fifiwalana Iya gafaisewana amine, kadu o unafaisewana. Yaku gugai fifiwalana moya'aina tu ya gugai fifiwalana aimo unafaisewana-ma moya'ai-mo'ena, fa'ina Iya Kamaku againe ganayewaku be Alu'aluwa Mahalina omi nuwamiya gana'iveninisena. 
JHN.14.13	Ada gavadi gavadi aku eganeya wanave'o'olena, medema ganafaisewana be higa kaliva Kamaku yana kikaiwabu Iya Bana Natuna yaku faisewa againe hina'itadavadavana. 
JHN.14.14	Ka'i gavadi gavadi aku eganeya wanave'o'olena, medema ganafaisewana.
JHN.14.16	Ada Kamaku ganave'o'olena, ami Toveluga velugana ginahawahegena be omi agaimiya gina'ela ginamiyamiya-vagata fa'ina. Bana'e au Yaubada Alu'aluwana, nuwanuwa velemo'ena inubana. 
JHN.14.17	Tu tomiyababi Yaubada keke hidahalamaneni-ma keke adifaiweya hina'ayauneni. Badi keke Alu'aluwa Mahalina hida'itahalamaneni, au hifaniyena fa'ina keke adifaiweya hina'ayauneni. Tu omi'iyao ma Bana'e wahalamanena, fa'ina omi agaimiya gimimiyami ada aimo Tauna nuwahinagemiya ginamiyami.
JHN.14.18	Ada keke vaita natu'aeda amine Iya gananuyabuyabumi, au omi agaimiya ganayewaku. 
JHN.14.19	Aimo tova kabisona Iya ganana be kaliva gaveyao keke hidavetumaganeku, medema keke kadu hina'itaku, tu omi'iyao ma wana'ita'itaku. Ada Iya gamiyamiya-vagata fa'ina, kadu omi wanamiyamiya-vagata. 
JHN.14.20	Ada Alu'aluwa Mahalina gina'ela ana toveya, ginakivetuvetunumi be omi wanahalamanena Iya Tauku Kamaku nuwahinagene gamimiyami, kadu omi taumiyao Iya nuwahinagekuya wamimiyami, kadu Iya Tauku nuwahinagemiya gamimiyami. 
JHN.14.21	Hakwa'adi o yaku vehimeya uhalamanena udibumuhigena, o'eni velemo'ena nuwanuwa Iya'eku, ada o'eni nuwanuwa Iya'eku amanadi Bana Kamaku yana nuwanuwa ginasena o againiya, kadu yaku nuwanuwa ganasena o againiya ada Tauku gana'ivemogataliku be wanahalamane-hagihagiyeku fa'ina.” Hidedemi Yesu gilukahihi.
JHN.14.22	Tu tomuliya sa'eyana ana egana Yudasi, keke Yudasi-Isikaliyota au wagakoyona, Yesu gigahena gigayo, “Kauveya, gavadi-yo ime agaimeya Tauni una'ivemogatali-yo anahalamane, tu keke tomiyababi moya'aidi agaidiya una'ivemogatali?”
JHN.14.24	Tu ka'i kaliva keke nuwanuwana Iya'eku, bana bonaku keke gida'abini. Ada hida gahe wanoganogalina-ma keke Tauku bonaku, au Kamaku gi'iveniniseku-ma Bana bonana.
JHN.14.25	Iya omi aimo buye kamimiyami tu hida gaitoma omi agaimiya galukahihiyena. 
JHN.14.26	Tu Toveluga, ana egana Alu'aluwa Mahalina, Bana Kamaku gina'iveninisena be yaku kabu ginavaina amanadi, gaitoma moya'aina fa'ina ginakivetuvetunumi, kadu yaku vehawala omi agaimiya fa'ina nuwami ginatalafolena.
JHN.14.29	Ada yaku tauya fa'ina gavenuwa'ata-vagahimi aimo buye kamiyami-tu. Ahe gavenuwa'atami be aimo ganana againe, wanavetumaganeku. 
JHN.14.30	Keke aimo buye kanalulukahihi lauva tunugina, fa'ina Setani gi'ela'ela. Bana Setani badi tomiyababi keke hidavetumaganeku-ma yadi tovehimeya. E, bana gi'ela'ela be vaita gina'ivehamumuku, tu bana keke-mo'a gidavehimeyeku. 
JHN.14.31	Tu tomiyababi gilubodadi be hidahalamanena Iya nuwanuwaku Kamaku, kadu gavaimi Kamaku givehimeyeku medede amine gahuluhuluva.”
JHN.14.31	Ada au Yesu hidede amine gilukahihi gihavaina, gigahema gigayo, “Wa'ela be kana.”
JHN.15.1	Kadu Yesu gilukahihi gigayo, “Iya'eku ai veguveguwaku velemo'ena, ada Bana Kamaku ai ana to'itave'avina. 
JHN.15.2	Kaliva hivetuvetumaganeku-ma badi laganiku. Hai kaliva keke yaku nuwanuwa amine hinahuluva, medema vaita laganiku keke gidayoyo, ada au medema Kamaku ginakuyadi be ginahegedi. Tu hai kaliva yaku nuwanuwa amine hihuluhuluva, medema vaita laganiku yoyoyona, ada au Kamaku yogo badi agaidiya ginavaihegena be hinayoyo guwadi moya'aina. 
JHN.15.3	Tu omi'iyao ma bonaku galumamalena-ma ahe wavetumaganena fa'ina, ahe wayegayega yogomi keke. 
JHN.15.4	Au Iya agaikuya wanamiyamiyave'avina, kadu omi agaimiya ganamiyave'avina. Ka'i aiguwa laganina keke ai-mo'ena againe ginamiyave'avina digo, keke anafaiweya ginayoyo. Meda anafaiweya omi'iyao, ka'i keke Iya agaikuya wanamiyave'avina, kadu keke amifaiweya yaku nuwanuwa amine wanahuluva.
JHN.15.6	Ka'i hakwadi o Iya agaikuya keke unamiyave'avina, aiguwa laganina koyona hihegena be gibou amine, meda Kamaku o ginahege. Ada au laganina koyona hihegena tu tamo hakwadi yana ai fa'ina gikwakwana ada gi'alahina. 
JHN.15.7	Tu ka'i omi Iya agaikuya wanamiyave'avina ada bonaku ase'asemiya ginadauda tova moya'aina amine o, gavadi fa'ina nuwanuwami wanave'o'ola, au wanave'o'ola be velemo'ena wananuhagana. 
JHN.15.8	Ka'i wanayoyo lakahina higa Yaubada yana nuwanuwa amine wanahuluhuluva tova moya'aina, au kaliva Kamaku ana egana hinakilakahina kadu hina'itami hinagayo, Wa'ita, wona velemona badi'iyao Yesu ana tomuliya.
JHN.15.9	Tu Kamaku nuwanuwana Iya'eku amine, meda Iya nuwanuwaku omi'iyao. Iya agaikuya wanamiyamiyave'avina be yaku nuwanuwa omi agaimiya gaseusena-ma wana'aya'ayaunena tova moya'aina. 
JHN.15.10	Kamaku yana vehimeya gadibudibumuhigena, ada au yana nuwanuwa Iya agaikuya ga'aya'ayaunena tova moya'aina. Meda anafaiweya ka'i yaku vehimeya omi wanadibudibumuhigena amine o, yaku nuwanuwa omi agaimiya wana'aya'ayaunena tova moya'aina. 
JHN.15.11	Au hidede amine gagahemi be Iya gavemwamwala amine, meda omi wanavemwamwala, higa wanavemwamwala-mo'a. 
JHN.15.12	Ada Iya omi fa'imiya gahawahegeku amine, kadu omi taumiyao agaimiya wanave'ahawahawahega. Au hidede amine Iya gavehimeyemi. 
JHN.15.13	Ka'i kaliva tobohiyaneyao fa'idiya yawaina tauna ginanuhegena digo, bana velemo'ena nuwanuwana badi'iyao, au yana hawahega lakahi-mo'ena. 
JHN.15.14	Ada omi'iyao ma ka'i yaku vehimeya wanadibudibumuhigena digo, omi Iya tobohiyakweyao. 
JHN.15.15	Au wa'ita, bana agetoga gavaimi yana tovehimeya ginuwanuwa ma keke gidahalamaneni, fa'ina bana againe keke gidahawavemogataleni. Boi gavewagami agetoga tu tova adamoya gahawavetobohiyanemi, fa'ina nuwanuwa moya'aina Kamaku againe ganogalina-ma omi agaimiya gahawavemogatalena. 
JHN.15.16	Omi keke wadavenuwadadaneku, keke. Au Iya gavenuwadadanemi gavegidemi be wanana wanayoyo be guwami ginaduva-vagata. Ada au gavadi aku eganeya Kamaku wanave'o'olena, medema ginavelemi. 
JHN.15.17	Gavehimeyemi hidede amine. Omi taumiyao agaimiya wanave'ahawahawahega.
JHN.15.19	Ka'i omi tokilowa yadi yo'o kalivai-dina digo, badi taudiyao hive'anuwakabubu amine, kadu omi hidanuwakabubuyemi. Tu Iya gavenuwadadanemi be yaku yo'o agaidiya waluku fa'ina, omi keke badi tokilowa yadi yo'o kalivai-dina. Ada tokilowa hivenibainemi, fa'ina keke yadi yo'o agaidiya wadamiyami. 
JHN.15.20	Yaku gahe wananuwa-nunauyena gagayo, Agetoga yana tovehimeya keke gidakaiwabuhegeni. Iya yami tovehimeya hivekwageyeku fa'ina, kadu omi aku agetoga hinavekwageyemi. Ka'i yaku laumamala hidadibumuhigena digo, kadu yami laumamala hidadibumuhigena. 
JHN.15.21	Tu omi aku egana wavetumaganena fa'ina, hinakivekoyomi Iya galukahihiyena amine. Bana'e gi'iveniniseku-ma keke hidahalamaneni fa'ina, au hidedemi hinahuluvimi. 
JHN.15.22	Ka'i Iya keke gadahobu'ela tokilowa gadakivetuvetunudi digo, keke vita hidawahini. Au ahe gakivetuvetunudi tu bonaku keke hida'abini fa'ina adi wavita, keke adifaiweya hinagahe vaita badi fanifanidiyao. 
JHN.15.23	Gava kaliva Iya givenibaineku, medema kadu Kamaku givenibainena. 
JHN.15.24	Gugai fifiwaladi boi keke tamo hakwadi gidafaisewani-ma Iya badi matadiya gafaisewadi. Ka'i keke gugai-dina gadafaisewadi digo, kadu keke vita hidawahini, tu yaku gugai ahe hi'itana nonogana Iya hivenibaineku Kamaku buye'i, fa'ina badi adi wavita. 
JHN.15.25	Au hidede amine hivenibaineku be gahe sa'eyana yadi buki-vehimeya againe tuwaina gidadauda-ma velemo'ena ginalakayemu fa'ina gigayo,
JHN.15.25	Keke tamo yaku ihi tu hivenibaineku.
JHN.15.27	Kadu omi'iyao ma Iya fa'ikuya wana'awatalatalaina, fa'ina yaku faisewa ana abave'inuba againe buye kamimiyami be kanunauwena tova adamoya.” Au hidemi Yesu gigahe.
JHN.16.1	Kadu Yesu ana tomuliya agaidiya gilukahihi gigayo, “Hida tokilowa yadi huluva fa'ina gagahe-vagahimi be aimo yami vetumagana keke ginahavaini fa'ina. 
JHN.16.2	Aimo ka'i nuwanuwami manuwa-abavehawala againe wanaluku wanatafalolo, au hinahawatami. Ada tova ginalakayemu be kaliva hinaluve'alikami ada hinagayo, Au Yaubada nuwanuwana hina'alika fa'ina aluve'alikadi. 
JHN.16.3	Au hidede amine hinakivekoyomi, keke Kamaku hidahalamaneni fa'ina, kadu keke Iya hidahalamaneku fa'ina. 
JHN.16.4	Tu omi aku tomuliya gavenuwa'ata-vagahimi be aimo huluvai-nadi ana tova ginayemu-yo yaku venuwa'ata badi fa'idiya nuwami gina'afolena.
JHN.16.5	Boi nagona agaikuya wamidivetomuliya againe, kaliva mena yadi huluva fa'ina keke gadagahemi, buye kamiyami fa'ina. Tu tova adamoya Bana gi'iveniniseku-ma againe ganayewaku, ada vaita tamo hakwadi agaimiya udatoliluvaluva udagayo, Hami unana? Tu keke yakuna fa'ina wadatoliluvaluva. 
JHN.16.6	Ada yakuna galukahihiyena fa'ina, ase'asemi gi'u'aulolo. 
JHN.16.7	Tu gagahe velemo'ena gananuyabuyabumi be omi yamumu wananuhagana fa'ina. Ka'i Iya keke ganana digo, ami Toveluga agaimiya keke gina'ela. Tu ka'i ganana digo, Bana'e gana'iveninisena be omi agaimiya ginahobu'ela. 
JHN.16.8	E, Bana'e gina'ela tomiyababi yadi nuwanuwa kali'uhona ginakivetuvetunugina be yadi dewa koyona hinahalamane-hagihagiyena, kadu gaveyao yegayegadiyao Yaubada matane ma hinahalamanena. Kadu'e Yaubada yana matahiwadi fa'ina ginakivetuvetunudi be hinahalamanena. 
JHN.16.9	Keke hidavetumaganeku fa'ina, Alu'aluwa Mahalina hida yadi dewa koyona fa'ina ginakivetuvetunudi. 
JHN.16.10	Kamaku againe ganayewaku ada omi aimo keke wana'ita'itaku. Kamaku againe ganayewaku fa'ina, badi tomiyababi hinahalamanena Iya yegayegaku Yaubada matane. Hidedemi Alu'aluwa Mahalina ginakivetuvetunudi. 
JHN.16.11	Kadu yana kivetuvetunu sa'eyana ma Yaubada ahe givehimeya be Setani hida babi ana tovehimeya koyona matahiwadi-vagata ginanuhagana.
JHN.16.12	Tu yaku nuwanuwa keke gadalukahihiye-'owoni agaimiya, au tufona moya'aina gidadauda tu tova adamoya keke amifaiweya wananogalini, fa'ina nuwami ginakoyo-mo'a. 
JHN.16.13	Tu Alu'aluwa Mahalina, Bana nuwanuwa velemo'ena inubana amanadi, gina'ela ana toveya, nuwanuwa velemo'ena matatabuna fa'ina ginakivetuvetunumi. Keke Tauna yana nuwanuwa amine ginalukahihi, au gavadi Kamaku againe ginanogalina medema ginalukahihiyena, kadu gavadi aimo tova mulina ginalakayemu-ma omi agaimiya ginahawavemogatalena. 
JHN.16.14	Yaku nuwanuwa ginavaina be ginavehawalemi, ada au hidede amine aku egana ginakilakahina. 
JHN.16.15	Kamaku yana nuwanuwa moya'aina, medema kadu Iya yaku nuwanuwa. Hidema fa'ina gagahe vaita yaku nuwanuwa Alu'aluwa Mahalina ginavaina be ginavehawalemi.” Au hidedemi Alu'aluwa Mahalina fa'ina Yesu gilukahihi.
JHN.16.16	Kadu Yesu gigayo, “Tova kabi'ona aimo keke wana'itaku, kadu tova kabi'ona kanahegeni-yo wana'ita-havagileku.”
JHN.16.17	Au ime ana tomuliya buye ave'agahegahe agayo, “Gavadi-yo gigahe gigayo, Tova kabi'ona aimo keke wana'itaku, kadu tova kabi'ona kanahegeni-yo wana'ita-havagileku. Kadu gavana fa'ina-yo gigahe gigayo, Kamaku againe ganayewaku fa'ina? 
JHN.16.18	Ada au buye ave'atolitoli agayo, Yana gahe, higa tova kabi'ona, ana nuwanuwa gavaiya'amine? Hida yana gahe kafaniyena.”
JHN.16.19	Tu Yesu gihalamanena ime nuwanuwama anatoliluveluvena fa'ina gigahema gigayo, “Iya gagahemi gagayo, Tova kabi'ona aimo keke wana'itaku, kadu tova kabi'ona kanahegeni-yo wana'ita-havagileku. Ka'i hida yaku gahe fa'ina buye wave'agahegahe? 
JHN.16.20	Yaubada gihalamaneku tu gagahegahe, omi yaku alika fa'ina wanatagitagi wanave'alulaukuhi tu badi tomiyababi hikiloweku-ma hinavemwamwala. Nagona omi wana'ase'u'aulolo tu muliya vemwamwala yami ase'u'aulolo ginatogahegena. 
JHN.16.21	Ka'i kwamayoku hinavefahedi againe, aulolo hinavaina yadi venatuna ana tova gilakayemu fa'ina, tu ahe hinavenatuna againe yadi aulolo nuwadi ginaulu tu hinavemwamwala natudi hivenatunena fa'ina. 
JHN.16.22	Meda anafaiweya omi'iyao. Adamoya ase'asemi gi'u'aulolo, tu aimo gana'ita-havagilemi ada au ase'asemi ginavatu, ada keke tamo hakwadi anafaiweya yami vemwamwala ginayawelini. 
JHN.16.23	Ada aimo yami wavemwamwala ana toveya keke tamo gavadi fa'ina wanatoliluveluveku. Gagahemi velemo'ena gavadi gavadi aku eganeya Kamaku wanave'o'olena, medema ginavelemi. 
JHN.16.24	Boi keke tamo gavadi fa'ina aku eganeya wadave'o'oleni. Au adamoya wanave'o'ola be wananuhagana be higa wanavemwamwala-mo'a fa'ina.
JHN.16.25	Adamoya gahetalahobuhobu amine omi agaimiya galulukahihi tu aituha gi'ela'ela be keke gahetalahobuhobu amine ganalukahihi, au Kamaku fa'ina ganagahe-mo'emi. 
JHN.16.26	Ada medema tovai-nadi Kamaku againe aku eganeya wanave'o'ola, ada keke ganagahe vaita omi fa'imiya Bana againe Iya ganave'o'ola. Au taumiyao wanave'o'ola-mo'a. 
JHN.16.27	Keke omi fa'imiya ganave'o'ola, fa'ina Kamaku Tauna nuwanuwana omi'iyao. Omi nuwanuwami Iya'eku, kadu yaku gahe wavetumaganena gagayo, Yaubada againe gatauya be gahobu'ela. Hidema fa'ina Kamaku nuwanuwana omi'iyao. 
JHN.16.28	E, Kamaku againe gatauya be babiya gahobu'ela. Au tova adamoya babi gananuyabuyabuna be Kamaku againe ganayewaku.” Hidedemi Yesu gigahema.
JHN.16.29	Tu ime ana tomuliya agahena agayo, “Ehe, adamoya keke gahetalahobuhobu amine udalukahihi, au ime agaimeya ugahe-mo'a be ahalamanena. 
JHN.16.30	Kadu adamoya ahalamanena gaitoma moya'aina O uhalamane-'owona, ada keke vaita tamo hakwadi O againiya anafaiweya gidatoliluvaluva-yo yana nuwanuwa unahalamanena, fa'ina kaliva yama nuwanuwa uhalamane-mo'ena. Hidema fa'ina avetumagane, Yaubada againe velemo'ena utauya be uhobu'ela.” Hidemi agahe.
JHN.16.31	Au Yesu gigahema gigayo, “Ka'i hida au velemona adamoya againe wavetumaganeku? 
JHN.16.32	Tu aituha gi'ela'ela, ka'i ahe gilakayemu be wana'oseku-yo kaliva sa'eyana sa'eyana wana'abinauna yami manuweya, ada keke tamo hakwadi Iya buye anamiya. Tu keke velemona akukaibe, fa'ina Kamaku Iya agaikuya gimimiyami.
JHN.17.1	Tu Yesu ime ana tomuliya agaimeya gilukahihi gihavaina, lobameya gi'itavedadaga givebutu give'o'ola gigayo,
JHN.17.1	“Kamaku, yaku tova a gilakayemu. Iya O Natu aku egana unakilakahina be Iya O a egana ganakilakahina kaliva matadiya fa'ina. 
JHN.17.2	Au abavehimeya kaliva moya'aidi agaidiya uveleku be yaku kaliva O uveleku-ma moya'aidi yawai-vagahidi ganaveledi fa'ina. 
JHN.17.3	Yawai-vagahidi ana nuwanuwa gavaiya'amine? Badi O Yaubada velemo'ena akaibe'u-mo'a ma hihalamane kadu Iya Yesu Keliso O u'iveniniseku-ma hihalamaneku. Au hidedemi hihalamanema fa'ina, ahe hivebutu himiyamiya-vagata. 
JHN.17.4	Ada ya faisewa uveleku be babiya ganafaisewana-ma au gafaisewa-'owona fa'ina, ya kikaiwabu tomiyababi agaidiya ahe ga'ivemogatalina. 
JHN.17.5	Kamaku, boi tuwai-lokalokana babi aimo keke kadabubuni ana toveya, Iya O'eni buye kamiyami ada Iya wakikaiwabuku. Au tova adamoya O unavehimeya be tuwaina Iya gakaiwabu-mo'a amine, meda adamoya mene umimiyami-ma againe ganakaiwabu-mo'a.
JHN.17.6	Tu badi tomiyababi uvenuwadadanedi be uveleku-ma ya nuwanuwa agaidiya ahe gahawavemogatalena. Nagona badi'iyao O ya kaliva tu Iya agaikuya uhawahegedi, ada O bona ahe hi'abina. 
JHN.17.7	Ada tova adamoya ahe hihalamanena yaku gahe yaku gugai moya'aina inubana au O againiya. 
JHN.17.8	Vehawala O uveleku-ma kadu badi gavehawaledi ada ase'asedi gi'onana. O againiya gatauya be gahobu'ela ma hihalamane-hagihagiyena, kadu Iya fa'ikuya higahe higayo, Wona velemona Bana Yaubada gi'iveninisena. 
JHN.17.9	Au badi fa'idiya gave'o'ola. Keke tomiyababi moya'aidi fa'idiya gadave'o'ola, au badi gaveyao Iya agaikuya uhawahegedi-ma fa'idiya gave'o'ola, fa'ina badi'iyao ya kalivamomo. 
JHN.17.10	Gaveyao moya'aidi yaku kalivamomo, medema kadu ya kalivamomo. Meda anafaiweya gaveyao moya'aidi ya kalivamomo, medema kadu badi yaku kalivamomo. Ada badi yaku kaiwabu hi'ivemogatalina. 
JHN.17.11	Ada tova adamoya O againiya ganayewaku. Iya keke babiya ganamiyami tu badi babiya hinamiyami. Ho Kamaku mahamahali, a egana fifiwalana againe unayavayavadi, eganai-nadi uveleku amanadi. Ada egana sa'eyana, kadu yada nuwanuwa au sa'eyana. Badi yada kalivamomo unayavayavadi be ide nuwanuwa sa'eyana againe kamimiyami amine, kadu badi nuwanuwa sa'eyana againe buye hinamiyami. 
JHN.17.12	Aimo badi buye amiyami ana toveya, mena a egana fifiwalana uveleku-ma againe gayavadi. Tova moya'aina galugolegoledi ada keke tamo hakwadi gidabwavi tu kaliva sa'eyanaga gibwavi, bana abaga koyona ana kaliva. Bana gibwavi higa vaita O bona eto'etoladina velemo'ena ginalakayemu fa'ina.
JHN.17.14	O bona badi agaidiya gahawavemogatalena, ada medema fa'ina badi tomiyababi O hikilowe-ma hivenibainedi. Iya keke tokilowa amine gadanuwanuwa, kadu anafaiweya yaku kaliva keke tokilowa amine hidanuwanuwa. Keke badi amine yaku kaliva hidanuwanuwa fa'ina, au yaku kaliva agaidiya hivenibaina. 
JHN.17.15	Keke vaita gadave'o'ole be hida babi againe unavaihegedi, keke. Tu au gave'o'ole be kaliva koyona Setani againe unayavadi. 
JHN.17.16	Iya keke tomiyababi O hikilowe-ma amine gadanuwanuwa, kadu anafaiweya yaku kaliva keke badi tokilowa amine hidanuwanuwa. 
JHN.17.17	Nuwanuwa velemo'ena ase'asediya unafahana be mahamahalidiyao O fa'iniya unasevehailedi. O bona, medema nuwanuwa velemo'ena. 
JHN.17.18	Tomiyababi agaidiya u'iveniniseku be gahobu'ela amine, meda anafaiweya tomiyababi agaidiya badi gana'iveninisedi be O bona hinalumamalena. 
JHN.17.19	Ada badi fa'idiya Iya gahawahegeku O againiya be badi O againiya hinahawahegedi velemo'ena fa'ina.
JHN.17.20	Tu keke hida yaku kalivagaga fa'idiya gadave'o'ola, au kadu badi aimo yadi laumamala hinanogalina be hinavetumaganeku amanadi fa'idiya gave'o'ola. 
JHN.17.21	Gave'o'ole be nuwanuwa sa'eyana againe hinamiyami. Kamaku, O Tauni nuwahinagekuya umimiyami, kadu Iya Tauku nuwahinageniya gamimiyami. Meda anafaiweya nuwanuwaku badi taudiyao nuwahinagedeya hinamiyami be tomiyababi moya'aidi hinagahe hinagayo, Wona velemona Yaubada gi'iveninisena be gihobu'ela. 
JHN.17.22	Ada kikaiwabu uveleku-ma kadu badi gaveledi be ide nuwanuwa sa'eyana againe kamimiyami amine, meda anafaiweya badi nuwanuwa sa'eyana againe hinamiyami fa'ina. 
JHN.17.23	E, Iya Tauku badi nuwahinagediya gamimiyami kadu O Tauni nuwahinagekuya umimiyami be higa yadi nuwanuwa leleleya-mo'a hinamiyami. Nuwanuwaku nuwanuwa leleleya-mo'a hinamiyami be hida iya'iyaya againe tomiyababi moya'aidi hinahalamanena O u'iveniniseku be gahobu'ela. Kadu hinahalamanena ya nuwanuwa Iya agaikuya usena amine, meda badi agaidiya ya nuwanuwa ahe usena.
JHN.17.25	Ho Kamaku yegayega, tomiyababi keke hidahalamane nonogana Iya gahalamane, kadu hida yaku kaliva O u'iveniniseku ma hihalamanena. 
JHN.17.26	Ada O'eni badi agaidiya gahawavemogatale, kadu tova moya'aina ganahawahawavemogatale be ya nuwanuwa lakahina Iya agaikuya useusena-ma badi taudiyao nuwahinagediya hina'aya'ayaunena, kadu Iya Tauku nuwahinagediya ganamiyami fa'ina.”
JHN.17.26	Au hidedemi Yesu yana ve'o'ola Tamana againe.
JHN.18.2	Tu bana Yudasi Yesu gihawavemogatalena-ma, abagai-nadi gihalamanena, fa'ina medede againe tova moya'aina Yesu ime ana tomuliya buye avagavaga'auta. 
JHN.18.3	Au abaveyao ana tofaisewa kikaiwabudiyao be tonagona tafatafalolodiyao adi egana Falisi, badi tolugaviya adi yo'o sa'eyana kadu tuilala tufoidi hi'iveninisedi be walamufadiyao wadakidiyao wagiyodiyao Yudasi gi'aliyedi ime Yesu buye amiyami-ma abagai-nadi againe.
JHN.18.4+JHN.18.5	Hiyemu tu Yudasi Yesu ana tohawavemogatala badi buye himidimidi. Au Yesu gaitoma moya'aina Bana againe ginalakayemu-ma gihalamanena fa'ina givaga'ela badi agaidiya gigahe gigayo, “Hakwadi waleleleni?”
JHN.18.4+JHN.18.5	Badi higayo, “Yesu kwanaNasaledi.”
JHN.18.4+JHN.18.5	Bana Yesu gigayo, “Au Iya Kaliva-mo'eku.” 
JHN.18.6	Ada Yesu Tauna gigahe Iya Kaliva-mo'eku againe, au hinuvagatugu yadi wamatauta babiya hibe'u.
JHN.18.7	Kadu gitoliluveluvedi gigayo, “Hakwadi waleleleni?”
JHN.18.7	Kadu badi higayo, “Yesu kwanaNasaledi.”
JHN.18.8	Yesu gigayo, “Ahe gagahemi Iya Kaliva-mo'eku. Ka'i Iya waleleleku digo, hida yaku kalivamomo ma waki'ilovedi be hinana.” 
JHN.18.9	Hidedemi gigahe be bonana yana ve'o'ola Tamana againe ahe gigaheyena-ma velemo'ena gidalakayemu. Boi hidemi gigahe, “Uveleku kalivai-dina ma keke tamo gadanuhegeni-yo gidabwavi.”
JHN.18.10	Tu Saimoni-Fita yana feto giwahina-ma gisiwakana digo kaliva sa'eyana gilauna be tagana wa'i'atagine giluyo'ena. Bana kalivai-nadi abaveyao ana tofaisewa adi tokaiwabu ana agetoga, ana egana Maleko. 
JHN.18.11	Fita bana tagana giluyo'eni-yo Yesu gigahena gigayo, “Ya feto ana foseya useni. Makewa'e aulolo ana gowa Kamaku giveleku-ma ganayuyena, keke ganakiloweni.”
JHN.18.12+JHN.18.13	Tu Yesu gigahe-yo badi tolugaviya adi tonagona buye, kadu miYuda yadi tuilala au Yesu hikive'avina be hiyogo-yo Anasi againe himidinauwena, bana Kaiyafasi lawana ada medema malamalai-nadi againe bana Kaiyafasi abaveyao ana tofaisewa adi tokaiwabu. 
JHN.18.14	Kadu Kaiyafasi ma boi miYuda givehimeyedi gigayo, “Gilubodana be kaliva sa'eyanaga miYuda moya'aida fa'ideya gida'alika.”
JHN.18.15+JHN.18.16	Tu Saimoni-Fita Yesu gibwa'ulina kadu iya'eku buye, iya kadu Yesu ana tomuliya. Abaveyao ana tofaisewa adi tokaiwabu gihalamane-hagihagiyeku, fa'ina yana manuwa ana eda'awaneya iya Yesu buye aluku tu bana Fita kabu'avane wana liline gimidimidi. Au iya gahobu agetoga kwamayoku wana gi'ita'itave'avina-ma againe gagahe ada wana giyauna be Fita giluku.
JHN.18.18	Tu tokaiwabu ana agetoga be badi tuilala ai hikulina kwadudu fa'ina, ada himidimidi tu ai hivevevala. Ma kadu bana Fita badi agaidiya gina gimidimidi tu ai givevevala.
JHN.18.19	Tu bana abaveyao ana tofaisewa adi tokaiwabu Yesu gitoliluveluvena. Ime ana tomuliya fa'imeya kadu yana vehawala fa'ina gitoliluvaluva. 
JHN.18.20	Bana Yesu gigayo, “Tova moya'aina kaliva moya'aidi matadiya gagahegahe. E, manuwa-abavehawala agaidiya be manuwa-tafalolo lakahina againe miYuda moya'aida kavagavaga'auta-ma, gavehavehawala tova moya'aina. Keke tamo gavadi gadagahekauyeni. 
JHN.18.21	Tu gavana fa'ina-yo Iya utoliluveluveku? Badi bonaku ahe hinogalina-ma unatoliluveluvedi. Gavaimi gagahegaheye ma hihalamanena.”
JHN.18.22	Hidemi gigahe tu tuilala sa'eyana liline gimidimidi-ma Yesu gilu'atugena gigayo, “Gavadi-yo tokaiwabu lakahina u'ihawadamane?”
JHN.18.23	Yesu gigayo, “Ka'i gagahe koyona digo, gavadi yaku koyona au unahawavemogatala kaliva matadiya. Tu ka'i gagahe yamumuna amine, gavadi-yo ulu'atugeku?”
JHN.18.24	Au Anasi Bana Yesu nimana aimo yogoyogonina Kaiyafasi againe gi'iveninisena, bana abaveyao ana tofaisewa adi tokaiwabu.
JHN.18.25	Tu Saimoni-Fita gimidimidi tu ai givevevala. Badi kaliva buye himidimidi-ma higahena higayo, “O'eni kadu sa'eya ana tomuliya agaidiya, ka'i ayoma?” Tu kadu givekeke gigayo, “Iya keke.”
JHN.18.27	Kadu Fita givekeke-havagi. Tu auhe'ama kamukamu gikwage.
JHN.18.28	Tu miYuda Kaiyafasi yana manuweya hihobu be Yesu hinauwena kwanaLoma yama tovehimeya yana manuwa lakahina againe. Bana tovehimeya ana egana Failato. Aimo mala gilaulauna. MiYuda taudiyao manuwa lakahina againe keke hidaluku. Ka'i hidaluku digo, adi hawata hidayawelina vaita ase'asedi hidakivebwanenena. Ka'i hidayawelina digo, tafalolo lakahina a'ana keke adifaiweya hina'ani, tafalolo ana egana lobama ana tovenuwa'ata yana Abamaduviviya. Hidede amine yadi vehimeya gisena. 
JHN.18.29	MiYuda adi hawata fa'ina Failato gihobu kabu'avane badi agaidiya be gigayo, “Hida kaliva gavaimi wahawavekoyoyeni?”
JHN.18.30	Badi higayo, “Ka'i hida kalivai-nadi keke tokoyona, kadu keke ada'aliye o againiya.”
JHN.18.31	Tu miYuda higayo, “Omi miLoma wahawatama fa'ina, keke amafaiweya anavehimeya be kaliva alika againe anahegeni tu nuwanuwama omi wanakivekelosena.” 
JHN.18.32	Hidede amine hihuluva be gavaimi Yesu yana alika keloseya fa'ina boi gigaheyena, medema velemo'ena gidalakayemu.
JHN.18.33	Tu miYuda higahe-yo Failato giluku-havagi manuweya ada Yesu giyowanina be gigahena gigayo, “Ka'i velemo'ena O'eni miYuda adi tokaiwabu?”
JHN.18.34	Yesu gigayo, “Ka'i tauni ya nuwanuwa againe hidemi ugahe, o ka'i mali kaliva Iya fa'ikuya o againiya higahe ma unogalina fa'ina ugahe?”
JHN.18.35	Failato gigayo, “Ka'i o uvaita iya kwanamiYuda? Iya hima tuliku. O Tauni ya yo'o be kadu yami abaveyao ana tofaisewa kikaiwabudiyao iya agaikuya hi'aliye. Gavadi tamo koyona ufaisewani-yo?”
JHN.18.36	Yesu gigayo, “Iya'eku tokaiwabu tu keke hida babi againe gadavehimeya. Ka'i hida babi againe gadavehimeya digo, yaku yo'o boiyesedi hidalugaviya be keke miYuda hidakive'aviku fa'ina. Tu yaku abavehimeya inubana tulina.”
JHN.18.37	Yesu gigayo, “Ika, ugahe amine tokaiwabu Iya'eku. Nuwanuwa velemo'ena fa'ina kaliva agaidiya ga'awatalatalaina. Hidema fa'ina Iya gatubuga kadu hidema fa'ina gahobu'ela babiya. Gaveyao nuwanuwa velemo'ena ana kaliva, medema bonaku hivenogalena.”
JHN.18.38	Failato gigayo, “Nuwanuwa velemo'ena gava'adi?” Gigahe-yo gihobu-havagi kabu'avane miYuda agaidiya, ada gigahedi gigayo, “Keke tamo gavadi koyona Bana againe gadanuhagani. 
JHN.18.39	Tu tafalolo lakahina ana egana Abamaduviviya ana toveya yami dewa sa'eyana amine ganahuluva. Kaliva sa'eyana yogoyogonina ganayauna be ginahobu. Ka'i nuwanuwami hida kaliva miYuda ami tokaiwabu ganayauna?”
JHN.18.40	Au badi miYuda hikovadona higayo, “Keke Bana'e. Ime nuwanuwama Balaba.” Tu Balaba bana tomunugakai'afu.
JHN.19.1	Tu Failato badi miYuda yadi nuwanuwa ginogalini-yo au givehimeya be tolugaviya bulava againe Yesu hilaulauna. 
JHN.19.2	Kadu badau bulava hakahakaluluna againe hi'etowalini-yo u'une hisena, kaleko likelikena hive'osena, medema tokaiwabu ana vaigau. 
JHN.19.3	Ada Bana againe hi'ela'ela hihawahawavelaiga higayo, “Siule, siule miYuda adi tokaiwabu.” Ada au wamagigine hilulu'atugena.
JHN.19.4	Kadu Failato gihobu-havagi yo'o gigahedi gigayo, “Wa'ita, Bana gavedewayaugina tu we'a galele-wayoge, au hidedei ganavega'aulena omi matamiya be wanahalamanena keke tamo Bana againe gavadi koyona gadanuhagani.” 
JHN.19.5	Au Yesu badau hakahakaluluna vaigau likelikena hive'osena-ma gihobu kabu'avane. Bana Failato gigahedi gigayo, “Wa'ita, hide'i kaliva-mo'ena.”
JHN.19.6	Tu abaveyao ana tofaisewa kikaiwabudiyao be tuilala hi'ita-yo au hivebutu hikovakova higayo, “Kelose againe wanatutuvefosena, au kelose againe wanatutuvefosena.”
JHN.19.6	Ma Failato gigahedi gigayo, “Taumiyao wananauwena be wanakivekelosena. Iya'eku ma keke tamo Bana againe gavadi koyona gadanuhagani.”
JHN.19.8	Tu Failato miYuda yadi gahe ginogalina againe, Yesu bonana fa'ina kadu gimatauta keke kabi'ona. 
JHN.19.9	Au manuwa lakahina againe giluku-havagi Yesu againe gigahe gigayo, “O gava kaliva?” Tu Yesu keke tamo bonalaufata gidagaheye. 
JHN.19.10	Bonana keke gidafatani fa'ina, Failato gigahena gigayo, “Gavana fa'ina keke tamo agaikuya udagahe? Au unahalamanena iya ganavehimeya be hinayau, o ka'i iya ganavehimeya be kelose againe hinatutuvefose, au iya O yaku abavehimeya.”
JHN.19.13	Failato hida hifufu ginogali-yo gihobu kabu'avane abavedewayauga ana didiga'u'u againe gihiyoto tu Yesu giyowanina be gi'ela abagai-nadi againe. Ime miYuda bonameya abaga avewagana Gabata, au didiga yamumuna amine.
JHN.19.14	Tu medema aiyeta againe tafalolo lakahina fa'ina hikidewadewa, tafalolo ana egana Abamaduviviya. Mala ginalauna tova-mo'ena ginayemu. Tu kidewadewa ana tova kauwana getadeya Failato miYuda agaidiya gigahe gigayo, “Wa'ita, hide'i ami tokaiwabu.”
JHN.19.15	Gigahe-yo hikovakova higayo, “Gida'alika, gida'alika, keloseya hidatutuvefosena.”
JHN.19.15	Failato gigahedi gigayo, “A! Ka'i nuwanuwami ganavehimeya be kelose againe hinatutuvefosena, Bana ami tokaiwabu?”
JHN.19.15	Amanadi abaveyao ana tofaisewa kikaiwabudiyao hikova higayo, “Sisa anakaibe ama tokaiwabu.”
JHN.19.16	Failato agodi ginogali-yo Yesu badi agaidiya gihawahegena be tolugaviya kelose againe hinatutuvefosena.
JHN.19.17	Au tolugaviya Yesu hinauwena be kelose hive'avalana, hina abaga ana egana Utouto againe. Tu miYuda bonameya abaga ana egana Goligota. 
JHN.19.18	Yuwadede againe hinauwena kelose againe hitutuvefosena, kadu kaliva-kawowo adi'iselu buye hitutuvefosedi, sa'eyana fafaline kadu sa'eyana fafaline tu Yesu hinafadiya.
JHN.19.19	Kadu valeyana Failato gi'etoladina, givehimeya be kelose tabone hisena. Gi'etoladi gigayo,
JHN.19.19	Etoladi-mo'ena au hidede amine. 
JHN.19.20	Abagai-nadi Yesu hikivekelosena-ma au melala liline, fa'ina miYuda moya'aidi valeyana hihawana. Ada valeyana hi'etoladina bona tohiye againe, bona Hibeliu medema miYuda bonadi, bona Loma kadu bona Gilika.
JHN.19.21	Tu abaveyao ana tofaisewa kikaiwabudiyao Failato againe higahe higayo, “Keke una'etoladini, miYuda adi tokaiwabu. Tu unagayo, hida kaliva gigahe vaita Bana miYuda adi tokaiwabu. Au hidede amine una'etoladi.”
JHN.19.22	Failato gigayo, “Auwe. A ga'etoladina au gimiya.”
JHN.19.23	Tu tolugaviya Yesu hikivekelosena amanadi adi yo'o fowa. Ada au kelose againe hitutuvefosena gihavaina, Yesu ana kaleko hivaina bo'u fowa hisena, tolugaviya sa'eyana sa'eyana bo'u sa'eyana sa'eyana. Kadu ana aikeva hivaina tu medema aikevai-nadi againe keke tamo ana havi, au tunugina hiyogona. 
JHN.19.24	Hidema fa'ina tolugaviya hive'agahegahe higayo, “Keke abafolaka fa'ina kanahaini tu kabala kanahegelakahina iya'iyaya kanagaheyena be kanahalamanena hakwadi aikevai-nadi ginavaini.” Au hidedemi hihuluva be Yaubada bonana eto'etoladina velemo'ena ginalakayemu fa'ina gigayo,
JHN.19.24	Aku kaleko taudiyao agaidiya hifolakena,
JHN.19.24	aku aikeva fa'ina kabala hihegelakahina
JHN.19.24	iya'iyaya higaheyena be hakwadi hakwadi
JHN.19.24	hinavaina ma hinahalamanena.
JHN.19.24	Au tolugaviya hidede amine hihuluva.
JHN.19.25	Tu Yesu ana kelose liline vevine tufoidi himidimidi, hinana kadu hinana tobohiyadi, ada Meli Kelofasi vavinena kadu Meli vineMagidala, badi adivefowa himidimidi. 
JHN.19.26	Kadu iya gamidiveda'ufo, iya Yesu ana tomuliya nuwanuwana lakahina iya'eku amanadi, ada Yesu hinana be iya'eku gi'itama againe, hinana agaidiya hidedemi gigahe gigayo, “Hinaku, adamoya bana Yoni wanahawavenatunena.” 
JHN.19.27	Au iya agaikuya gigayo, “Adamoya hinaku unavehinanedi.” Ada au Yesu gimidi'alika tu muliya ganauwedi be yaku manuweya himiyami.
JHN.19.29	Tu oine golagolana wanau'ana gidauda. Au balou oine againe hilu'utuvina be gimaga, ai ana egana hisofa againe hikwanena be hitunena Bana awane. 
JHN.19.30	Yesu oine giyuna gihavaina gigayo, “Yaku faisewa a galauyabu.” Gigahe-yo gi'odu, alu'aluwana Yaubada againe giveleyewena.
JHN.19.32	Au tolugaviya hina kaliva sa'eyana agena hidobona, kadu velugana agena hidobona, adi'iselu Yesu buye hikivekelosedi-ma kalivai-dina.
JHN.19.33	Tu Yesu againe hi'ela hida'itana ma ahe gi'alika, fa'ina Bana agena keke hidadoboni. 
JHN.19.34	Tu tolugaviya sa'eyana bahimina giyo againe gi'onana ma auhe'ama dayagina gufagufa buye gimadutamo'ai. 
JHN.19.35	Iya tauku ga'itana ada gaitoma gilakayemu-ma iya tauku galukahihiyena. Tauku ga'itana fa'ina yaku kahihi au velemo'ena, keke gadave'alololo. Ada au iya galukahihiyena be higa omi wanavetumagana fa'ina. 
JHN.19.36	Ada tolugaviya hidede amine hihuluva be Yaubada bonana eto'etoladina velemo'ena ginalakayemu fa'ina. Bonai-nadi gigayo,
JHN.19.36	Bana luluna keke tamo hinadoboni.
JHN.19.37	Bana hi'onana-ma hina'itana.
JHN.19.39	Kadu Nikodimo Yosefa buye hina, ada bana Nikodimo vanedimodimo lakahina ana vita foti-faifi (45) kilo amine gi'aliyena, vane ana egana mulo be alo. Bana Nikodimo boi bogi sa'eyana gina Yesu buye hilukahihi-ma kalivai-nadi. 
JHN.19.40	Ada au badi adi'iselu Yesu wowona hivaina, ada kaleko kwayakwayana againe vanedimodimo buye hifafana. To'alika ana aba'aihuya fa'ina miYuda yama dewa au hidede amine. 
JHN.19.41	Tu abaga Yesu hikivekelosena-ma liline faha gidauda, kadu faha againe tomohuyahuya ivaguna gidauda, ada medede againe boi keke tamo to'alika hidahuyani. 
JHN.19.42	Au medede againe Yesu hihuyana, fa'ina medema aiyeta againe tafalolo lakahina higa Abamaduviviya ana sabati fa'ina hikidewadewa, kadu tomohuyahuyai-nadi eda'ufoya fa'ina.
JHN.20.1	Tu sabati hihegena tafaloloya mala aimo keke gidalauni tu Meli vineMagidala gi'enohobu tomohuyehuyeya, ada kabala tomohuyahuya ana eda'awaneya tamo hakwadi give'awawana-ma gi'itana. 
JHN.20.2	Au gimadu be gi'ela Saimoni-Fita be iya'eku agaimeya, iya tomuliyai-kuna Yesu nuwanuwana lakahina amanadi, ada gigahema gigayo, “Kauveya wowona tomohuyehuyeya hivaina be hinauwena tu hai hiseni ma keke gadahalamaneni.”
JHN.20.3	Gigahe-yo Fita iya'eku alowoga be ana tomohuyehuyeya. 
JHN.20.4	Ama'iselu amadu tu iya gamaduga-mo'a be tomohuyehuyeya gamadu'ela. 
JHN.20.5	E, gayemu ga'ibo'ula galukenala, kaleko kwayakwayana hifafana mededemagaga gidauda-ma ga'itana. 
JHN.20.6+JHN.20.7	Tu Saimoni-Fita wai gimulina. Giyemu tomohuyehuyeya giluku au kaleko kwayakwayana gidauda-ma gi'itana, kadu kaleko Yesu u'una ana lifi gi'itana medema keke kaleko kwayakwayana buye se'eyaine gidadauda, au uwa'uwana tulina gidauda. 
JHN.20.8	Tu iya'eku ma tomohuyehuyeya wai ganagona-ma au galuku ga'ita-yo nuwahinagekuya gavetumagana gagayo, “Wona velemona gimididi-havagi.” 
JHN.20.9	Tu medema tovai-nadi Yaubada bonana higa Yesu yana mididi-havagi fa'ina tuwai-mo'ena hi'etoladina amanadi, aimo keke adahalamane-hagihagiyeni. 
JHN.20.10	Ada au ama'iselu alowoga ana yama manuweya.
JHN.20.11+JHN.20.12	Tu Meli a giyewana tomohuyehuyeya, ada kabu'avane gimidimidi tu gitagitagi. Ada aimo gitagitagi tu gina gi'ibo'ula tomohuyehuyeya be gilukenala, au lobama ana tovenuwa'ata luhei gi'itadi adi vaigau kwayakwayana, ada Yesu wowona boi gidauda-ma againe hihiyoto. Sa'eyana Yesu wa'u'une gihiyoto, sa'eyana wa'agene gihiyoto.
JHN.20.13	Ada tovenuwa'ata sa'eyana Meli gigahena gigayo, “Kwamayoku, gavadi-yo utatagitagiya?”
JHN.20.13	Bana gigayo, “Yaku Kaiwabu wowona hinauwena tu hai hiseni ma keke gadahalamaneni.”
JHN.20.15	Tu Yesu gigayo, “Kwamayoku, gavana fa'ina utagitagiya? Hakwadi uleleleni?”
JHN.20.15	Au Meli gigayo, “Kauveya, ka'i yaku Kaiwabu wowona O unauwena, hai useni ma unahawavemogatalena be ganana ganavaina ada gananauwena.”
JHN.20.16	Au Yesu bana ana egana giyakahina gigayo, “Meli.”
JHN.20.16	Ada gihagavilana Hibeliu meyameya gigahena gigayo, “Laboni.” Hifufu ana kaivila ma “Aku Tovehawala.”
JHN.20.18	Au Meli vineMagidala gi'ela ime tomuliya agaimeya gigahe gigayo, “Kaiwabu a ga'itana.” Kadu Yesu yana gahe matatabuna gi'awatalatalainena ime agaimeya.
JHN.20.19	Tu medema aiyetai-nadi tafaloloya, ada mala a gibogi tu ime Yesu ana tomuliya avaga'auta be wana ahe a'aifalidona, miYuda yama tonagona amatausedi fa'ina. Amiyami tu auhe'ama Yesu gilu'afuneunena hinafameya gimidi gigahema gigayo, “Ase'asemi gina'ilova.” 
JHN.20.20	Gigahe-yo nimana bahimina givehawalema. Au yama Kaiwabu a'itana fa'ina, vemwamwala givemagama.
JHN.20.22	Gigahe-yo yawaina giya'avedamana ime agaimeya au gigahema gigayo, “Alu'aluwa Mahalina ginaluku ase'asemiya. 
JHN.20.23	Alu'aluwa Mahalina ase'asemiya ginamiyami amine, au ka'i gaveyao yadi koyona omi wanayawelina, au yadi koyona kadu Yaubada ginayawelina ginagayo, Keke adi vita. Kadu ka'i gaveyao yadi koyona keke wanayawelini, au yadi koyona kadu Yaubada keke ginayawelini, we'a adi vita.”
JHN.20.25	Au agahena agayo, “Kaiwabu ahe a'itana.” Tomasi gigayo, “Yana mididi-havagi fa'ina iya keke ganavetumagana tu nagona neli yana ki'ona gana'itana, kadu nimalagolagoku againe neli nigo'awa'ivina ganakidadanina, kadu giyo nigo'awa'ivina bahimina againe nimaku ginaluku, au muliya ganavetumagana.”
JHN.20.26	Ada aiyeta eita ahege tu kadu avaga'auta-havagi manuweya, au medema Tomasi buye amiyami. Kadu'e wana a'aifalidona tu Yesu gilu'afuneunena hinafameya gimidi gigayo, “Ase'asemi gina'ilova.” 
JHN.20.27	Au Tomasi againe gigahe gigayo, “Neli nimakuya giluku-ma againe nimalagolago useni, nimaku u'ita kadu nima utune be giyo nigo'awa'ivina againe useni. Auwe amalakibo, tu unavetumaganeku Iya yawayawaku gamimiyami.”
JHN.20.28	Tomasi gigayo, “Yaku Kaiwabu kadu yaku Yaubada O'eni.”
JHN.20.31	Atu tufona ahe ga'etoladina be omi Yesu wanavetumaganena fa'ina, Bana'e velemona Yaubada yana Tovegida Keliso kadu Bana'e Yaubada Natuna. Ka'i Yesu ana eganeya wanavetumagana, yawaimi ivaguna wanavaina.
JHN.21.1	Tu aiyeta gavaiyehi ahegedi tu tova sa'eyana ime tomuliya Galili tobuya amiyami tu Yesu agaimeya gilakayemuna-havagi, tobu kadu ana egana Taibiliya, ada yana ivemogatala hidede amine. 
JHN.21.2	Ime Sebedi natuneyao ama'iselu amiyami, kadu Saimoni-Fita, Tomasi bana hivewagana Natuluga, Nataniyela bana kwanamiKena medema Galili ana fafali againe, kadu ana tomuliya adi'iselu, au ama yo'o seveni amine amiyami. 
JHN.21.3	Tu bana Saimoni-Fita gigahema gigayo, “Iya ganana bayaumeya.” Ime agayo, “Ime buye kanana.” Au avevai. Ahobu wakeya ayage tu medema bogi-nadi keke tamo igana adave'onani.
JHN.21.4	Ada auwe mala gilaulauna Yesu avaleya gimidimidi tu ime afaniyena, keke adahalamaneni Bana Yesu. 
JHN.21.5	Au gikovama gigayo, “Natukweyao, ka'i igana tufona wave'onadi?”
JHN.21.5	Ime agayo, “Anudadana-wayoga.”
JHN.21.7	Ada iya Yesu ana tomuliya nuwanuwana lakahina iya'eku amanadi, Fita againe gagahe gagayo, “Wadema yada Kaiwabu.” Bana Saimoni-Fita yaku gahe Kaiwabu fa'ine ginogalini-yo, au ana aikeva faisewa fa'ina givehalilina-ma gi'ose tu lehageya gi'auhifu wa'avaleya gikayolaka. 
JHN.21.8	Tu ime'eyao ma waka againe a'ela'ela igana wa'alevatudi ataitaidi, avala eda'ufo fa'ina, ana lauva nimada ana wava wani hanaledi (100) amine.
JHN.21.9	Ada auwe avala avaina be ahobu, ai nolana a'itana igana wa'a'ana gitagotagova. 
JHN.21.10	Yesu gigahema gigayo, “Igana adamoya wave'onadi-ma tamo wa'aliye.”
JHN.21.11	Au Saimoni-Fita gihobu wakeya gilaka alevatu wa'avaleya amine gilautaina, igana lakahidiyao himaga adi kilagalaga hanaledi fifiti teli (153), ada igana moya'ai-mo'edi nonogana alevatu keke hidakaninini. 
JHN.21.12	Ada au Yesu gigahema gigayo, “Wa'ela be kanave'awaboge.” Tu keke tamo hakwadi agaimeya gidatoliluveluveni gidagayo, “O hakwa'adi?” Adagahe tu awowomumu fa'ina ave'amata. Tu ahalamanena Bana'e yama Kaiwabu. 
JHN.21.13	Au Yesu ali'auya gina a'a givaina digo givelema, kadu igana anafaiweya. 
JHN.21.14	Ada au Yaubada Yesu alikeya gisivemididini-yo Bana tova tohiye ime ana tomuliya agaimeya gilakayemu, ada hidema tovai-nadi yana ivemogatala anaveto.
JHN.21.15	Bana Fita gigayo, “Ika Kaiwabu, ide kavetobohiyana ma makewa O uhalamanena.”
JHN.21.15	Yesu gigayo, “Yaku sifi kabi'odiyao unave'adi.”
JHN.21.16	Bana gigayo, “Ika Kaiwabu, kavetobohiyana ma ahe uhalamanena.”
JHN.21.16	Yesu gigayo, “Yaku sifi una'itave'avidi.”
JHN.21.17	Kadu tova anaveto gigahe-havagilena gigayo, “Saimoni, o Yoni natuna, ka'i velemo'ena kavetobohiyana?”
JHN.21.17	Au Fita nuwana gikabubu, fa'ina Yesu gitoliluveluvena tohiye gigayo, “Ka'i nuwanuwa Iya'eku?” Ada gigahena gigayo, “Kaiwabu, gaitoma moya'aina uhalamane-'owona, kadu iya nuwanuwaku O'eni ma ahe uhalamanena.”
JHN.21.17	Yesu gigayo, “Yaku sifi unave'adi. 
JHN.21.18	Yaubada gihalamaneku tu gagahegahe, boi o kabi'oniya tauni a gaiyona uhifona, kadu ha'againe nuwanuwa unana au una, tu aimo unavekauve'a ana toveya, nima unatunena mali kaliva a gaiyona ginavehifo ada keke nuwanuwa unana againe, mededei au ginanauwe.” 
JHN.21.19	Hidedemi gigahe be higa ginahawavemogatala aimo kaliva Fita hinayogoni-yo hinaluve'alikana be kaliva bana againe Yaubada yana kikaiwabu hina'itadavadavana. Au kadu Yesu gigahena gigayo, “O unamuliyeku.”
JHN.21.21	Au iya gamuliyedi be Fita gi'itaku-yo Yesu againe gigahe gigayo, “Kaiwabu, hida kalivai-nadi gavaiyami?”
JHN.21.22	Yesu gigahena gigayo, “Ka'i nuwanuwaku bana ginamiyami tu Iya ganayewa'ela ana toveya digo, au ginamiyami tu bana o keke ya gaitoma. Au o'eni unamuliyeku.” 
JHN.21.23	Yesu hidede amine gigahe fa'ina, tomuliyai-nadi vaita keke gina'alika ma valeyana give'aliyahega Yesu yana kalivamomo agaidiya. Tu Yesu keke gidagahe vaita bana keke gina'alika. Au gigayo, “Ka'i nuwanuwaku bana ginamiyami tu Iya ganahobu'ela-havagi ana toveya digo, au ginamiyami tu bana o keke ya gaitoma.” Au hidedemi gigahe.
JHN.21.25	Tu Yesu yana gugai kadu moya'aina moya'ai-mo'ena. Ka'i kaliva hina'etoladi-'owona digo, gavaita buki moya'ai-mo'ena againe babi ginamaga, keke anafata.
ACT.1.2	Yana faisewa ana abave'inuba againe gavebutu ga'etoladina, ada yana laka lobameya ana toveya Bana kahihina ganunauwena. Tu aimo keke gidalaka lobameya tu Alu'aluwa Mahalina yana kivetuvetunu againe badi kaliva yana kabu hivaini-yo hive'afositolo-ma vehimeya giveledi. 
ACT.1.3	E, Bana gi'alika ada gimididi-havagi yo badi kalivai-dina agaidiya Tauna gi'i'ivemogatalina, ada Bana wayawaina velemo'ena ma giseyemaune-mo'ena be keke adifaiweya yana mididi-havagi fa'ina hinavenuwanauna. Au tova keke sa'eyadi Tauna gi'i'ivemogatalina be badi hi'ita'itana, ada Yaubada yana itave'avina fa'ina higa ide yana yo'ogaga givehivehimeyeda ma gilukahihiyedi. Ada hidede amine ginunauwena aiyeta foti (40) agaidiya. 
ACT.1.4	Ada tova sa'eyana badi Bana buye aimo himiyami hi'au'a tu hida vehimeya giveledi gigayo, “Keke Yelusalema wananuyabuyabuni, au wanamiyami be abahawahega Kamaku giwonadabedabena-ma wanabodana, abahawahegai-nadi fa'ina Iya boi gavenuwa'atami be wanogalina, higa Alu'aluwa Mahalina. 
ACT.1.5	Boi tuwaina bana Yoni gufa againe gikivebafitaisoyemi tu aiyeta keke moya'aina kanahegedi-yo Yaubada Alu'aluwa Mahalina againe ginakivebafitaisoyemi higa alu'aluwami gina'utuvina.” Hidedemi Yesu gigahedi.
ACT.1.6	Tu badi afositolo Yesu buye hivaga'auta ana toveya, badi hitoliluveluvena higayo, “Kaiwabu, ka'i adamoya hida tovai-nadi miLoma yadi abavehimeya unayawelina be ide miIsileli kanafaiwala-havagi be yo'o moya'aidi kanavehimeyedi?”
ACT.1.8	Tu gaitoma sa'eyana amifaiweya wanahalamanena, higa Alu'aluwa Mahalina ginaluvaiyemi-yo yana faiwala againe ginavemagami be Iya fa'ikuya wana'awatalatalaina fa'ina. E, Yelusalema againe Iya fa'ikuya wana'awatalatalaina, kadu Yudiya ada Sameliya ana fafali agaidiya ada hida babi ana fafali moya'aina lauveya wana'awatalatalaineku.” 
ACT.1.9	Ada hidedemi gigahe-yo Yaubada lobameya gisilakahina. Bana gilakalaka tu badi afositolo hilulauboda, ada au buhibuhi gisevauyena be keke adifaiweya hina'itani.
ACT.1.10	Bana gilakalaka ada badi lobameya aimo hi'ita'itadona tu auhe'ama kaliva adi'iselu adi vaigau ve'akinamanamalina gilu'afuneunedi be lilidiya himidi. 
ACT.1.11	Ada higayo, “Omi miGalili, gavana fa'ina mededei wamidimidi tu lobameya wavedavedadaga? Bana hidevama Yesu Yaubada lobameya gisilakahina be ginuyabuyabumi amanadi, aimo tova mulina ginahobu'ela-havagi. E, Bana lobameya gilaka amine, kadu lobameya ginahobu'ela.”
ACT.1.12	Tu kaliva adi'iselu hidedemi higahe-yo badi afositolo oya Olive againe hitauya be Yelusalema againe hiyewadi, melalai-nadi ana lauva eda'ufo vaita kilomita sa'eyana amine. 
ACT.1.13	Ada au Yelusalema againe hiyemu tu manuwa hinagene himiyami-ma hiluku ada yadi abamiyami manuwa getana againe hilaka. Ada badi himiyami-ma adi egana Fita Yoni Yemesa Anidulu, kadu Filifi ada Tomasi, kadu Batolomiu ada Madiu, kadu Yemesa bana Alifiyo natuna, Saimoni bana yo'o miLoma hivenibainedi-ma kalivana, ada Yudasi bana Yemesa natuna. Au afositolo adi yo'o hidede amine. 
ACT.1.14	Ada tova moya'aina buye hivagavaga'auta, badi'iyao kadu vevine, ada Meli Yesu hinana kadu Yesu taineyao. Au moya'aidi se'eyaine hivagavaga'auta be hive'ove'o'ola.
ACT.1.17	Bana Yudasi ma boi ime afositolo yama yo'o kalivana, fa'ina Yesu bana ime buye hida faisewa fa'ina givegidema.” Hidedemi Fita givebutu gilukahihi.
ACT.1.19	Ada miYelusalema moya'aidi hida Yudasi valeyana hinogalina, ada hidema fa'ina yana babi taudiyao bonadiya hivewagana Akelidama. Egana ana kaivila ma babi dayadayagina.
ACT.1.20	Gilubodadi be kaliva moya'aidi yana manuwa hidanuyabuyabuna,
ACT.1.20	e keke tamo hakwadi medede againe gidavemanuwa.
ACT.1.20	Kadu Yaubada bonana sa'eyana gigayo,
ACT.1.20	Kadu tamo hakwadi velugana yana faisewa gidavaina.
ACT.1.21+ACT.1.22	Yaubada bonana hidedemi gigahe fa'ina, kaliva sa'eyana bana ana hilafa fa'ina adafaiweya kadavenuwadadanena, be Yesu Keliso yana mididi-havagi fa'ina bana ime afositolo buye kaliva agaidiya ana'awatalatalaina. Ada bana kalivai-nadi yada yo'o agaideya kanavaina. E, tamo hakwadi ide boi kavebutu Kaiwabu Yesu buye kamiyami kanunudadana tuwaina Yoni gilumamala be kaliva gikivebafitaisoyedi ana toveya ada kanunauwena Yaubada Yesu lobameya gisilakahina be ginuyabuyabuda, au medema Yudasi ana hilafa kanasena.”
ACT.1.23	Tu Fita hidedemi gigahe fa'ina, kaliva luhei adi egana hiyakahina. Sa'eyana ma Yosefa kadu hivewagana Basabasi, ada ana egana anaveto Yasito. Kadu kaliva anavelu ma Mataiyasi. 
ACT.1.24+ACT.1.25	Adi egana hiyakahini tu hive'o'ola higayo, “Kaiwabu-yo, kaliva moya'aima ase'asema uhalamanena fa'ina O unavehawalema. Hida kaliva adi'iselu amanadi hadema O uvenuwadadanedi be afositolo yadi faisewa gina'abina, higa faisewai-nadi Yudasi gidibutoyogena be koyona ana laufata ana abageya gina.” 
ACT.1.26	Hive'o'ola gihavaina, kaliva adi'iselu adi egana kabala kabi'ona againe hi'etoladina be gowa againe hidodona, ada au hibihiwana againe Mataiyasi ana egana gimidibe'u, fa'ina afositolo adive'ileveni agaidiya giluku.
ACT.2.2	Ahe hivaga'auta tu auhe'ama butuna lobameya hinogalina, ana nogala vaita bolimanakouko gidamadumadu, ada manuwai-nadi againe hivetogadi-ma butuna gilelevilana. 
ACT.2.3	Butuna hinogalini-yo iya'iyaya hi'itana, ana ita ma vaita ai noya'aina amine, ada gi'alavedavedama be kaliva sa'eyana sa'eyana getadiya gina gihiyoto. 
ACT.2.4	Au Alu'aluwa Mahalina moya'aidi nuwahinagediya giluku be givemagadi, ada hivebutu meya tulina tulina agaidiya hilulukahihi Alu'aluwa Mahalina gi'alaveleveledi amine.
ACT.2.5	Tu mededei Yelusalema againe miYuda tufoidiyao himiyami, boi fafali moya'aina agaidiya hitauya be hina Yelusalema himiyami, ada badi Yaubada hihawadavadavana velemo'ena. 
ACT.2.6	Ada au badi kalivai-dina kaliva yadi lukahihi meya tulina tulina ma butuna hinogalini-yo, au moya'aidi hiyo'o ada ase'asedi gi'alilihiwana, fa'ina taudiyao bonadi tulina tulina badi tovetumagana hilulukahihiyena amanadi hinogalina. 
ACT.2.7	Au nuwadi givegafo'uya'uya kadu hiyaulowoga, ada buye hive'agahegahe higayo, “Badi hidevama kalivai-dina meya tulina tulina agaidiya hilulukahihi-ma au badi moya'aidi miGalili, keke fafali tulina tulina kalivadi. 
ACT.2.8	Bona Galiligaga hihalamanena nonogana gavadi-yo moya'aida kanogalina taudeyao bonada tulina tulina agaidiya hilulukahihi? 
ACT.2.9	Ide yada fafali ma Fadiya Midiya Elamu kadu Mesofotemiya, Yudiya Kafadosiya ada Fonitasi be Esiya. 
ACT.2.10	Kadu tufoida miFilidiya miFamifiliya miIdifita ada tufoida Libiya ana fafali melala ana egana Sailini liline katauya. Kadu tufoida miLoma tu Yelusalema againe kawakawaka. 
ACT.2.11	Ada higa tufoida miYuda-mo'a, kadu tufoida yo'o tulidiyao kalivai-dana tu miYuda yadi tafalolo againe kahawahegeda be kavemiYuda. E, kadu tufoida miKelita ada miAlebiya. Au yada fafali moya'aina tu Yaubada yana gugai fifiwalana taudeyao bonada tulina tulina agaidiya badi hilulukahihiyena-ma ide kanogalina.” 
ACT.2.12	Ada hidedemi moya'aidi hiyaulowoga kadu nuwadi givegafo'uya'uya fa'ina buye hive'atoliluvaluva higayo, “Taumadi! Hida gavana ana inuba?” 
ACT.2.13	Tu tufoidi tovetumagana hihawavelaigedi higayo, “Hida kaliva gufa koyona hiyuni-yo u'udi gikoyo.”
ACT.2.14	Tu bana Fita badi afositolo ileveni buye himiyami amanadi gitowamidi givebutu yo'o agaidiya gilumamala agona lakahina gigayo, “Omi miYelusalema kadu ide miYuda moya'aimiyao ganakivetuvetunumi be wananogali-hagihagiyena. 
ACT.2.15	Ime kaliva keke gufa koyona againe u'uma gidakoyo omi wanuwanuwa amine. Ide yada dewa ma kaliva gufa koyona keke malalaugeya hidayuyu, au lavilaviya hiyuyu be u'udi gikoyokoyo. Ada adamoya kauwana ana ita bai naeni amine fa'ina u'uma keke gufa koyona againe gidakoyo, keke. 
ACT.2.16	Au hidevama wanogalina-ma Yaubada bonana ana to'awatalatalaina ana egana Yoweli boi tuwai-mo'ena gilukahihiyena gigayo,
ACT.2.17	Yaubada hidede amine gigahe gigayo,
ACT.2.17	Tomiyababi moya'aidi Alu'aluwakuya ganavemaga-mo'edi.
ACT.2.17	Natumiyao kaliva vevine yaku venuwa'ata
ACT.2.17	ganahawaveleveledi-yo hina'awatalatalainena.
ACT.2.17	Yami tubulakata yaku nuwanuwa hina'eno'itayena
ACT.2.17	kadu kaliva lakahidiyao yaku vehimeya hina'avayaunena.
ACT.2.18	E, mena aituheya kadu aku agetoga
ACT.2.18	kaliva be vevine Alu'aluwakuya ganavemaga-mo'edi.
ACT.2.19+ACT.2.20	Abaveyaulowoga wese lobameya ganafaisewana,
ACT.2.19+ACT.2.20	kauwana ginakweu vaikohi ginavedayaga.
ACT.2.19+ACT.2.20	Iya'iyaya gava babiya ganaseyemaunena,
ACT.2.19+ACT.2.20	dayaga ai'ala'alata siyo luvilovilona.
ACT.2.19+ACT.2.20	tu muliya Kaiwabu yana tova ginalakayemu,
ACT.2.19+ACT.2.20	higa vedewayauga ana tova matamatauhina.
ACT.2.21	Tu gaveyao moya'aidi Kaiwabu againe hinakova,
ACT.2.21	medema adi kibababala hinanuhagana.”
ACT.2.21	Au hida Yaubada yana gahe bana Yoweli gi'etoladina-ma bana Fita giyakahina.
ACT.2.23	Au hida kalivai-nadi waluve'alikana, fa'ina kaliva koyodiyao nimadiya wahegenauwena be kelose againe hitutuvefosena. Au hidedemi omi wahuluva tu boi tuwai-mo'ena Yaubada Tauna givehimeya be Yesu omi nimamiya gihawahegena ada wanaluve'alikana fa'ina. E, hidedemi Yaubada givehimeye-vagahina, kadu tuwai-mo'ena vehimeyai-nadi aimo keke wadafaisewani-ma au gihalamane-vagahina. 
ACT.2.24	Omi waluve'alikana tu Yaubada alikeya gisivemididina. E, alika ana bulava aulo'aulolona giyogona tu Yaubada giyauna, fa'ina alika yana faiwala giyawelina be keke anafaiweya ginakive'avi-vagahini. 
ACT.2.25	Alika Yesu keke anafaiweya ginakive'avi-vagahini fa'ina tuwai-mo'ena Devida Yesu yana gahe gigaheye-vagahina vaita Yaubada fa'ine gidalukahihi gidagayo,
ACT.2.25	Iya gahalamanena tova moya'aina
ACT.2.25	Kaiwabu agaikuya ginamiyami.
ACT.2.25	Bana'e lilikuya gimimiyami fa'ina,
ACT.2.25	ase'aseku keke gina'akolukoluni.
ACT.2.26+ACT.2.27	Hidema fa'ina nuwaku giyamumu,
ACT.2.26+ACT.2.27	kadu yaku wavemwamwala galulukahihi.
ACT.2.26+ACT.2.27	Aimo wowoku lahiya ginadauda
ACT.2.26+ACT.2.27	tu yaku walulauboda ganamiyami,
ACT.2.26+ACT.2.27	fa'ina a gahalamanena alu'aluwaku
ACT.2.26+ACT.2.27	keke to'alika yadi abageya unahege-vagahini.
ACT.2.26+ACT.2.27	E, Iya ya Kaliva Mahamahaliku
ACT.2.26+ACT.2.27	keke-mo'a wowoku unahawahegeni-yo
ACT.2.26+ACT.2.27	babiya gina'alilini.
ACT.2.28	Yawai-vagata ana eda ahe uvehawaleku.
ACT.2.28	Iya o buye kanamiyami fa'ina,
ACT.2.28	ganavemwamwala, ganavemwamwala-mo'a.
ACT.2.28	Au hidedemi Devida Yesu fa'ine gigaheye-vagahina.
ACT.2.30	Tu yana gahe gayakahina-ma keke tauna fa'ina, au aimo gavadi ginalakayemu fa'ina gigaheye-vagahina, ada Yaubada gavaimi bana againe giwonadabadaba-ma ahe gihalamanena, higa bwanenena sa'eyana tokaiwabu lakahina bana Devida amine ginasena. 
ACT.2.31	Ada gavadi Yaubada ginagani-ma Devida gi'ita-vagahina, ada au Yaubada yana Tovegida Keliso yana mididi-havagi fa'ina gigaheye-vagahina, gahe-nadi iya gayakahina amanadi higa Yaubada to'alika yadi abageya keke gidahege-vagahini, kadu wowona keke gida'alilini. 
ACT.2.32	Hidedemi Devida gigahe ada Yaubada hida kaliva Yesu makewa alikeya gisivemididina, ada ime moya'aimeyao to'ita, au yana mididi-havagi fa'ina a'awatalatalaina. 
ACT.2.33	E, Yaubada gisivemididina be i'atagine gisena. Kadu Tamana Alu'aluwa Mahalina givelena boi giwonadabadaba amine. Ada adamoya Yesu Alu'aluwa Mahalina ime agaimeya gi'iveninisena be givemagama, fa'ina meya tulina tulina agaidiya alulukahihi be omi wa'itana kadu wanogalina.
ACT.2.34+ACT.2.35	Bana Yaubada Kaiwabu iya yaku Kaiwabu gigahena
ACT.2.34+ACT.2.35	gigayo, I'atagikuya unahiyoto. Unamiyami tu
ACT.2.34+ACT.2.35	nibaimomo ageyafayafaniya ganasedi.
ACT.2.34+ACT.2.35	Au hidedemi Devida gigahe vaita Yaubada Kaiwabu Yesu againe gidalukahihi.
ACT.2.36	Au ide miIsileli moya'aimiyao wanahalamane-hagihagiyena. Bana hidevama Yesu omi kelose againe watutuvefosena tu Yaubada gisena Kaiwabu kadu yana Tovegida Keliso.” Au hidedemi Fita gilumamala.
ACT.2.38	Fita gigahedi gigayo, “Kaliva moya'aimi sa'eya sa'eya yami dewa koyona wanahegena be wanahagavilami, ada Yesu Keliso ana eganeya wanabafitaiso be Yaubada yami koyona ginayawelina fa'ina. Ada au Yaubada Alu'aluwa Mahalina omi agaimiya ginahawahegena be ginavemagami. 
ACT.2.39	Fa'ina Yaubada boi giwonadabadaba be Alu'aluwa Mahalina ginahawahegena omi agaimiya, kadu ami unumamomo agaidiya, kadu moya'aidi lauveya himimiyami-ma agaidiya. E, Yaubada yada Kaiwabu gaveyao moya'aidi ginakovadi be Bana againe hina'ela, medema agaidiya ginahawahegena.”
ACT.2.40	Au hidedemi Fita gikivetuvetunudi kadu hifufu keke sa'eyadi againe gigaheya'aya'alidi be higa taudiyao hinalugolegoledi. Gigahedi gigayo, “Taumiyao wanalugolegolemi be hida yo'o koyodiyao Yesu hiluve'alikana-ma yadi koyona ana laufata omi keke buye wananuhagani.” Hidedemi Fita gigahe-fa'ilidi. 
ACT.2.41	Ada au tufoidi moya'aidi yana gahe hivetumaganena ada hibafitaiso. Ada medema aiyetai-nadi kaliva moya'ai-mo'edi adi kilagalaga tohiye tausani (3,000) tovetumagana yadi yo'o agaidiya hiluku.
ACT.2.42	Tu badi tovetumagana hihawahegedi be tova moya'aina badi afositolo yadi vehawala hinoganogalina, kadu yadi nuwanuwa sa'eyana buye himiyami hilulukahihi. Kadu hivagavaga'auta be buye hi'au'a, a'a oine higa Yesu ana anuwa'udu'udu hivaivaina, kadu buye hive'ove'o'ola. Tova moya'aina yadi miyami kadu yadi dewa au hidede amine. 
ACT.2.43	Kadu'e, tova moya'aina afositolo aituha fifiwalana ada abaveyaulowoga hififaisewana fa'ina moya'aidi hiwowomumuyedi. 
ACT.2.44	Kadu tovetumagana moya'aidi buye himiyami yadi nuwanuwa sa'eyana, ada yadi lokoloko taudiyao agaidiya hifolafolakena. 
ACT.2.45	Higa yadi babi ada yadi lokoloko tova tova hikimokimonevedamanena be gaveyao adiga o ka'i yadi lokoloko keke amanadi, badi agaidiya mani hivaivaina-ma hivetavetalaiyena. 
ACT.2.46	Kadu aiyeta moya'aina manuwa tafalolo lakahina againe se'eyaine hivavaga'auta, kadu taudiyao yadi manuweya buye hi'au'a be a'a hikikihinena Yesu ana anuwa'udu'udu fa'ina. E, yadi wavemwamwala kadu yadi nuwanuwa sa'eyana buye hi'au'a. 
ACT.2.47	Ada au tova moya'aina Yaubada hihawahawadavadavana, kadu kaliva moya'aidi hive'amohimohinedi. Ada tova sa'eyana sa'eyana Kaiwabu kaliva gikikibababaledi be tovetumagana yadi yo'o give'atutamo'aidi.
ACT.3.1	Tova sa'eyana Fita be Yoni manuwa-tafalolo lakahina againe hina, ada kauwana giwahivekenana ana ita bai tohiye amine higa ve'o'ola ana tova. 
ACT.3.2	Ada badi hiyemuyemu tu kaliva sa'eyana yana tubuga againe givefela-ma manuwa-tafalolo ana abaluku againe hiwahiwahina, abaluku-nadi ana egana Abaluku Vewaga. Ada aiyeta sa'eyana sa'eyana tovefela hiwahiwahina, ada hidede againe hisesehobuyena be badi manuwa-tafalolo ana toluku agaidiya mani fa'ina give'ove'o'ola. 
ACT.3.3	Ada Fita be Yoni hidaluku ma gi'itadi, ada badi agaidiya mani fa'ina give'o'ola. 
ACT.3.4	Tu Fita kadu Yoni buye'i hi'itakwanekwanena. Au Fita gigahena gigayo, “U'itama-yo.” 
ACT.3.5	Fita gigahe-yo kaliva badi agaidiya gi'italele tu ginuwanuwa vaita tamo gavadi hidaveleni.
ACT.3.7	Au nimana i'atagine gi'abina be gisilakahina, ada auhe'ama kaliva agena kadu agemata'ihina gifaiwala. 
ACT.3.8	Au gimadutowamidi ada givebutu ginunudadana. Au badi buye manuwa-tafalolo againe hiluku tu bana ginunudadana gihegehegelakalakahina, Yaubada gihawahawadavadavana. 
ACT.3.9	Ada kaliva moya'aidi bana ginunudadana tu Yaubada againe givesivesiule-ma hi'itana. 
ACT.3.10	Au hiyakovina higa bana tova moya'aina manuwa-tafalolo ana Abaluku Vewaga againe gihiyoto be mani fa'ina give'ove'o'ola, ada au moya'aidi ase'asedi gi'alilihiwana ada yana yamumu fa'ina hiyaulowoga.
ACT.3.11	Tu manuwa-tafalolo againe abamiyami sa'eyana eda'awaneya gidauda, ana egana Solomoni yana Abamiyami, ada medede againe Fita Yoni himiyami kaliva giyamumu-ma buye'i. Bana nimadi gi'abi'abina tu kaliva moya'aidi yadi wayaulowoga badi agaidiya himadu. 
ACT.3.12	Bana Fita gi'itadi-yo gigahedi gigayo, “Omi ide miIsileli, gavana fa'ina hidevama giveyaulowogimi? Gavadi-yo wa'itakwanekwanema vaita taumeyao yama faiwala o ka'i yama tafalolo toyogina fa'ina hida kaliva adasiveyawani be gidanunaudadana? Keke hidedemi wananuwanuwa. 
ACT.3.13	Au bwanenedeyao yadi Yaubada, badi Abelahamo Aisake Yakobu yadi Yaubada yana kikaiwabu lakahina yana Tofaisewa Yesu givelena. Tuwaina Bana'e Failato againe wahegenauwena be alikeya ginahegena. Bana Failato nuwanuwana ginayauna tu omi bana matane wakilowena. 
ACT.3.14	Au omi Kaliva Mahamahalina kadu Yegayegana wakilowena tu wave'o'olena toyogina be toluve'alika ginayauna. 
ACT.3.15	Ada hidedemi yawaida inubana waluve'alikana tu Yaubada alikeya gisivemididina, au yana mididi-havagi ime ana to'ita. 
ACT.3.16	Ada au Yesu ana egana fa'ina, higa Bana ana eganeya avetumagana fa'ina, hida kaliva gifaiwala ada omi wa'itana kadu wahalamanena. E, yana yamumu moya'aimi matamiya inubana ma vetumagana Yesu ana eganeya.
ACT.3.18	Boi tuwai-mo'ena Yaubada badi bonana ana to'awatalatalaina moya'aidi awadiya gigaheye-vagahina vaita yana Tovegida Keliso aulolo tagiya gidanuhagana. Ada Bana givehimeyena amine, a gilakayemu. 
ACT.3.19	Au yami dewa koyona wanahegena be Yaubada againe wanahagavilami be yami koyona ginayawelina fa'ina. 
ACT.3.20	E, wananuwavilana be kaliva gufaleda againe meyana gi'ivebikana amine, Yaubada Tauna ase'asemi gina'ivebikana be faiwala wananuhagana, kadu Yesu Keliso gina'iveninisena be ginahobu'ela-havagi, Bana ahe givegidena be omi ginanagoyemi fa'ina. 
ACT.3.21	Ada Yaubada boi tuwai-mo'ena bonana ana to'awatalatalaina mahamahalidiyao awadiya gigaheye-vagahina amine, aimo tova mulina gaitoma moya'aidi babiya ginaluve'ivagudi, ada hida tovai-nadi fa'ina Bana Yesu lobameya gibodaboda. Tovai-nadi ginalakayemu, au ginahobu'ela-havagi. 
ACT.3.22+ACT.3.23	E, to'awatalatalaina sa'eyana Mosese boi tuwai-mo'ena gigahe gigayo,
ACT.3.22+ACT.3.23	Yaubada yami Kaiwabu aimo tova mulina bonana ana to'awatalatalaina sa'eyana omi yami yo'o hinafamiya ginakivemididina. Iya gakivetuvetunumi amine, kadu bana ginakivetuvetunumi. Ada au gaitoma moya'aina ginavehimeyemi-ma wanadibumuhigena. Hai kaliva bana yana vehimeya keke ginadibumuhigeni, medema Yaubada yana yo'o agaidiya ginalu'atugena be ginaluyaweyawelina.
ACT.3.22+ACT.3.23	Hidedemi Mosese gigahe.
ACT.3.24	Kadu anafaiweya Yaubada bonana ana to'awatalatalaina moya'aidi gavadi tova adamoya ginalakayemu-ma tuwai-mo'ena higaheye-vagahina. E, gaveyao Yaubada yana venuwa'ata giveledi, medema tova adamoya fa'ina higaheye-vagahina. Bana to'awatalatalaina Samuwela hidedemi gigaheye-vagahina, kadu anafaiweya to'awatalatalaina moya'aidi wai himulina amanadi tova adamoya fa'ina higaheye-vagahina. 
ACT.3.25	Au Yaubada yana to'awatalatalaina awadiya omi fa'imiya giwonadabadaba, ada Yaubada boi tuwaina bwanenemiyao agaidiya yana veyao gisena-ma kadu omi fa'imiya gisena. E, Abelahamo againe gigahe gigayo, ‘A unumamomo agaidiya tonuwakabubu ginatubuyemu be fafali tulina tulina adi yo'o moya'aidi ginanuwakabubuyedi.’ Hidedemi Yaubada gigahe. 
ACT.3.26	Ada au Yaubada yana Tofaisewa Yesu gisivemididini-yo omi agaimiya gimidi'iveninisena be ginanuwakabubuyemi. Bana'e omi moya'aimiyao ase'asemi ginakiviviyena be eda koyona wanahegena fa'ina. Au hidedemi ginanuwakabubuyemi.”
ACT.4.1	Tu Fita Yoni yo'o agaidiya aimo hilulukahihi tu abaveyao ana tofaisewa kadu tuilala adi tonagona, kadu tonagona tafatafalolodiyao adi egana Sadusi, badi agaidiya hiyemu. 
ACT.4.2	Badi afositolo adi'iselu yo'o hivehavehawaledi be higa hinahalamanena Yesu alikeya gimididi-havagi. Kadu higahegahedi vaita Yesu gimididi-havagi fa'ina kadu kaliva velugadeyao kanamididi-havagi. Hidedemi hivehawala fa'ina, badi abaveyao ana tofaisewa ahenao buye hi'ila'a. 
ACT.4.3	Au Fita Yoni hikive'avidi tu mala a gibogibogi fa'ina, deliya hisedi be mala ginalauni-yo hinavekotudi. 
ACT.4.4	Tu moya'aidi yo'o agaidiya yadi laumamala hivetumaganena, ada tovetumagana yadi yo'o himoya'ai, adi kilagalaga faifi tausani (5,000) amine.
ACT.4.5	Bogi hida mala gilauna miYuda yadi tovehimeya ada kaliva lakahidiyao kadu Mosese yana vehimeya ana tovehawala Yelusalema againe hivaga'auta. 
ACT.4.6	Bana abaveyao ana tofaisewa adi tokaiwabu ana egana Anasi buye hivevai, kadu Kaiyafasi, Yoni, Alekisanida, kadu tokaiwabu-nadi ana yo'o kalivai-dina velugadiyao buye'i. 
ACT.4.7	Au hivehimeya be afositolo adi'iselu badi matadiya hinamidi. Hi'ela-yo hitoliluveluvedi higayo, “Omi ami'iselu ma hakwadi yana faiwala againe hidevama wafaisewani? Hakwadi ana egana wayakahini-yo kaliva wasiveyawani?”
ACT.4.8	Hidedemi higahedi tu Alu'aluwa Mahalina Fita givemagana ada au givebutu gilumamaledi gigayo, “Omi yada yo'o adi tovehimeya kadu kaliva lakahimiyao. 
ACT.4.9	Adamoya ime tovefela avelugana nonogana wavedewayaugima. Gavaiya'amine giyamumu-ma watoliluveluvema. 
ACT.4.10	Au moya'aimiyao kadu miIsileli moya'aidi ganakivetuvetunumi be wanahalamanena. Bana Yesu Keliso kwanaNasaledi ana egana fifiwala-mo'ena fa'ina hida kaliva ahe giyamumu be omi matamiya gimidimidi. Bana Yesu omi wakivekelosena tu Yaubada alikeya gisivemididina. 
ACT.4.11	Bana fa'ine gahetalahobuhobu sa'eyana Veyao Tuwaina ana bukiya gidadauda gigayo,
ACT.4.11	Ogola omi manuwa ana to'aiyogona wakilowena
ACT.4.11	medema giveholili'abi.
ACT.4.13	Tu badi miYuda yadi Koniselo Fita Yoni yadi asevatu hi'itana againe, nuwadi givegafo'uya'uya, kadu badi afositolo kaliva-kawowo keke hidasikulu-ma hi'ayaunedi againe, nuwadi givegafo'uya'uya. Ada au badi boi Yesu hiveve'alunena ma nuwadi gi'afolena. 
ACT.4.14	Tu kaliva a giyamumu-ma medede againe Fita Yoni buye himidimidi. Koniselo kaliva a giyamumu-ma hi'ita'itana fa'ina keke adifaiweya tamo gavadi hinagaheyeni. 
ACT.4.15+ACT.4.16	Au hivehimeyedi be abavedewayauga againe hinahobu. Badi kaliva hihobu-yo badi Koniselo hivebutu hive'anuwanuwa kadu hive'agehegahe higayo, “Hida kaliva fa'idiya gavaimi kanaga? Kaliva moya'aidi Yelusalema againe hida aituha fifiwala-mo'ena hifaisewana-ma hihalamanena, ada ide keke adafaiweya kanagahe kanagayo, Badi keke hidasiveyawani. 
ACT.4.17	Tu hida kalivai-dina kadahawatadi kadagayo, Keke tamo hakwadi velugana againe Yesu ana egana fa'ina wanagaheni. E, keke tamo tova hidede amine wanahuluva-havagi. Hidedemi kadahawatadi be kadu keke Yesu valeyana ginanauna kaliva agaidiya fa'ina.”
ACT.4.18	Tu hive'agahegahe gihavaina, kaliva hikovadi be hinaluku-havagi. Hiluku-yo hivehimeyedi higayo, “Keke-mo'a Yesu ana eganeya wanalulaumamala. Keke tamo tova Bana ana egana fa'ina wanavehawala.” 
ACT.4.19	Hidedemi hivehimeyedi tu badi Fita Yoni higahedi higayo, “Omi taumiyao wananuwanuwa. Hadema hagihagina Yaubada matane, ka'i omi bonami ana'abina o ka'i Yaubada bonana ana'abina? 
ACT.4.20	Tu ime keke amafaiweya ana'ilova. Au tova moya'aina gaitoma fifiwalana taumeyao a'itana kadu anogalina-ma analulukahihiyena.”
ACT.4.21	Hidedemi Fita Yoni higahe tu badi Koniselo kadu hihawatadonedi ada hihawahegedi be hina. Gavaiya'amine matahiwadi hinaveledi ma hinuwenuwe-wayoge. Keke adifaiweya, yo'o himatausedi fa'ina. Au tovefela giyamumu fa'ina, kaliva moya'aidi Yaubada hihawahawadavadavana. 
ACT.4.22	Tovefela aituha fifiwalana againe yana yamumu givaina-ma bana kaliva lakahina, ana malamala foti (40) kadu gavaiyehi.
ACT.4.23	Tu Fita Yoni Koniselo hihegedi tu yadi yo'o agaidiya hiyewadi, ada abaveyao ana tofaisewa kikaiwabudiyao kadu kaliva lakahidiyao gavaimi higahe ma hilukahihiyena. 
ACT.4.24	Ada badi tovetumagana hinogali-yo au moya'aidi Yaubada againe tamotamo'aine hive'o'ola higayo, “Kaiwabu lakahi, O'eni To'aibubuna, lobama babi lehaga O ububuna, kadu gaitoma moya'aidi lobameya babiya lehageya himimiyami-ma O ububudi. 
ACT.4.25+ACT.4.26	Boi tuwai-mo'ena Alu'aluwa Mahalina O bona bwanenema lakahina Devida awane gise-vagahina, ada au ya tofaisewa Devida gigahe gigayo,
ACT.4.25+ACT.4.26	Gavadi-yo yo'o tulidiyao himidi-yo hi'ila'a?
ACT.4.25+ACT.4.26	Gavai'ona-yo manuwafo koyona hivevaiye-wayoge?
ACT.4.25+ACT.4.26	Babi ana kini moya'aidi hikidewadewa
ACT.4.25+ACT.4.26	ada tovehimeya buye hivaga'auta be
ACT.4.25+ACT.4.26	Kaiwabu kadu yana Tovegida hinalugaviyadi.
ACT.4.25+ACT.4.26	Hidedemi tuwai-mo'ena Alu'aluwa Mahalina Devida awane gigaheye-vagahina. 
ACT.4.27	Au tovehimeya yadi nuwakoyo fa'ina tuwaina gigahe amine tova adamoya velemo'ena gilakayemu, fa'ina badi kini Helodi kadu Fonitiyo-Failato badi yo'o tulidiyao kalivai-dina kadu miIsileli buye hivaga'auta, ada hivevai be Yesu hinaluve'alikana, Bana'e ya Tofaisewa Mahamahalina O uvegidena be ime miIsileli ginanagoyema amanadi. 
ACT.4.28	O Tofaiwala kadu O Tovehimeya fa'ina gavaimi tuwai-mo'ena ya Tofaisewa Yesu fa'ine O uvehimeyena be ginalakayemu, au hidedemi badi higugaiyena be ahe velemo'ena gilakayemu.
ACT.4.30	Ime analulumamala tu O nima utune be to'aulolo hinayamumu, ada abaveyaulowoga kadu aituha fifiwalana ya Tofaisewa Mahamahalina Yesu ana eganeya anafaisewana.” Hidedemi hive'o'ola.
ACT.4.33	Badi afositolo hifaiwala be Kaiwabu Yesu yana mididi-havagi fa'ina hi'awatalatalaina toyogina, ada Yaubada moya'aidi ginuwakabubuyedi lakahina. 
ACT.4.34+ACT.4.35	Keke tamo hakwadi koyokoyo badi agaidiya gidamiyami. Tova be tova badi tonibabi o ka'i tonimanuwa medema yadi babi o ka'i yadi manuwa hikimokimonevedamanena, ada mani hivaivaina-ma afositolo agaidiya hi'ali'aliyena. Ada badi afositolo mani-nadi hifolafolakena. Gaveyao adiga o ka'i yadi lokoloko keke, medema agaidiya hifolafolakena.
ACT.4.37	Bana Banabasi yana babi sa'eyana gikimonevedamanena, ada babi fatana gi'aliyena be afositolo giveledi.
ACT.5.1	Tu kaliva sa'eyana gimiyami ana egana Ananaiyasi ada vavinena adi egana Safaila. Bana'e yadi babi sa'eyana gikimonevedamanena. 
ACT.5.2	Ada babi fatana tufona tauna fa'ine gisena kadu tufona afositolo agaidiya gi'aliyeni tu gigahedi vaita mani matatabuna gida'aliyeni. Tu tufona ginuwalolonena ma badi vavinena hihalamanena.
ACT.5.4	Aimo babi keke udakimonevedamaneni againe, medema tauni ya babi, tu ahe ukimonevedamanena againe, babi fatana uvaina-ma kadu o uvehimeyena. Gavana fa'ina nuwahinageniya fwaya ufaisewani-yo ugahe vaita mani matatabuna udavele-'owoma? Keke kalivagaga agaimeya udafwaya, au kadu Yaubada againe ufwaya.”
ACT.5.5+ACT.5.6	Tu Ananaiyasi Fita yana gahe ginogalini-yo babiya auhe'ama gibe'u be gi'alika. Au tubulakata hitowamidi, wowona hilifina digo hinauwena be hitauna. Ada gaveyao valeyana hinogalina medema himatauta-ve'ine.
ACT.5.7	Himiyami bai tohiye kadu vavinena hi'ela tu gavadi moganedi againe gilakayemu-ma keke hidahalamaneni. 
ACT.5.8	Bana Fita gigahedi gigayo, “Wanavenuwa'ataku. Yami babi fatana ana tubuga ka'i hidede amine?” Ada badi higayo, “Ika, babi fatana medede amine.”
ACT.5.9	Au Fita gigahedi gigayo, “Gavana fa'ina omi'e kadu moganemi buye wanuwanuwa vaita Kaiwabu Alu'aluwana againe wanafwaya be wana'itana ka'i fwaya fatana wananuhagana o ka'i keke? Wa'ita, badi kaliva moganemi hitauna-ma eda'awaneya hiyemu, ada omi kadu hinanauwemi.”
ACT.5.10	Ada auhe'ama Fita agene hibe'u be hi'alika. Ada tubulakata hiluku be kwamayoku ahe hi'alika-ma hi'itadi, au hiwahidi be hinauwedi moganedi liline hitaudi. 
ACT.5.11	Ada au tovetumagana moya'aidi himatautave'ine, ada gaveyao moya'aidi valeyadi hinogalina-ma kadu himatautave'ine.
ACT.5.13	Badi manuwafo hihawaveyamumuyedi ada badi keke hidavetumagana-ma himatauta be keke badi tovetumagana buye hidavaga'auta. 
ACT.5.14	Himatauta tu tova tova kaliva vevine keke sa'eyadi Kaiwabu againe hivebutu hivetuvetumagana amanadi tovetumagana yadi yo'o agaidiya hiluku. 
ACT.5.15	Ada afositolo yadi aituha fifiwalana fa'ina, kaliva yadi to'aulolo melaleya hisehobuyedi be vaya o sita againe hisedi. Hisehobuyedi be Fita ginabala againe, higa anununa to'aulolo tufoidi ginakibwa'edi be hinayamumu. 
ACT.5.16	Kadu yo'o moya'aidi melala Yelusalema awa'awanina agaidiya hitauya, yadi to'aulolo kadu badi wayafunediyao hi'aliyedi. Ada moya'aidi hiyamumu-'owoga.
ACT.5.18	Ada au hitowamidi hina afositolo hikive'avidi be deli lakahina againe hisedi. 
ACT.5.19+ACT.5.20	Deliya hisedi tu bogi nafone Kaiwabu yana tovenuwa'ata deli ana wanafali giyauna be afositolo gisehobuyedi, ada gigahedi gigayo, “Wanana manuwa-tafalolo lakahina againe wanamidi be hida eda ivaguna, higa yawai-vagata ana eda fa'ina kaliva agaidiya wanagaheye-'owona.” 
ACT.5.21	Au tovenuwa'ata givehimeyedi amine hina, ada mala gilaulauni manuwa-tafalolo againe hiluku hivebutu hivehawala.
ACT.5.21	Tu bana abaveyao ana tofaisewa adi tokaiwabu ahenao badi miYuda yadi Koniselo hikovavaga'auhidi, be higa miYuda adi tonagona moya'aidi hivaga'auta-'owoga. Ahe hivaga'auta-yo yadi tuilala deliya hi'iveninisedi be afositolo hina'aliyedi. 
ACT.5.22+ACT.5.23	Tu yadi tuilala hiyemu againe, afositolo deliya hi'i'avadi, ada au Koniselo agaidiya hiyewadi ada hivenuwa'atadi higayo, “Deliya ayemu againe, wana hi'aifalidona-ma a'itana, kadu to'itave'avina abaluku againe hi'ita'ita. Tu wana ayauna againe, keke tamo hakwadi deli hinagene gidamiyami.” 
ACT.5.24	Ada tuilala adi tonagona kadu abaveyao ana tofaisewa kikaiwabudiyao tuilala yadi gahe hinogalini-yo nuwadi gifani, be hinuwanuwa vaita gavaimi gidalakayemu.
ACT.5.25	Hinuwanuwa tu kaliva sa'eyana gi'ela gigahedi gigayo, “Wanogali! Badi kaliva deliya wasedi-ma manuwa-tafalolo lakahina againe himidimidi yo'o hivehavehawaledi.” 
ACT.5.26	Au tuilala adi tonagona yana kalivamomo buye hina afositolo hivega'auledi tu keke hidamunudi, fa'ina himatauta ka'i yo'o kuga againe hinafihafihadi.
ACT.5.27	Hiyemu-yo afositolo hilukuwedi, Koniselo agaidiya hikivemidididi be abaveyao ana tofaisewa adi tokaiwabu ginavedewayaugidi. 
ACT.5.28	Bana gigahedi gigayo, “Ime hawata lakahina agaimiya asena, higa hida kaliva ana eganeya keke-mo'a wanavehawala tu hida gavaimi waga? Au yami vehawala wanunauwena be gina Yelusalema giluyabuna. Ada nuwanuwami hida kaliva yana alika ana vita ime agaimeya wanasena.”
ACT.5.29	Tu Fita kadu afositolo velugadiyao higahedi higayo, “Ime keke kaliva bonana ana'abini, au nagona Yaubada bonana ana'abina. Hidedemi ama vehimeya. 
ACT.5.30	Bana Yaubada, bwanenedeyao yadi Yaubada, Yesu alikeya gisivemididina, Bana omi ai againe watutuvefosena be hidedemi waluve'alikana. 
ACT.5.31	E, Yaubada gisivemididina be i'atagine gikilakahina, ada Bana'e yada Tovehimeya Lakahina kadu ada Tokibababala gisena. Tokibababala gisena be Bana'e omi miIsileli ginavelugami be amifaiweya wananuwavilana, ada yami koyona ana aiyawela wananuhagana. 
ACT.5.32	Ada ime hida gaitoma fa'ina a'awatalatalaina, ime'eyao kadu Alu'aluwa Mahalina buye a'awatalatalaina, Bana'e ma badi gaveyao Yaubada bonana hi'abi'abina, medema agaidiya gihawahegena.” Hidedemi afositolo higahe.
ACT.5.33	Tu badi Koniselo hida gahe hinogalini-yo hi'ila'a-mo'a be nuwanuwadi afositolo hinaluve'alikadi. 
ACT.5.34	Tu kaliva sa'eyana Koniselo agaidiya ana egana Gameliyela, badi Falisi yadi yo'o kalivana, Koniselo hinafadiya gitowamidi. Bana Gameliyela higa Mosese yana vehimeya ana tovehawala, ada kaliva moya'aidi hive'amohimohinena. E, bana gitowamidi givehimeya be afositolo kabu'avane hinasehobuyedi. 
ACT.5.35	Badi hihobu tu bana Koniselo agaidiya givebutu gilukahihi gigayo, “Omi ide miIsileli, hida kaliva fa'idiya wananuwanuwa-hagihagi. Ka'i wanaluve'alika-kawowodi digo, medema keke ginalubodani. 
ACT.5.36	Malamala gavaiyehi kahegedi againe, kaliva sa'eyana gilakayemu, ana egana Tiudasi, ada gigahe vaita bana tonagona lakahina, ada kaliva adi yo'o fowa hanaledi (400) amine himuliyena. Tu muliya badi gaveyao hiluve'alikana, ada ana tomuliyamomo hi'abinauna be yana vehimeya gihavaina. 
ACT.5.37	Kadu muliya kabemani adi eganayaudi ana toveya kaliva sa'eyana gilakayemu, ana egana Yudasi kwanaGalili, ada kadu kaliva moya'aidi ginuwa'abiyedi. Kadu meda anafaiweya badi gaveyao hiluve'alikana, ada ana tomuliyamomo hi'abinauna be gihavaina. 
ACT.5.38	Ada adamoya kadu hida kalivai-dina fa'idiya ganagahe. Au wanaki'ilovedi be hinana. Bana Yesu medema yadi tonagona gi'alika-ma fa'ine hivehavehawala. Ka'i yadi vehawala yadi faisewa inubana kaliva agaidiya, au ginahavaina. 
ACT.5.39	Tu ka'i inubana Yaubada againe, au keke amifaiweya wanahawatadi. Aimo wanahalamanena Yaubada againe walulugaviya.” Hidedemi Gameliyela gigahe be badi Koniselo bonana hivenogalena. 
ACT.5.40	Au afositolo hikovadi be hiluku'ela, ada tuilala hivehimeyedi be hilaudi. Hilaudi gihavaina kadu hihawatadi higayo, “Au wanana tu keke-mo'a Yesu ana eganeya wanalaumamala-havagi.”
ACT.5.42	Ada au aiyeta sa'eyana sa'eyana Venuwa'ata Yamumuna Yesu Keliso fa'ine hilulumamala kadu hivehavehawala. Manuwa-tafalolo lakahina againe kadu kaliva yadi manuweya hidedemi hinunauwena, keke hida'ilova.
ACT.6.1	Himiyami tu tova moya'aina Yesu ana tomuliya higa tovetumagana himoyamoya'ai. Himoya'ai tu vekwageya gilakayemu. Sikwasikwa adiga fa'ina hivekwageya. Badi miYuda tovetumagana bona Gilika againe hilulukahihi amanadi badi kadu tovetumagana bona Hibeliu againe hilulukahihi-ma hi'alawoluwoluyedi, higahegahe vaita malalauga sa'eyana sa'eyana a'a ana folaka againe badi bonadi Gilika ma yadi sikwasikwa kabi'ona amine hivaivaina, tu badi bonadi Hibeliu ma yadi sikwasikwa lakahina amine hivaivaina. 
ACT.6.2	Hidedemi hi'alawoluwolu fa'ina afositolo adivetuwelo tovetumagana moya'aidi hikovavaga'auhidi ada higahedi higayo, “Ka'i ime a'a ana folaka ana'itave'avina be Yaubada bonana ana laumamala anahegena digo, medema keke gidalubodani. 
ACT.6.3	Au tobohiyameyao kaliva adiveseveni wanavegidedi, valeyadi ma au hagihagina higa Alu'aluwa Mahalina givemagadi kadu tonuwahuya velemo'ena. E, wanavegidedi be hida abavehimeya a'a ana folaka anaveledi. 
ACT.6.4	Tu ime'eyao ma ve'o'ola kadu laumamala ana faisewa tova moya'aina ana'ita'itave'avina.”
ACT.6.5	Au tovetumagana yadi yo'o matatabudi afositolo yadi gahe fa'ina nuwadi giyamumu, ada kaliva hivegidedi. Kaliva sa'eyana hivegidena-ma ana egana Sitiveni, bana yana vetumagana toyogina kadu Alu'aluwa Mahalina againe gimaga-mo'a. Kadu kaliva velugadiyao hivegidedi-ma adi egana Filifi, Felokolo, Naikena, Timoni, Famenasi, kadu Nikolesi bana kwanaAnidiyoka yo'o tulidiyao kalivana tu miYuda yadi tafalolo againe gidamana be givekwanamiYuda. 
ACT.6.6	Au hida kalivai-dina afositolo matadiya hisedi be hive'o'oledi, ada nimadi badi agaidiya hisena be faisewai-nadi fa'ina hisevehailedi.
ACT.6.8	Tu bana Sitiveni ase'asena Yaubada yana nuwanuwa againe gimaga, kadu tova moya'aina Yaubada yana faiwala againe gimiyami fa'ina aituha fifiwalana kadu abaveyaulowoga lakahina kaliva hinafadiya gififaisewadi. 
ACT.6.9	Tu kaliva tufoidi hivekwageyena, miYuda adi yo'o sa'eyana kalivai-dina. Manuwa-abavehawala ana egana sinagogi againe badi hivavaga'auta, ada manuwai-nadi hivewagana Libetini yadi sinagogi. Ada badi miYudai-dina melala adi egana Sailini kadu Alekisanidiya kaliva. Badi'iyao kadu miYuda Silisiya ada Esiya ana fafali kalivai-dina hivebutu Sitiveni buye hivekwavekwageya. 
ACT.6.10	Tu Alu'aluwa Mahalina nuwahuya lakahi-mo'ena Sitiveni givelena fa'ina yana laumamala againe hive'amata, keke adifaiweya hinabonalaufata.
ACT.6.12	Au hidede amine badi miYudai-dina badi yo'o hi'ive'ago'ugadi, ada kaliva lakahidiyao kadu Mosese yana vehimeya ana tovehawala buye hi'ive'ago'ugadi, ada au hina Sitiveni hikive'avina be miYuda yadi Koniselo agaidiya hinauwena. 
ACT.6.13	Sitiveni Koniselo agaidiya hilukuwena, kadu togahe-kawowo buye hilukuwedi be bana fa'ine hifwaya higayo, “Bana hida kaliva tova moya'aina yada manuwa-tafalolo lakahina kadu Mosese yana vehimeya gihawahawavekoyoyena. 
ACT.6.14	Ime bonana anogalina, gigahe vaita hida Yesu kwanaNasaledi manuwa-tafalolo lakahina gidayawelina, ada vehimeya moya'aina Mosese yada yo'o tuwaina giveleda-ma gidahawatani be vehimeya velugana againe kanamiyami.” Hidedemi togahe-kawowo higahe. 
ACT.6.15	Ada kaliva moya'aidi samuba hinagene bana Sitiveni hi'itakwanekwanena, ada magigina mahamahali-mo'ena hi'itana vaita lobama ana tovenuwa'ata ana bela amine.
ACT.7.1	Tu abaveyao ana tofaisewa adi tokaiwabu Sitiveni againe gitoliluvaluva gigayo, “Ka'i badi tohawavemogatala higahe amine uhuluva?”
ACT.7.3	E, Yaubada bana againe gilakayemu gigahena gigayo, A yo'o kadu ya babi unanuyabuyabudi, ada babi sa'eyana aimo ganahawavemogatalena amanadi againe unana. 
ACT.7.4	Ada Yaubada hidedemi gigahe-yo Abelahamo gilowoga fafali ana egana Kalidiya gihegena, ada bana tamana buye hina Helani againe himiyami. Himiyami tu tamana gi'alika, ada muliya Yaubada hida babi kamimiyami againe gi'iveninisena be gi'ela. 
ACT.7.5	Hida babi againe gi'ela tu keke babi ma'ita gidaveleni be vaita gidagahe gidagayo, Hidevama yaku babi, keke-mo'a. Keke gidaveleni tu giwonadabedabena gigayo, Hida babi Iya ganavele, o'eni kadu tova mulina a unumamomo hinatubuyemu amanadi ganaveledi. Ada hidedemi Yaubada giwonadabadaba ana toveya Abelahamo natuna keke. 
ACT.7.6	Kadu Yaubada gigahena gigayo, Aimo tova mulina a unumamomo babi tulina yuwa lauveya hinamiyami, ada medede againe yadi tovehimeya agaidiya hinave'agetoga be hinaluluya'aya'alidi, ada hidedemi hinanunauwena malamala fowa hanaledi (400). 
ACT.7.7	Tu badi yo'o hinave'agetogedi be hinakivekoyodi-ma matahiwadi Iya nimakuya hinavaina, ada tova mulina a yo'o meda babi-nadi hinanuyabuyabuna, ada hida babi againe hina'ela be hinahawadavadavaku. Hidedemi Yaubada Abelahamo againe gigahe. 
ACT.7.8	Ada muliya Yaubada yana veyao Abelahamo againe gisena, ada givehimeyena be bana'e kadu ana unumamomo iya'iyaya wowodiya hinatomogolohina, higa yana veyao ana iya'iyaya. Ada Abelahamo Aisake gi'ivetubugina, ada ana aiyeta eita givaidi-yo iya'iyayai-nadi wowone gitomogolohina. Meda anafaiweya Aisake natuna Yakobu wowone gitomogolohina, kadu Yakobu natuneyao kaliva tuwelo wowodiya gitomogolohina, badi bwanenedeyao kikaiwabudiyao.
ACT.7.12	Himiyami tu Yakobu a'a Idifita againe gidauda-ma valeyana ginogalini-yo, natuneyao higa bwanenedeyao medede againe gi'iveninisedi, ada hidevama yadina nagona againe taidi hifaniyena. 
ACT.7.13	Ada muliya yadina anavelu againe bana Yosefa tobohiyaneyao agaidiya gi'ivemogatalina higa bana tobohiyadi, ada bana Felo Yosefa ana unuma valeyadi ginogalina. 
ACT.7.14	Au Yosefa tamana Yakobu againe venuwa'ata gi'iveninisena be higa bana'e kadu ana unuma matatabudi Idifita againe hina'ela hinamiyavehaila. Ada ana unuma adi kilagalaga seveniti-faifi (75). 
ACT.7.15	Ada au Yakobu Idifita againe gina gimiyavehaila ana unuma buye'i, ada medede againe bana'e kadu natuneyao higa bwanenedeyao hi'alika. 
ACT.7.16	Ma wowodi yadi melala ana egana Sekemu againe hiyewedi ada tomohuyehuyeya hihuyadi, tomohuyahuyai-nadi ma tuwai-mo'ena Abelahamo yo'o adi egana Hemo agaidiya mani againe gikimonena.
ACT.7.18	Himoyamoya'ai himoyamoya'ai hinunauwena tu kini velugana Idifita againe givebutu givehimeya, tu Yosefa tuwaina gi'alika-ma keke gidahalamaneni. 
ACT.7.19	Bana yada yo'o gilololodi lakahina, ada bwanenedeyao giluya'aya'alidi. Givehimeyedi be yadi fwefweya ivagudiyao kabu'avane hinahegedi ada hina'alika fa'ina.
ACT.7.21	Vaikohi tohiye gihavaidi-yo hisehobuyena be kabu'avane hiseni tu Felo natuna kwamayoku ginuhagana be gisilakahina, ada gifayayena be vaita tauna natuna amine. 
ACT.7.22	Ada miIdifita yadi nuwahuya moya'aina gisikuluye-'owona, ada yana gahe againe kadu yana gugai againe givekalivalakata.
ACT.7.24	Au badi agaidiya gihobu ada kwanaIdifita sa'eyana gi'itana kwanaIsileli gimunumununa. Au gimadu gilugolegolena, ada kwanaIdifita nimana gifatana, ada gimunumunukoyokoyona tu gi'alika. 
ACT.7.25	Bana Mosese higa ginuwanuwa vaita tauna yana yo'o hidahalamaneni Yaubada bana Mosese nimane gidalugolegoledi, tu badi keke hidahalamaneni. 
ACT.7.26	Au tova anavelu miIsileli adi'iselu buye hive'afwaiki-ma gi'itadi, ada nuwanuwana hina'ilova be hinaveyao fa'ina gigahedi gigayo, Omi kaliva wanogali! Omi watobohiyamiyao. Gavadi-yo taumiyao wave'akivekoyo?
ACT.7.27	Tu bana kaliva sa'eyana tobohiyana gikikivekoyona-ma Mosese gi'atuhegena gigahena gigayo, O hakwadi giseni-yo higa vaita unavehimeyema unavedewayaugima? 
ACT.7.28	Ka'i o nuwanuwa iya unaluve'alikaku, boiyesedi kwanaIdifita uluve'alikana amine? 
ACT.7.29	Ada Mosese kwanaIsileli yana gahe ginogalini-yo Idifita gi'otayabuyabuna, ada gina babi ana egana Midiyani againe givekwanahawahawala. Ada medede againe ginagi be kaliva luhei gi'ivetubugidi.
ACT.7.31+ACT.7.32	Ada Mosese hida aituha gi'itana againe nuwana givegafo'uya'uya, au gina ai kabi'ona giyabela-vagata gida'ita-hagihagiyena ma Kaiwabu agona ginogalina gigayo, Iya'eku bwanenemomo Abelahamo Aisake Yakobu yadi Yaubada. Au gigahe-yo Mosese givebutu givetavetatava gimatautave'ine fa'ina keke anafaiweya gida'ita-mo'eni.
ACT.7.33	Bana Kaiwabu gigahena gigayo, Iya hidedei gamimiyami fa'ina abageya umidimidi-ma babi hawahawatana. Au a ageyafayafa uyau be useni. Hida babi hawahawatana, keke unakivebwaneneni. 
ACT.7.34	MiIdifita yaku yo'o kalivai-dina himunumunukoyokoyodi-ma Iya makewa ga'itana. MiIsileli yadi tagiya a ganogalina ada gahobu'ela be ganalugolegoledi fa'ina. Au umidi, Idifita againe gana'iveninise be unana.” Hidedemi Kaiwabu gigahe ada bana Sitiveni giyakahina.
ACT.7.35	Kadu Sitiveni yana laumamala ginauwena gigayo, “Tu bana hidevama Mosese ma badi miIsileli hikilowena fa'ina higahena higayo, O hakwadi giseni-yo higa vaita unavehimeyema unavedewayaugima? E, bana'e ma Yaubada Tauna gi'iveninisena be ginavehimeyedi ada ginalugolegoledi. Au lobama ana tovenuwa'ata awane givegidena, bana ai giyabela-vagata hinagene Mosese againe gilakayemu amanadi. 
ACT.7.36	Ada au bana'e miIsileli Idifita againe givega'auledi. Aituha fifiwalana kadu abaveyaulowoga Idifita againe ada Lehaga Yabeyabelina againe gifaisewadi be givega'auledi, ada babigaga againe hinunudadana-ma yana aituha fifiwalana ginunauwena malamala foti (40) agaidiya.
ACT.7.38	Kadu bana Mosese ma babigaga againe miIsileli buye hivaga'auta. E, bana'e bwanenedeyao buye himiyami, ada oya Sainai againe gilaka lobama ana tovenuwa'ata buye hilukahihi, ada Yaubada bonana miyamiya-vagahina ginogalina be ide agaideya ginasedamanena fa'ina.
ACT.7.40	Hidedemi hinuwanuwa fa'ina Mosese tobohiyana Eloni againe higahe higayo, Kilumina yada viviluwa unabubudi be hinanagoyeda. Bana hidevama kaliva Mosese ma Idifita againe givega'auleda amanadi bana hami gina? Keke kadahalamaneni. 
ACT.7.41	Hidedemi bwanenedeyao higahe tu kilumina ana ita vaita bulumakau natudi amine hibubuna, ada kevakeva yadi abaveyao fa'ina hikabudi be kilumina hihawadavadavana. Kadu avemwamwala lakahina hisena be nimadi yana aibubuna hinahawaveyamumuyena fa'ina. 
ACT.7.42	Tu Yaubada givekwaulaugedi ada gihegedi be ibadibadi lobameya hinahawadavadavadi. Ada au hihuluva Yaubada bonana ana to'awatalatalaina yadi buki againe to'awatalatalaina sa'eyana gigahe amine gigayo,
ACT.7.42	Omi miIsileli, malamala foti (40) babigaga againe wamiyami ana toveya, keke Iya fa'ikuya kevakeva wadamunudi, keke abaveyao wadakabuni be wanahawadavadavaku fa'ina, keke-mo'a. 
ACT.7.43	Au omi mene kilumina wabubudi be higa wanahawadavadavadi. Viviluwa sa'eyana ana egana Moloki, keke Iya fa'ikuya tu bana fa'ine falai wa'ava'avaladadanena. Kadu ikilukiluma vaita badibadi amine wakilakahina, medema yami viviluwa ana egana Lefani yana gaitoma. Au yami ikilukiluma wahawadavadavadi fa'ina, ganawavimi be yuwa wanana lauveya, melala Babiloni yuwa fafaline wanavehawahawala.”
ACT.7.43	Au hidedemi Yaubada yana to'awatalatalaina awane miIsileli agaidiya gigahe ma Sitiveni giyakahina.
ACT.7.45	Himiyami tu muliya bwanenedeyao falai-nadi Yaubada yana abamiyami natudiyao agaidiya hisedamanena. Ada Mosese ana hilafa bana Yosuwa bwanenedeyao ginagoyedi be hida babi yo'o tulidiyao nimadiya hilemadi. E, Yaubada yo'o tulidiyao givenegadi be miIsileli yadi babi hilemadi, ada hina hiluku ana toveya falai-nadi kadu hinauwena be hida babi againe hikivemididina, ada au gidauda gidauda ginunauwena tokaiwabu Devida yana toveya. 
ACT.7.46	Bana Devida ase'asena yamumuna Yaubada matane fa'ina Yaubada gihawaveyamumuyena, ada bana Devida give'o'ola gigayo, O'eni Yakobu bwanenema lakahina yana Yaubada. Iya nuwanuwaku ya abamiyami ganayogona fa'ina udahawahegeku be gadayogona. 
ACT.7.47	Hidedemi Devida gigahe tu bana keke gidayogoni, au natuna Solomoni Yaubada yana manuwa giyogona.
ACT.7.49	Iya'eku Yaubada Kaiwabu.
ACT.7.49	Lobama yaku didiga'u'u, babi ageku ana abasewadi,
ACT.7.49	au lobameya kadu babiya gavehivehimeya.
ACT.7.49	Gavaiya'amine manuwa Iya fa'ikuya wanayogoni?
ACT.7.49	Gava abamiyami wanabubuni-ma akufata?
ACT.7.50	Au keke amifaiweya, fa'ina hida lobama be babi ana gaitoma moya'aina Iya Tauku nimakuya gabubuna.”
ACT.7.50	Hidedemi Yaubada yana to'awatalatalaina awane gigahe, ada bana Sitiveni giyakahina.
ACT.7.52	Bwanenemiyao Yaubada bonana ana to'awatalatalaina moya'aidi hikivekoyo-'owodi, keke tamo hakwadi againe hidahuluva hagihagina. Au badi to'awatalatalaina Yaubada yana Kaliva Mahamahalina yana hobu'ela fa'ina higaheye-vagahina amanadi hiluve'alikadi, ada tova adamoya ahe gihobu'ela-yo nibaineyao agaidiya wahawavemogatalena be au waluve'alikana. 
ACT.7.53	Tuwai-mo'ena omi yami yo'o agaimiya Yaubada yana tovenuwa'ata gi'iveninisedi be hihobu'ela, yana vehimeya bwanenemiyao giveledi ada omi agaimiya hisedamanena. Omi vehimeyai-nadi wavaina tu keke wada'itave'avini.” Au hidedei Sitiveni yana laumamala giluyabuna.
ACT.7.54	Tu badi Koniselo Sitiveni hida yana gahe hinogalini-yo hi'ila'a-manimanini gadodi hi'alamuhumuhuna. 
ACT.7.55	Tu Alu'aluwa Mahalina bana Sitiveni giluvaiyena ada lobameya gi'italele, au Yaubada yana mahalina ve'akinamanamalina gi'itana, kadu Yesu Yaubada i'atagine gimidimidi-ma gi'itana. 
ACT.7.56	Au gigahe gigayo, “Wa'ita! Lobama gi'ayavalina-ma ga'itana, kadu Bana Tohobu'ela Yaubada i'atagine gimidimidi-ma ga'itana.”
ACT.7.60	Hidedemi gigahe-yo tugana give'etodonena ada gikova agona lakahina gigayo, “Kaiwabu, hida yadi koyona fa'ina keke badi agaidiya unalaufata.” Hidedemi gigahe-yo yawaina gihavaina. Ada au bana Saulo badi Sitiveni hitutuve'alikana-ma gihawaveyamumuyedi.
ACT.8.2	Tu kaliva tufoidi tafatafalolodiyao Sitiveni hitauna, ada bana fa'ine hive'alulaukuhi lakahina. 
ACT.8.3	Tu bana Saulo givebutu tovetumagana adi yo'o giluyaweyawelidi. Au manuwa sa'eyana sa'eyana agaidiya ginunuwaliliuga, tovetumagana kaliva vevine gitaitaidi be ginunauwedi deliya giseusedi.
ACT.8.4	Tu badi tovetumagana hi'abinauna-ma gava fafali moya'aina agaidiya hina, medede againe Yesu Keliso bonana hilumamalena. 
ACT.8.5	Bana Filifi melala ana egana Sameliya againe gina, ada miSameliya agaidiya Keliso fa'ine gilumamala. 
ACT.8.6	Ada yo'o lakahina yana laumamala hinogalina kadu yana aituha fifiwaladi gifaisewadi-ma hi'itana, ada au moya'aidi bonana hinogali-hagihagiyena. 
ACT.8.7	Moya'aidi wayafunediyao hiyamumu. Yafune hikova'awafatafata tu hiyemu. Kadu tovefela moya'aidi kadu badi walogidi gi'a'uwa-vagahina amanadi hiyamumu. 
ACT.8.8	Hidedemi moya'aidi hiyamumu fa'ina, miSameliya hivemwamwala lakahina.
ACT.8.9+ACT.8.10	Tu medema melalai-nadi againe kaliva sa'eyana gimiyami, ana egana Saimoni, ada boi tuwaina givebutu tokwelikweli yadi faisewa gi'abi'abina, ada au hida yana faisewa againe miSameliya moya'aidi gi'iveyaulowogidi. Gigahe vaita bana kaliva kikaiwabuna, ada kaliva moya'aidi, lakahidiyao kadu kabi'odiyao, yana gahe hinogali-hagihagiyena. E, higahe higayo, “Bana hida kalivai-nadi vaita Yaubada amine, higa ana egana Tofaiwala-mo'a.” 
ACT.8.11	Ada aituha fifiwalana yana kwelikweli againe gififaisewana be gi'iveyaulowogidi, ada hidedemi ahe ginunauwena lauva tunugina fa'ina moya'aidi ginuwa'abiyedi. 
ACT.8.12	Tu Filifi Venuwa'ata Yamumuna Yaubada yana yo'o ana luku fa'ina gilukahihiyena, kadu Yesu Keliso ana egana fa'ina badi agaidiya gilumamalena, ada yana laumamala hivetumaganena. Hivetumaganeni-yo hibafitaiso, kaliva kadu vevine. 
ACT.8.13	Kadu bana Saimoni tauna Yesu againe givetumagana ada gibafitaiso. Gibafitaiso-yo Filifi buye buye tu ginunauwena tova moya'aina, ada yana aituha fifiwalana kadu yana abaveyaulowoga lakahina gi'itadi againe, bana kadu nuwana givegafo'uya'uya.
ACT.8.14	Tu afositolo Yelusalema againe miSameliya valeyadi hinogalina, higa Yaubada bonana hi'idibumuhigena. Hinogalini-yo Fita Yoni badi agaidiya hi'iveninisedi. 
ACT.8.15	Ada ahe hiyemu againe tovetumagana fa'idiya hive'o'ola be higa Alu'aluwa Mahalina badi hinavaina. 
ACT.8.16	Bana Alu'aluwa Mahalina higa aimo keke tamo hakwadi badi agaidiya gidaluvaiyeni. Au Yesu ana eganeya ahe hibafitaiso tu Alu'aluwa Mahalina aimo keke badi agaidiya gidahobu. 
ACT.8.17	Ada Fita Yoni hiyemu againe, nimadi badi tovetumagana agaidiya hisena, au Alu'aluwa Mahalina giluvaiyedi.
ACT.8.18+ACT.8.19	Tu bana Saimoni gilulauboda. Afositolo nimadi badi tovetumagana agaidiya hiseni-yo Yaubada Alu'aluwa Mahalina badi agaidiya gihawahegena. Hidedemi Saimoni gi'itana againe, mani gitunena Fita Yoni agaidiya ada gigahedi gigayo, “Hida faiwala iya kadu unaveleku be badi gaveyao agaidiya nimaku ganasena, medema Alu'aluwa Mahalina hinavaina.”
ACT.8.20	Tu Fita gigahena gigayo, “Taumadi! Makewa o unuwanuwa vaita Yaubada yana abahawahega mani againe afaiweya unakimonena fa'ina Yaubada o ginaluyaweli, kadu ya mani buye ginaluyawelina. 
ACT.8.21	Ya nuwanuwa keke tunutunugina Yaubada matane fa'ina, keke afaiweya hida Yaubada yana faisewa ime buye kanafaisewa. 
ACT.8.22	Au unanuwavilana be hida ya nuwanuwa higa koyona lakahina unavenikohiyena, ada Kaiwabu againe unave'o'ola be ka'i ya nuwanuwa koyo-mo'ena ginayawelina. 
ACT.8.23	Au ya nuwahinage ahe gahalamanena. Ase'ase italauvadiga againe gimaga ada nuwanuwai-nadi ase'ase gikivekoyona. Ya nuwanuwa koyona gikive'avi be yogoyogoni umimiyami.” Hidedemi Fita gigahe.
ACT.8.24	Ada bana Saimoni badi Fita Yoni agaidiya gigahe gigayo, “Omi Kaiwabu againe iya fa'ikuya wadave'o'ola be hida gaitoma koyona wagaheyena-ma keke agaikuya ginalakayemu.”
ACT.8.25	Tu Fita Yoni Kaiwabu bonana ahe hilumamalena kadu gavadi gavadi taudiyao agaidiya hi'ayaunena-ma ahe hi'awatalatalaineni-yo au Yelusalema againe hiyewadi. Ada yadina againe melala moya'aina Sameliya ana fafaliya Venuwa'ata Yamumuna hilumamalenauwena.
ACT.8.26	Badi hina tu Kaiwabu yana tovenuwa'ata sa'eyana Filifi againe gi'ela gigahena gigayo, “Unakidewadewa be unalowoga. Gava unahobu eda Yelusalema Gasa hinafane ginauna-ma amine unana. Higa hida eda tuwaina babigaga hinafane ginauna.” 
ACT.8.27	Au Filifi gikidewadewa be gilowoga. Ginauna tu kaliva lakahina sa'eyana edeya gimaduhagana, kwanaIdiyofiya, ada bana tovehimeya lakahina, badi Kanidesi miIdiyofiya yadi kwini yadi mani matatabuna gi'ita'itave'avina. Ada hida kalivai-nadi Yelusalema againe a gina be Yaubada ginahawadavadavana fa'ina. 
ACT.8.28	Gina be giyewayewana tu yana waka abalautaina againe gihiyoto tu Yaubada bonana ana to'awatalatalaina ana egana Aiseya yana buki againe gihawahawa. 
ACT.8.29	Bana ginauna tu Alu'aluwa Mahalina Filifi againe gigahe gigayo, “Unana yuwa waka abalautaina liline unanudadana.”
ACT.8.30	Au Filifi waka againe gimaduna ada kaliva agona ginogalina, to'awatalatalaina Aiseya yana buki againe gihawahawa. Au gitoliluveluvena gigayo, “Medema uhawahawana-ma ka'i ana nuwanuwa uhalamanena?”
ACT.8.31	Bana kwanaIdiyofiya gigayo, “Gavaiya'amine akufaiweya ganahalamaneni, fa'ina aku tokivetuvetunu keke.” Ada au Filifi againe gigahe gigayo, “Ulaka'ela be wakeya buye kanana.” Ada au giyage.
ACT.8.32	Sifi hinauwena be hinayogona amine, bana'e hinauwena.
ACT.8.32	Sifi kabi'ona ana to'aikeya matane keke ginakwage amine,
ACT.8.32	meda bana keke tamo bonalaufata gidagaheye.
ACT.8.33	Hikivewowomumuna ada keke tamo gavadi koyona
ACT.8.33	gidafaisewani tu, au ai'adi hiluve'alikana.
ACT.8.33	Yana miyami babiya himadudabana fa'ina,
ACT.8.33	keke tamo hakwadi ana unumamomo fa'idiya ginalukahihi,
ACT.8.33	fa'ina ana unumamomo keke.
ACT.8.33	Au hidedemi Aiseya gigahe-ma kwanaIdiyofiya gihawahawa.
ACT.8.34	Tu kwanaIdiyofiya Filifi againe gigahe gigayo, “Au unakivetuvetunuku. Hakwadi fa'ine to'awatalatalaina hidedemi gilukahihi, ka'i tauna fa'ine o ka'i mali kaliva fa'ine?” 
ACT.8.35	Ada bana Filifi givebutu medema Yaubada bonanai-nadi gihawana-ma fa'ina gikivetuvetununa, ada higa Venuwa'ata Yamumuna Yesu fa'ine bana againe gilukahihiyena.
ACT.8.36	Ada edeya hinauna tu ni'u sa'eyana againe hiyemu, ada bana kwanaIdiyofiya gigahe gigayo, “Mene u'ita ni'u gidadauda. Nuwanuwaku ganabafitaiso. Ka'i tamo gavadi fa'ina unahawataku be keke akufaiweya ganabafitaiso?” [ 
ACT.8.37	Filifi gigahena gigayo, “Ka'i velemo'ena uhawahege be Yesu Keliso againe uvetumagana, au afaiweya unabafitaiso.” Ada bana gigayo, “Yesu Keliso velemo'ena Yaubada Natuna ma gavetumaganena.”] 
ACT.8.38	Ada au yana waka ana tovemadu givehimeyena be ginave'ilovena. Give'iloveni-yo badi adi'iselu Filifi kadu kwanaIdiyofiya ni'u againe hihobu be Filifi gikivebafitaisoyena. 
ACT.8.39	Gikivebafitaisoyena gihavaina hilaka avaleya, ada auhe'ama Kaiwabu Alu'aluwana Filifi mali fafaliya gimaduvedamanena. Tu bana kwanaIdiyofiya Filifi keke gida'ita-havagileni tu yana wavemwamwala a ginanauna. 
ACT.8.40	Ada au Kaiwabu Alu'aluwana Filifi ginuvedamanena ada auhe'ama melala ana egana Asodo againe gilakayemu. Medede againe givebutu melala moya'aina agaidiya ginauna, Venuwa'ata Yamumuna gilulumamalena ginunauwena tu Sisaliya againe giyemu.
ACT.9.3	Au gilowoga Damasiko againe ginauna tu melala-mo'ena liline gidayemu ma auhe'ama mahalina lobameya give'akinamanamalena, Saulo ginauna againe gituvemahali-'owona. 
ACT.9.4	Ada bana babiya gibe'u tu tamo hakwadi agona ginogalina gigahena gigayo, “Saulo, Saulo! Gavana fa'ina ukikivekoyoku?”
ACT.9.5	Kadu agona ginogalina gigayo, “Iya'eku Yesu, ada Iya ukikivekoyoku. 
ACT.9.6	Au umidi melala againe unaluku, ada mededei tamo hakwadi gavadi unagani ma ginavenuwa'ata.”
ACT.9.7	Tu badi kaliva Saulo hibwa'ulina-ma himididi-vagata, meyadi gibou. Agona hinogalina tu keke tamo hakwadi hida'itani. 
ACT.9.8	Ada au Saulo gimidi matana gi'aleleyena tu keke tamo gavadi anafaiweya gida'itani, au matana gikoyo-mo'a. Au nimane hi'abina be Damasiko againe hinauwena. 
ACT.9.9	Ada aiyeta tohiye agaidiya givematakoyo, ada keke tamo gavadi gida'u'ani o ka'i gidayuyuni.
ACT.9.10	Tu tovetumagana sa'eyana Damasiko againe gimiyami, ana egana Ananaiyasi. Bana gi'eno'ita ada yana ita againe Kaiwabu bana ana egana gikovana gigayo, “Ananaiyasi.”
ACT.9.10	Ada bana gigayo, “Kaiwabu, we'a.”
ACT.9.11	Au Kaiwabu gigahena gigayo, “Umidi be eda ana egana Eda Tunutunugina againe unana kaliva sa'eyana unalelena, ana egana Saulo kwanaTasasi. Au bana Yudasi yana manuweya gimimiyami, ada tova adamoya give'ove'o'ola. 
ACT.9.12	Ada yana eno'ita againe kaliva sa'eyana gi'itana, ana egana Ananaiyasi, higa vaita bana againe uda'ela nima udasena be matana ginayamumu fa'ina.”
ACT.9.13	Bana Ananaiyasi gigayo, “Kaiwabu, hida kaliva fa'ine moya'aidi hivenuwa'ataku higa ya kalivamomo Yelusalema againe gikivekoyodi keke kabi'ona. 
ACT.9.14	Ada bana hide'i Damasiko againe gi'ela fa'ina abaveyao ana tofaisewa kikaiwabudiyao ana vehimeya hivelena be moya'aima a egana ayakayakahina-ma ginakive'avima be ginanauwema.”
ACT.9.16	Kadu aku egana ginakilakahina fa'ina, vita lakahina ginanuhagana ma Iya Tauku ganavehawalena.”
ACT.9.17	Au Kaiwabu hidedemi gigahe fa'ina, Ananaiyasi gina Saulo gimiyami manuwai-nadi againe giluku ada nimana Saulo againe gisena gigayo, “Tobohiyaku Saulo, Kaiwabu Yesu boi edeya unauna tu Tauna o againiya gi'ivemogatalina-ma Kalivai-nadi gi'iveniniseku be mata gina'italele ada Alu'aluwa Mahalina o ginaluvaiye fa'ina.” 
ACT.9.18	Gigahe-yo auhe'ama gaitoma sa'eyana vaita igana kwanavina amine Saulo matane gibe'u, ada anafaiweya gi'ita'italele. Au gitowamidi ada gibafitaiso. 
ACT.9.19	Ada a'a gi'ani-yo yana faiwala kadu giyemu.
ACT.9.20	Tu tovetumagana Damasiko againe badi agaidiya Saulo gimiyami aiyeta tufona. Ada sinagogi agaidiya gimaduluku givebutu Yesu fa'ine gilulumamala, au gigahedi gigayo, “Bana Yesu ma Yaubada Natuna.” 
ACT.9.21	Ada gaveyao moya'aidi yana laumamala hinogalina-ma hiyaulowoga, au hivebutu buye hive'agahegahe higayo, “Taumadi! Bana hidema kalivai-nadi badi gaveyao Yesu ana egana hiyakayakahina-ma Yelusalema againe gikikivekoyodi keke kabi'ona. Kadu meda anafaiweya yana inubai-nadi fa'ina hidedei gi'ela, higa Yesu yana kaliva ide agaideya ginakive'avidi be abaveyao ana tofaisewa kikaiwabudiyao agaidiya ginanauwedi. Au makewa hidedemi yana inuba.” 
ACT.9.22	Badi higahegahe tu Saulo yana laumamala againe gifaiwala, gifaiwala-mo'a. Ada miYuda Damasiko againe himiyami-ma gihawavetuvetunudi, higa Yesu velemo'ena Yaubada yana Tovegida Keliso, ada au yana hawavetuvetunu againe gifaiwalahegedi be keke adifaiweya bonana hinafatani, au hive'awavitavita.
ACT.9.24	Uyadayada be bogi melala ana abaluku hibodabodafifina be hinaluve'alikana fa'ina. Tu tamo hakwadi yadi nuwanuwa bana againe gi'awatalatalainena. 
ACT.9.25	Au bogi sa'eyana ana tomuliya hivega'aulena, ada feyawa againe hidodona digo hisehobuyena melala ana sifa kugakugana tabone hitunevelowona.
ACT.9.26	Tu Saulo Yelusalema againe giyewana ada giyemu againe, gina higa tovetumagana adi yo'o agaidiya gidaluku tu badi moya'aidi himatausena, fa'ina hinuwanuwa vaita keke velemo'ena Yesu againe gidavetumagana. 
ACT.9.27	Giga-wayoga fa'ina tovetumagana sa'eyana ana egana Banabasi givelugana, ada afositolo agaidiya ginauwena be gina'itadi fa'ina. Au Banabasi Saulo fa'ine gikivetuvetunudi, Kaiwabu edeya gi'itana kadu agona ginogalina ma gilukahihiyena. Kadu gigahedi gigayo, “Bana Saulo ase'asena bouna Yesu ana eganeya Damasiko againe gilumamala.” 
ACT.9.28	Au hidedemi Banabasi ahe gigahe-yo Saulo badi afositolo agaidiya giluku buye himiyami, Yelusalema againe hinunudadana, ase'asena bouna Yesu ana eganeya gilulumamala. 
ACT.9.29	Kadu miYuda bona Gilika againe hilulukahihi-ma agaidiya gina giluluhifufu be buye hivekwavekwageya, tu au hivevai be hinaluve'alikana fa'ina. 
ACT.9.30	Tu tobohiyaneyao badi tovetumagana amanadi miYuda yadi nuwanuwa hihalamanena againe, Saulo Sisaliya againe hinauwena ada wakeya hiveyagena be Tasasi againe ginana.
ACT.9.31	Ada au tovetumagana adi yo'o tulina tulina Yudiya Galili kadu Sameliya adi fafali agaidiya himiyami hagihagina, fa'ina kaliva boi hikikivekoyodi-ma hi'ilova. Ada Alu'aluwa Mahalina yana veluga againe yadi vetumagana gitubuga kadu himoya'ai, ada yadi dewa againe tova moya'aina Kaiwabu ana egana hikikilakahina.
ACT.9.32	Himiyami tu bana Fita melala tulina tulina agaidiya ginunudadana, ada tova sa'eyana Yaubada yana kaliva melala ana egana Lida againe himiyami-ma agaidiya gina giwakawaka. 
ACT.9.33	Medede againe kaliva sa'eyana ginuhagana, ana egana Iniya, ada bana givefela be ana ivi againe gidauda ada ginunauwena malamala eita. 
ACT.9.34	Au Fita bana againe gigahe gigayo, “Iniya, adamoya Yesu Keliso ginasiveyawa. Au umidi be a ivi una'uwani.” Ada auhe'ama Iniya gimidi. 
ACT.9.35	Ada miLida moya'aidi hi'itana, kadu kaliva moya'aidi laube'u ana egana Seloni againe himiyami-ma hi'itana, ada yadi nuwanuwa uyu'uyuyuna hihegena be Kaiwabu Yesu againe hivetumagana.
ACT.9.36	Tu kwamayoku sa'eyana gimiyami, ana egana Tabita vineYofa, ada bana tovetumagana. Bona Gilika againe ana egana Dokasa, ada egana ana kaivila kevakeva ana egana diya. Ada bana kwamayoku-nadi tova moya'aina ginuwanuwakabubu, koyokoyo giveluvelugadi. 
ACT.9.37	Ada Fita Lida againe gi'ela ana toveya, kwamayoku gi'aulolo lakahina be gi'alika. Au wowona hikolana ada manuwa ana vetawana wese getane hisena. 
ACT.9.38	Tu Yofa ma Lida liline, ada Fita Lida againe gi'ela ma tovetumagana Yofa againe hinogalini-yo au kaliva adi'iselu hi'iveninisedi be Fita hinayowanina hinagayo, “Ime agaimeya udamadu'ela.”
ACT.9.40	Au Fita moya'aidi giwavidi be melaleya hihobu, ada bana tugana give'etodonena be give'o'ola. Give'o'ola gihavaina kwamayoku wowona againe gihagavilana gigayo, “Tabita, umidi!” Au matana gi'aleleyena ada Fita gi'ita-yo gimidi. 
ACT.9.41	Au Fita nimane gi'abina be gisivemididina, ada au sikwasikwa kadu tovetumagana velugadiyao gikovadi-yo kwamayoku yawayawana giseyemaunena. 
ACT.9.42	Ada au kwamayoku valeyana give'aliyahega be miYofa moya'aidi hinogalina, ada tufoidi moya'aidi Kaiwabu againe hivetumagana. 
ACT.9.43	Tu Fita ma aiyeta a gavaiyehi Yofa againe gimiyami. Kaliva sa'eyana ana egana Saimoni againe gimiyami, bana yana faisewa ma bulumakau kwafilidi againe lokoloko gibubuna.
ACT.10.1	Tu kaliva sa'eyana Sisaliya againe gimiyami, ana egana Koniliyo, ada bana togiyomatana miLoma yadi ame adi yo'o sa'eyana agaidiya, yo'o-nadi fafali ana egana Itali againe hiyemu. 
ACT.10.2	Ada bana totafalolo, bana'e kadu yana manuwa hinagena moya'aidi buye tova moya'aina Yaubada againe hihawadavadava. Kadu tova moya'aina miYuda yadi koyokoyo agaidiya nuwakabubu gifolafolakena, ada aiyeta sa'eyana sa'eyana Yaubada againe give'ove'o'ola. 
ACT.10.3	Tova sa'eyana kauwana giwahivekenana againe give'ove'o'ola tu gi'eno'ita, ada Yaubada yana tovenuwa'ata sa'eyana gi'itana bana againe gi'ela ana egana giyakahina gigayo, “Koniliyo.”
ACT.10.4	Bana tovenuwa'ata gigayo, “Yaubada ya ve'o'ola moya'aina a ginogalina, kadu ya nuwakabubu koyokoyo agaidiya ufolafolakena-ma a gi'itana, ada medema againe nuwana ginauna. 
ACT.10.5	Au kaliva tufoidi Yofa againe una'iveninisedi be kaliva sa'eyana hinayowanina, ana egana Saimoni, kadu ana egana velugana Fita. 
ACT.10.6	Ada adamoya wagakoyona Saimoni againe giwakawaka bana wagakoyona yana faisewa ma bulumakau kwafilidiya lokoloko gibubuna. Ada yana manuwa taliya liline gidadauda.”
ACT.10.7	Hidedemi tovenuwa'ata gigahe be gina, tu Koniliyo ana agetoga adi'iselu kadu yana tolugaviya sa'eyana giyowanidi be hi'ela. Bana tolugaviya higa Koniliyo ana toveluga, ada bana kadu Yaubada gimatamatausena. 
ACT.10.8	Au badi hi'ela be tovenuwa'ata yana gahe fa'ina gilukahihiyena, ada Yofa againe gi'atuhegedi.
ACT.10.9	Tova anavelu badi aimo hinauna ada Yofa eda'ufo hiyemuyemu tu bana Fita manuwa getane gilaka be ginave'o'ola fa'ina, ada kauwana getadiya gilaka. 
ACT.10.10	Ada Fita mafu gilauna ada nuwanuwana a'a gina'ana. Au anaga aimo gitagotagova tu gimiyami ada gi'eno'ita. 
ACT.10.11	Ada yana ita againe lobama gi'ayavalina be gaitoma sa'eyana vaita lifi lakahina amine gihobuhobu, vaita gaveyao hukuna fowa hida'abi'abini-yo babiya hidatunevelowoni. 
ACT.10.12	Ada lifi hinagene kevakeva moya'aidi himiyami madumadugidiyao gayagayagidiyao yaveyavegidiyao, waumidi tulidi tulidi. 
ACT.10.13	Ada ago'ago sa'eyana ginogalina gigayo, “Fita, umidi. Au tamo kevakeva umunu be u'a.”
ACT.10.15	Tu agona ginogali-havagilena gigayo, “Gavadi moya'aina Yaubada gikiveyamumuna-ma o keke unahawavekoyoyeni.” 
ACT.10.16	Ada au hidede amine gigahena tohiye, au lifi lobameya tamo hakwadi gisilakahina.
ACT.10.17+ACT.10.18	Tu Fita yana ita ana nuwanuwa aimo ginuwanuwadadaneni tu kaliva Koniliyo gi'iveninisedi-ma hitolitoliluvaluva be higa ha'againe Saimoni yana manuwa gidauda-ma hinahalamanena. Au hinuhagani-yo yana eda'awaneya himidi ada hilautoli higayo, “Ka'i mene Saimoni-Fita gimimiyami?”
ACT.10.20	Au umidi be unamaduhobu ada omi miYuda ami hawata fa'ina keke unanuwanuwa, au badi buye wanana fa'ina Iya ga'iveninisedi be hi'ela.”
ACT.10.21	Au Fita kaliva agaidiya gihobu be gigahedi gigayo, “Kaliva walelena-ma iya'eku. Gavadi-yo wa'ela?”
ACT.10.22	Badi higayo, “Yama togiyomatana, ana egana Koniliyo, gi'iveninisema be a'ela. Bana kaliva hagihagina, tova moya'aina Yaubada gihawadavadavana ada miYuda moya'aidi hiwowomumuyena lakahina. Ada Yaubada yana tovenuwa'ata sa'eyana bana againe gi'ela givehimeyena ada o ginayowani be yana manuweya una'ela, higa gavaimi o unagahe-ma ginanogalina.”
ACT.10.23	Au Fita yadi gahe ginogalini-yo gigahedi gigayo, “Au walaka'ela hidei kanada tu bogiyadi-yo kanana.”
ACT.10.23	Bogi hida mala gilauna Fita gikidewadewa be kaliva buye hilowoga, kadu tovetumagana tufoidi, badi miYofa, bana hivebwa'uliyena. 
ACT.10.24	Hinauna tu tova anavelu Sisaliya againe hiyemu, ada au Koniliyo gibodebodedi. Tobohiyaneyao kadu yana yo'o buye gikovavaga'auhidi ada hibodaboda. 
ACT.10.25	Au bana Fita gidaluku ma Koniliyo bana againe gi'ela gi'ibo'ula-mo'a be ginahawadavadavana. 
ACT.10.26	Tu Fita gisivemididina gigahena gigayo, “Au umidi! Iya keke Yaubada, iya tomiyababi.”
ACT.10.27	Au Fita Koniliyo againe gilulukahihi tu manuweya gilukuluku, yo'o lakahina ahe hivaga'auta-ma ginuhagadi. 
ACT.10.28	Au gigahedi gigayo, “Ime miYuda ama hawata sa'eyana omi wahalamane-hagihagiyena, higa kwanamiYuda yo'o tulidi kalivana againe keke anafaiweya ginawakawaka o ka'i buye hinanunaudadana. Tu Yaubada halamana giveleku be higa keke tamo kaliva fa'ina ganagahe ganagayo, Wadema kaliva bwanebwanenena o ka'i keke yegayegana. Hidema fa'ina keke akufaiweya yo'o tulimi kalivana ganakiloweni. 
ACT.10.29	Ada hidema fa'ina o uyowaniku againe, keke gadadibutoyoga au gamadu'ela, tu iya nuwanuwaku ganahalamanena gavadi-yo uyowaniku.”
ACT.10.30	Tu bana Koniliyo gigahena gigayo, “Aiyeta tohiye kahegedi againe yaku manuweya gamiyami gave'ove'o'ola, ada kauwana tova adamoya amine meda giwahivekenana. Gave'ove'o'ola tu auhe'ama kaliva sa'eyana wamagigikuya gi'ela gimidi ana vaigau ve'akinamanamalina. 
ACT.10.31	Ada gigayo, Koniliyo, Yaubada ya ve'o'ola ahe ginogalina, ada ya nuwakabubu koyokoyo agaidiya ginuwa-nunauyena. 
ACT.10.32	Au tamo hakwadi Yofa againe una'iveninisena be kaliva sa'eyana ginayowanina ana egana Saimoni Fita. Ada adamoya wagakoyona Saimoni againe giwakawaka, bana wagakoyona yana faisewa ma bulumakau kwafilidiya lokoloko gibubuna. Ada yana manuwa taliya liline gidadauda. 
ACT.10.33	Hidedemi gigahe fa'ina gamaduyowani ada o unuwakabubuyeku be u'ela. Ada au moya'aima hidei Yaubada matane avaga'auta be gavaimi Kaiwabu givehimeya ime agaimeya ma unagaheyena be ananogalina.”
ACT.10.35	Au gaveyao himatamatausena kadu hihuluhuluva tunutunugina, medema gi'itanuwakabubuyedi, ka'i kwanaYuda o ka'i yo'o tulimiyao kalivai-mina. 
ACT.10.36	Venuwa'ata miIsileli agaimeya gi'iveninisena-ma au wahalamanena. E, Venuwa'ata Yamumuna gihawavemogatalena higa Yesu Keliso yana alika fa'ina ime Yaubada buye aveyao, ada Bana Yesu kaliva moya'aidi adi Tovehimeya. 
ACT.10.37+ACT.10.38	Kadu gaitoma lakahina Yudiya ana fafaliya gilakayemu-ma wahalamanena, higa Yesu kwanaNasaledi fa'ine. Yaubada Bana givegidena be Alu'aluwa Mahalina againe givemagana kadu gifaiwalavelena. Yoni gimidilumamala be kaliva gikivebafitaisoyedi tu muliya Bana Yesu yana faisewa Galili ana fafaliya givebutuna. Ada Yaubada Bana buye himiyami fa'ina, fafali moya'aina agaidiya ginunudadana kaliva giveluvelugadi, ada gaveyao moya'aidi Setani yana vehimeya againe himiyami-ma gisiveyawadi. Au hidedemi wahalamanena.
ACT.10.41	Keke kaliva moya'aidi agaidiya gidakiveyemaunini be hida'itani, au ime'eyaogaga a'itana, ime Yaubada boi ahe givegidema be yana mididi-havagi fa'ina anahawavemogatala. Ada ahe alikeya gimididi-havagi againe, Bana buye a'au'a ayuyu. 
ACT.10.42	Ada givehimeyema be kaliva agaidiya Bana fa'ine analumamala ada anahawavemogatala higa Yaubada givegidena be kaliva moya'aidi, yawayawadiyao kadu ali'alikadiyao, ginavedewayaugidi be laufata hinavaina. 
ACT.10.43	Ada tuwai-mo'ena Yaubada bonana ana to'awatalatalaina moya'aidi Bana fa'ine hihawavemogatala, yadi buki againe higahe vaita gaveyao moya'aidi Bana againe hinavetumagana, medema yadi koyona ana aiyawela Yesu againe hinanuhagana.”
ACT.10.44	Bana Fita aimo hidedemi gilulukahihi tu Alu'aluwa Mahalina tovanenega moya'aidi giluvaiyedi. 
ACT.10.45	Ada badi miYuda tovetumagana Fita buye Yofa againe hitauya-ma nuwadi givegafo'uya'uya, fa'ina Yaubada Alu'aluwa Mahalina yo'o tulidiyao agaidiya kadu gihawahegena. 
ACT.10.46	Au agodi hinogalina, meya tulina tulina againe hilulukahihi Yaubada ana egana hikikilakahina.
ACT.10.47	Hidedemi hilulukahihi tu bana Fita gigahe gigayo, “Keke tamo hakwadi hida kaliva anafaiweya ginahawatadi be gufa againe hinabafitaiso, fa'ina ime Alu'aluwa Mahalina anuhagana amine, kadu badi hinuhagana.” 
ACT.10.48	Au givehimeyedi be Yesu Keliso ana eganeya hinabafitaiso. Hibafitaiso gihavaina hive'o'olena be aiyeta tufona badi agaidiya ginamiyami.
ACT.11.1	Tu afositolo ada tovetumagana Yudiya againe himiyami-ma yo'o tulidiyao kalivai-dina valeyadi hinogalina, higa Yaubada bonana badi kadu hi'idibumuhigena. 
ACT.11.2+ACT.11.3	Tu miYuda tovetumagana tufoidi hinuwanuwa vaita yo'o tulidiyao kalivai-dina hinamidivetumagana againe gilubodadi be Yaubada yana iya'iyaya wowodiya hidatomogolohina Yaubada miYuda fa'idiya givehimeya amine. Hidema fa'ina Fita Yelusalema againe gilaka'ela ana toveya badi miYuda tovetumaganai-dina Fita hi'awalavena higayo, “O'eni yo'o tulidiyao kalivai-dina agaidiya una uwakawaka, badi wowodiya iya'iyaya keke hidatomogolohini, kadu taumadi badi buye wa'a.” Hidedemi higahe.
ACT.11.4	Au Fita gaitoma moya'aina gilakayemu-ma badi agaidiya gilukahihiye-'owona. 
ACT.11.5	Inubane givebutu gilukahihi gigayo, “Melala ana egana Yofa againe gamiyami ada gave'ove'o'ola tu ga'eno'ita. Gaitoma sa'eyana vaita lifi lakahina amine ga'itana, ada vaita gaveyao hukuna fowa hida'abi'abini be lobameya hidatunevelowoni-yo iya lilikuya gihobu. 
ACT.11.6	Au galukenala be gana'ita-hagihagiyena ada kevakeva tulidi tulidi ga'itadi, madumadugidiyao gayagayagidiyao yaveyavegidiyao. 
ACT.11.7	Ga'ita'ita tu ago'ago sa'eyana ganogalina gigayo, Fita, umidi. Au tamo kevakeva umunu be u'a. 
ACT.11.8	Tu iya gagayo, Kaiwabu, keke-mo'a! Mema kevakeva koyodiyao, boi keke tamo iya awakuya gadaseni.
ACT.11.9	Kadu agona lobameya ganogali-havagilena gigayo, Gavadi moya'aina Yaubada gikiveyamumuyedi-ma o keke unahawavekoyoyeni. 
ACT.11.10	Ada au hidede amine gigahe tohiye au lifi matatabuna lobameya tamo hakwadi gisilakahina.
ACT.11.11	Lobameya lifi gilakalaka tu medema tovai-nadi kaliva adi'itoto iya gamiyami manuwai-nadi againe hiyemu. KwanaSisaliya gi'iveninisedi be iya hinaleleku. 
ACT.11.12	Tu Alu'aluwa Mahalina gigaheku gigayo, Omi miYuda ami hawata fa'ina keke unanuwanuwa, au badi buye wanana. Hidemi gigahe. Kadu hida tovetumagana adivesikisi buye kamimiyami-ma iya buye ana Sisaliya againe, ada moya'aima Koniliyo yana manuweya aluku. 
ACT.11.13	Ada bana kahihina ime agaimeya gilukahihiyena, gigahe vaita Yaubada yana tovenuwa'ata sa'eyana gida'ela yana manuweya gidamidi-yo gidagaheni gidagayo, Tamo hakwadi Yofa againe una'iveninisena be kaliva sa'eyana ginayowanina, ana egana Saimoni-Fita. 
ACT.11.14	Ada bana venuwa'ata ginalukahihiyena be o'eni ya yo'o buye'i Yaubada yana kibababala wananuhagana fa'ina. Hidedemi givenuwa'ataku.
ACT.11.16	Au Kaiwabu bonana nuwaku gi'afolena gigayo, Yoni gufa againe gikivebafitaisoyemi tu Yaubada Alu'aluwa Mahalina againe ginakivebafitaisoyemi higa alu'aluwami gina'utuvina. 
ACT.11.17	Au ide miYuda Kaiwabu Yesu Keliso againe kavetumagana ana toveya, Yaubada Alu'aluwana ide agaideya gihawahegena amine, meda anafaiweya yo'o tulidiyao kalivai-dina agaidiya Alu'aluwa Mahalina gihawahegena. Ada au iya vaita hakwa'adi amine-yo Yaubada gadahawatani be keke badi agaidiya ginahawahegeni?” Au hidedemi Fita gilukahihi.
ACT.11.19	Tu Sitiveni miYuda hitutuve'alikana ana toveya, kadu hivebutu tovetumagana moya'aidi hiveve'umagigiyedi ada au fafali tulidi tulidi agaidiya hi'ota. Tufoidi hina ma'i lauveya fafali ana egana Finisiya againe, kadu himula ana egana Saifilasi againe, kadu melala ana egana Anidiyoka againe. Ada Yesu bonana hilumamalena tu miYuda gagana agaidiya hilumamala. 
ACT.11.20	Tu tovetumagana tufoidi, miSaifilasi kadu miSailini Anidiyoka againe hina be kadu yo'o tulidiyao kalivai-dina agaidiya hilumamala, Venuwa'ata Yamumuna Kaiwabu Yesu fa'ine hilukahihiyena. 
ACT.11.21	Ada Kaiwabu yadi laumamala againe gifaiwalaveledi-yo yo'o lakahina Kaiwabu Yesu againe hihagaviladi be hivetumagana.
ACT.11.23	Ada bana ahe giyemu be Yaubada yana nuwadoga miAnidiyoka agaidiya givetalaiyena-ma gi'itana againe, au givemwamwala, ada gilu'ageyedi be keke hinanuwayewa, au Kaiwabu againe hinamiyamiyave'avina tova moya'aina. 
ACT.11.24	Bana Banabasi ma kaliva hagihagina, Alu'aluwa Mahalina ahe giluvaiyena kadu yana vetumagana toyogina. Ada au kaliva keke sa'eyadi hivebutu Kaiwabu againe hivetumagana.
ACT.11.25	Banabasi gimiyami tu tova sa'eyana gina Tasasi melala againe be Saulo ginavega'aulena fa'ina. 
ACT.11.26	Ginuhagana againe Anidiyoka melala againe gi'aliyena. Ada badi adi'iselu tovetumagana adi yo'o buye hivagavaga'auta ada kaliva moya'aidi hivehavehawaledi. Hidedemi hinunauwena malamala sa'eyana, ada Anidiyoka againe kaliva-kawowo tovetumagana himidivewagadi Kelisitiyani, badi higa Keliso yana kaliva.
ACT.11.27	Tu medema tovai-nadi kaliva gavadi aimo ginayemu-ma ana to'awatalatalaina tufoidi Yelusalema againe hitauya be Anidiyoka againe hiyemu. 
ACT.11.28	Kaliva sa'eyana agaidiya, ana egana Agabasi, gitowamidi be Alu'aluwa Mahalina yana hawavemogatala againe loka lakahina fa'ina givenuwa'atadi gigayo, “Aimo loka lakahina fafali moya'aina agaidiya ginalakayemu.” Ada lokai-nadi gilakayemu Loma Tokaiwabu lakahina ana egana Kelodiyo yana toveya. 
ACT.11.29	Au tovetumagana Anidiyoka againe loka valeyana hinogalina fa'ina, hivevai be yadi velekawowo hinasena, ada tobohiyadiyao tovetumagana Yudiya againe himiyami-ma hinavelugadi fa'ina. Kaliva sa'eyana sa'eyana gavadi adifaiweya, medema hinasena. 
ACT.11.30	Ada au moya'aidi yadi velekawowo hisena, ada Banabasi Saulo mani-nadi Yelusalema againe hinauwena be tovetumagana adi tonagona hiveledi.
ACT.12.1	Himiyami tu kini Helodi givebutu tovetumagana adi yo'o kalivadi tufoidi gikikivekoyodi. 
ACT.12.2	Au givehimeya be Yemesa Yoni tobohiyana ilama againe u'una hinikehegena. 
ACT.12.3	Yemesa giluve'alikana fa'ina, badi miYuda yadi tonagona nuwadi gikiveyamumuna. Yadi nuwayamumu gi'ita-yo au givehimeya be Fita hikive'avina. Ada tafalolo ana egana Beledi keke Wa'isina againe hida gaitoma gilakayemu. 
ACT.12.4	Ada au Fita hikive'avini-yo deliya hiselukuwena, ada Helodi givehimeya be tolugaviya adi bo'u fowa amine hina'ita'itave'avina, kadu kaliva-mo'edi fowa fowa amine. Kadu givevai be tafalolo lakahina Abamaduviviya ana tova ginahavaini-yo kaliva moya'aidi matadiya ginavedewayaugina. 
ACT.12.5	Ada au tolugaviya Fita deliya hi'ita'itave'avina tu badi tovetumagana Yaubada againe bana fa'ine hive'o'ola'ima'ima-mo'a.
ACT.12.6	Tu bogi gihobu ana uyadeyadeya Helodi kaliva matadiya ginavedewayaugina, bogi-nadi againe Fita ana to'itave'avina adi'iselu hinafadiya gidauda, ada bulava kainumula againe nimana fafalina fafalina tolugaviya adi'iselu agaidiya hiyogovefosena. Kadu tolugaviya deli ana eda'awana hi'ita'itave'avina. 
ACT.12.7	Fita gidauda tu auhe'ama Kaiwabu yana tovenuwa'ata gilu'afuneunena be mahaline abamiyami gituvemahalina. Au tovenuwa'ata Fita yalona gitafina higa giluvaguna gigayo, “Umadumidi.” Auhe'ama bulava kainumula Fita nimane gi'agologolota tu gimidi.
ACT.12.8	Gi'agolohini tu tovenuwa'ata gigahena gigayo, “Beleta usidoneni, ageyafayafa uhifo.” Au Fita gisidoneni gihifo-yo tovenuwa'ata gigayo, “A aikeva u'ose be u'ela kana.” 
ACT.12.9	Au Fita tovenuwa'ata gimuliyena ada deliya hihobu, tu keke gidahalamaneni ka'i velemo'ena tovenuwa'ata giluvaguna be gihobuyena o ka'i gi'avayauna. 
ACT.12.10	Au tolugaviya adi yo'o sa'eyana hihegedi kadu anavelu hihegedi, hinauna tu melala ana eda'awana againe hiyemu, eda'awanai-nadi againe wanafali kainumula gidauda. Au wanafali tauna gi'ayauna be melala hinagene hinauna. Eda sa'eyana againe hinauna tu hihegena, au tovenuwa'ata gilu'amuvedamana be ginuyabuyabuna.
ACT.12.11	Ginuyabuyabuni tu Fita gavadi bana againe gilakayemu-ma gi'ayaunena gigayo, “Au adamoya ahe gahalamanena, velemo'ena Kaiwabu yana tovenuwa'ata gi'iveninisena be Helodi nimane gilugolegoleku, kadu miYuda agaidiya gilugolegoleku be gavaimi hinuwanuwa iya gananuhagana-ma keke ginalakayemu.”
ACT.12.12	Hidedemi Fita gi'ayauneni-yo Meli yadi manuweya gina, badi Yoni-Maki hinana. Medede againe kaliva moya'aidi ahe hivaga'auta be Fita fa'ine hive'ove'o'ola. 
ACT.12.13	Au Fita giyemu wanafali gava kwaune gikifisifisi'a ada agetoga kwamayoku sa'eyana, ana egana Loda, gi'ela be wana ginayauna. 
ACT.12.14	Fita gikovakova ma agona ana nogala gihalamanena, au nuwana gi'ayauyauna lakahina fa'ina wana keke gidayauni, tu gimaduluku vetawaneya givenuwa'atadi gigayo, “Hei! Fita giyemu.”
ACT.12.15	Badi higayo, “O kwavakwava.” Tu bana kwamayoku yana gahe giseseve'ave'ahina gigayo, “Au velemona.” Yana gahe giseve'ave'ahina fa'ina, badi higayo, “Mema aluwana.”
ACT.12.16	Badi buye hilulukahihi tu Fita aimo gikikifisifisi'a, fa'ina hina wana hidayauna ma hi'ita-yo au nuwadi givegafo'uya'uya. 
ACT.12.17	Tu bana nimane giluhawatadi tu gavaiya'amine Kaiwabu deliya gisehobuyena ma agaidiya gi'awatalatalainena. Kadu gigahedi gigayo, “Yemesa tobohiyaneyao buye wanavenuwa'atadi.” Gilukahihi gihavaina au gina mali melaleya.
ACT.12.18	Tu mala gilauna tolugaviya hi'enoviladi againe, Fita fa'ine yaudi gilowona hive'agahegahe higayo, “Ha! Fita hami gina?” 
ACT.12.19	Bana Helodi givehimeya be hinalelena tu hilele-wayoga. Au tolugaviya gitoliluveluve-fa'ilidi, ada au givehimeya be hinaluve'alikadi.
ACT.12.19	Tu muliya Helodi Yudiya ginuyabuyabuna be gina Sisaliya againe gimiyami.
ACT.12.20	Ada bana Helodi miTaiya miSaidoni givekwavekwageyedi toyogina fa'ina hivaga'auta be hina Helodi hina'itana. Nagona hina kaliva sa'eyana himidivetobohiyanena, ana egana Bilasito, bana kalivai-nadi Helodi yana tofaisewa kikaiwabuna. Hivetobohiyanena be ginana Helodi nuwana ginakiveyamumuna fa'ina. Hivetobohiyaneni-yo au Helodi againe taudiyao hina higayo, “Ime nuwanuwama veyao.” Badi adiga bana yana fafali againe giyemuyemu fa'ina nuwanuwadi hinaveyao. 
ACT.12.21	Ada Bilasito Helodi againe gigahe-yo au tova gisena, ada kini ana vaigau kikaiwabuna gi'ose-yo yana didiga'u'uya gihiyoto au yo'o agaidiya gilumamala. 
ACT.12.22	Gilumamala gihavaina badi hikovakova higayo, “Wama keke kaliva agona, au Yaubada ago-mo'ena kanogalina.” 
ACT.12.23	Badi yo'o hikovakova tu bana keke Yaubada ana egana gidakilakahini fa'ina, auhe'ama Kaiwabu yana tovenuwa'ata aulolo givelena. Au oloto kamona hi'au'ana be gi'alika.
ACT.12.25	Tu Banabasi ada Saulo tovetumagana adi tonagona agaidiya mani hinauwena-ma faisewai-nadi hiluyabuna, au Yelusalema hitauya Anidiyoka againe hiyewadi, ada kaliva sa'eyana ana egana Yoni-Maki hivega'aulena be buye hina.
ACT.13.1	Tu Anidiyoka againe tovetumagana adi yo'o agaidiya Yaubada bonana ana tolaumamala kadu ana tovehawala himiyami, adi egana Banabasi, Simiyoni kadu ana egana velugana Kwaukwauha, Lusiyo kwanaSailini, Maneyeni bana Helodi Galili ana tovehimeya buye hive'alakalakata, kadu Saulo. 
ACT.13.2	Tova sa'eyana Kaiwabu hihawahawadavadavana kadu hilabelabewaviyo tu Alu'aluwa Mahalina gigahedi gigayo, “Faisewa sa'eyana fa'ina Banabasi ada Saulo gavegidedi. Au Iya agaikuya adi'iselu wanasevehailedi.” 
ACT.13.3	Ada au hilabewaviyo hive'o'ola gihavaina, nimadi badi agaidiya hisena be hi'atuhegedi.
ACT.13.4	Tu Alu'aluwa Mahalina Banabasi ada Saulo gi'iveninisedi be hilowoga, taliya ana melala againe hihobu ana egana Selusiya, ada wakeya hiyage hina himula sa'eyana ana egana Saifilasi againe. 
ACT.13.5	Ada melala sa'eyana againe hiyemu, ana egana Salamisi. Mededei miYuda yadi manuwa-abavehawala sinagogi agaidiya Yaubada bonana hilumamalena. Yoni-Maki bana buye hi'ela adi toveluga fa'ina.
ACT.13.6	Au himula inubane hilowoga hina tabone hiluyabuni-yo Fafosi melala againe hiyemu. Medede againe tokwelikweli sa'eyana hinuhagana, ana egana Ba-Yesu kwanaYuda, ada bana gigahe vaita tauna Yaubada bonana ana to'awatalatalaina tu give'alololo. 
ACT.13.7	Bana himula ana kabemani buye himiyami, tovehimeyai-nadi ana egana Sediyo-Folo, bana kaliva halamanina. Ada tovehimeya Banabasi be Saulo giyowanidi be bana againe hina'ela, fa'ina nuwanuwana Yaubada bonana ginanogalina. 
ACT.13.8	Tu tokwelikweli, ana egana velugana bona Gilika againe ma Elimasi, badi Banabasi be Saulo bonadi gihawatagona, fa'ina keke nuwanuwana tovehimeya Yesu ginavetumaganeni. 
ACT.13.9+ACT.13.10	Hidedemi gihuluva fa'ina Saulo, kadu ana egana velugana Folo, Alu'aluwa Mahalina bana giluvaiyeni-yo tokwelikweli againe gi'itadonadona gigayo, “O'eni ma Setani natuna. Gaitoma moya'aina hagihagina udibutoyoge-'owona. O tove'alololo kadu kaliva koyo, koyo-mo'e. Tova moya'aina Kaiwabu yana eda tunutunugina ukikivebavebalana. 
ACT.13.11	Au unogali! Adamoya Kaiwabu nimane ginamunu, ada mata ginakoyo be kauwana yana mahalina keke una'itani, unanunauwena ana tova Yaubada ginavehimeya.” Gigahe be awana gi'agolohina, auhe'ama Elimasi matana giluhowahowa be gi'uyuyuna, ada au gikifihafihaga be tamo hakwadi nimane gina'abina be ginanunudadana. 
ACT.13.12	Ada tovehimeya gavadi gilakayemu-ma gi'ita-yo givetumagana, yadi vehawala Kaiwabu fa'ina ginogalini-yo nuwana givegafo'uya'uya.
ACT.13.13	Tu Folo tobohiyaneyao buye wakeya hiyage, Fafosi hinuyabuyabuni tu lehageya hinauna hinauna ma'i lauva tunugina-yo fafali ana egana Famifiliya againe hidamana'ela, au hilaka melala ana egana Fega againe. Hiyemu tu Yoni-Maki ginuyabuyabudi be giyewana Yelusalema againe. 
ACT.13.14	Au Fega hihege tu Anidiyoka againe hiyemu, melalai-nadi Fisidiya againe. Ada au sabati againe manuwa-abavehawala sinagogi againe hiluku hihiyoto. 
ACT.13.15	Ada tamo hakwadi Yaubada bonana gihawa, Mosese yana buki-vehimeya againe kadu Yaubada bonana ana to'awatalatalaina yadi etoladi againe. Gihawa gihavaina sinagogi ana tonagona venuwa'ata hi'iveninisena higayo, “Tobohiyameyao, ka'i nuwanuwa sa'eyana ase'asemiya gidadauda-ma yo'o wanalu'ageyedi, au wanalumamala.”
ACT.13.16	Au Folo gitowamidi nimane giluhawatadi digo givebutu gilumamala gigayo, “Tobohiyakweyao, ide omi miIsileli kadu omi kaliva tulimiyao tu Yaubada wahawadavadavana amanadi, yaku hifufu wananogalina. 
ACT.13.17	Ime miIsileli yama Yaubada bwanenemeyao giluwafadi. Boi tuwai-mo'ena aimo Idifita againe hawahawala amine himiyami ana toveya, Yaubada gifaiwalaveledi be adi yo'o himoya'ai. Muliya Yaubada yana faiwala lakahina gi'iveyemaunina be givega'auledi ada Idifita hinuyabuyabuna. 
ACT.13.18	Ada au babigaga againe himiyami ana toveya, yadi ga'ila'ila'a malamala foti (40) agaidiya tu au Yaubada gi'atuvefa'iledi. 
ACT.13.19	Ada Kenani againe hilakayemu tu Yaubada gifaiwalaveledi be yo'o lakahidi seveni medede againe hiluyaweyawelidi, tu yadi babi ma yana yo'o giveledi be taudiyao yadi babi fa'ina. 
ACT.13.20	Ada hida gaitoma galukahihiyena-ma ime miIsileli bwanenemeyao hinunauwena malamala fowa hanaledi fifiti (450) agaidiya. Muliya Yaubada yadi tonagona gisedi be hinunauwena Samuwela yana toveya, bana Yaubada bonana ana to'awatalatalaina. 
ACT.13.21	Au medema tovai-nadi kini fa'ina Samuwela againe hive'o'ola, ada Yaubada Saulo gisena yadi kini fa'ina. Bana Saulo Kisi natuna, Beniyamina yana yo'o kalivana. Ada au malamala foti agaidiya bana givehivehimeyedi. 
ACT.13.22	Malamala foti gihavaina, Yaubada Saulo yana abavehimeya gidabana, ada Devida gisena yadi kini fa'ina. Ada bana fa'ine tuwai-mo'ena Yaubada Veyao Tuwaina ana bukiya gigahe gigayo,
ACT.13.22	Devida Yese natuna yana huluva yaku nuwanuwa amine fa'ina au nuwaku gi'abina. Gavadi Iya nuwanuwaku ginafaisewa, au ginafaisewa.
ACT.13.22	Au hidede amine Yaubada gigahe.
ACT.13.24	Ada Yesu aimo yana faisewa keke gidavebutu againe, Yoni miIsileli moya'aidi agaidiya gimidilumamala, higa vaita yadi dewa koyona againe hidavenikohi be hidabafitaiso. 
ACT.13.25	Ada Yoni yana faisewa gidaluyabuna ma kaliva gigahedi gigayo, Omi wanuwanuwa iya vaita hakwa'adi. Iya keke Bana'e wabodabodana amanadi, tu wanogali! Iya wai ganagona tu Bana mulikuya gina'ela-ma keke akufaiweya ana ageyafayafa ganayauni, fa'ina Bana kikaiwabu-mo'ena tu iya kwamana kabisoku.
ACT.13.26	Tobohiyakweyao, omi Abelahamo bwaneneneyao kadu kaliva tulimiyao tu Yaubada wahawadavadavana amanadi, au ide agaideya hida venuwa'ata Yaubada yana kibababala fa'ina gi'iveninisena. 
ACT.13.27	Tu miYelusalema adi tonagona buye Yesu hifaniyena, keke hidahalamaneni Bana'e adi Tokibababala, kadu Yaubada bonana ana to'awatalatalaina yadi gahe hifaniyena, gahe-nadi sabati moya'aina agaidiya kaliva hihawahawana. Tu Yesu alikeya hihegenauwena fa'ina, to'awatalatalaina tuwai-mo'ena yadi gahe badi yadi huluva fa'ina velemo'ena gilakayemu. 
ACT.13.28	Ada keke tamo gavadi koyona Bana againe hidanuhagani-yo alika againe hidahegenauweni, tu au ai'adi Failato againe hive'o'ola higa ginavehimeya be hinaluve'alikana. 
ACT.13.29	Ada Yaubada bonana tuwai-mo'ena Bana fa'ine Veyao Tuwaina ana bukiya hi'etoladina amine, badi miYelusalema hifaisewa-'owoni yo au ana tomuliya wowona kelose againe hikakina be tomohuyehuyeya hihuyana. 
ACT.13.30+ACT.13.31	Tu Yaubada alikeya gisivemididina, ada badi hibwa'ulina Galili againe hitauya be hinauna Yelusalema yo'oi-dina agaidiya Tauna gi'i'ivemogatalina aiyeta moya'aina, ada au adamoya miIsileli agaimeya Bana fa'ine hi'awa'awatalatalaina.
ACT.13.32+ACT.13.33	O'eni Natuku, adamoya gahawavenatune.
ACT.13.34	Iya Devida againe gawonadabadaba be higa gananuwakabubuyena amine, au gananuwakabubuye-mo'emi,
ACT.13.34	mahalina ana gaitoma ganavelemi.
ACT.13.34	Au hida hifufu againe Yaubada givenuwa'atada Yesu alikeya ginasivemididina be keke gina'alika-havagi yo wowona gina'alilini.
ACT.13.35	Iya gahalamanena keke ya kaliva alikeya unahawahegeku be wowoku gina'alilini,
ACT.13.35	iya'eku ya kaliva mahamahaliku.
ACT.13.37	Tu Bana kaliva Yaubada alikeya gisivemididina amanadi keke gida'alika-havagi yo wowona gida'alilini.
ACT.13.39	Kadu wanahalamanena ka'i Mosese yana vehimeya wanavetumaganena o, keke amifaiweya yami yegayega Yaubada matane wanavaini, tu ka'i gaveyao moya'aimi Yesu wanavetumaganena, au Yaubada yami koyona matatabuna ginavenuwauluyena be yami yegayegana wanavaina. 
ACT.13.40	Au wana'itave'avimi be gava vita Yaubada bonana ana to'awatalatalaina tuwai-mo'ena higaheyena-ma keke omi agaimiya ginalakayemu. 
ACT.13.41	Badi higayo,
ACT.13.41	Omi to'ihawadamana wanogali! Wanayaulowoga be wanakwaha, fa'ina babiya wamimiyami ana toveya gugai sa'eyana ganafaisewana. Ka'i tamo hakwadi gugai-nadi omi agaimiya gina'awatalatalainena, au keke-mo'a wanavetumaganeni.”
ACT.13.41	Au hidedemi Yaubada Veyao Tuwaina ana bukiya tuwai-mo'ena gigahe ada Folo yana laumamala againe gahe-nadi giyakahina.
ACT.13.42	Tu Folo gilumamala gihavaina, sinagogi againe Banabasi buye hidahobu ma kaliva hive'o'oledi be yuwa ana sabati againe kadu hinayewadi, nuwanuwa hilukahihiyena-ma kadu hinalumamalena. 
ACT.13.43	Ada moya'aidi sinagogi againe hihobu-'owoga yo, au miYuda tufoidi moya'aidi Folo Banabasi agaidiya hivaga'auta. Kadu yo'o tulidiyao kalivai-dina miYuda yadi yo'o agaidiya hiluku be hivemiYuda-ma badi buye hivaga'auta. Au Folo Banabasi buye hilukahihi ada badi afositolo-dina higaheya'aya'alidi be Yaubada againe hinamiyamiyave'avina yana nuwadoga hinavetuvetumaganena.
ACT.13.44	Wiki sa'eyana hihege tu sabati againe kaliva medema melala againe himiyami-ma moya'ai-mo'edi hivaga'auta be Kaiwabu bonana hinanogalina. 
ACT.13.45	Tu miYuda yo'o lakahina hi'ita-yo higa'uma'uma-mo'a, au Folo hi'ihawadamanena kadu yana gahe himadubodana.
ACT.13.47	Au Kaiwabu hida vehimeya givelema, gahe-nadi Veyao Tuwaina ana bukiya gidadauda gigayo,
ACT.13.47	O'eni gavegide be yo'o tulidiyao agaidiya mahalina
ACT.13.47	unanauwena, kadu tomiyababi fafali tulina tulina agaidiya yaku kibababala fa'ina unakivetuvetunudi.
ACT.13.47	Au hidede amine Kaiwabu givehimeyema.”
ACT.13.48	Tu yo'o tulidiyao kalivai-dina yadi gahe hinogalini-yo hivemwamwala higayo, “Kaiwabu bonana au yamumuna, yamumu-mo'ena.” Ada gaveyao Yaubada givegidedi be yawai-vagahidi hinavaina, medema hivebutu hivetuvetumagana. 
ACT.13.49	Ada au medema fafali againe kaliva moya'aidi Kaiwabu bonana hinogalina, valeyana give'aliyahega. 
ACT.13.50	Tu miYuda badi Anidiyoka melala ana kaliva lakahidiyao kadu vevine tohawadavadava wakwamayokudiyao nuwadi hisigadagadalina be Folo Banabasi hivekwageyedi, ada yadi fafali againe hiwavidi. 
ACT.13.51	Au hilowoga fwayafwaya agediya hivagahegehegena higa Yaubada yana matahiwadi ana iya'iyaya fa'ina, ada hina Aikoniumi againe. 
ACT.13.52	Tu tovetumagana Anidiyoka againe ma hivemwamwala-mo'a ada Alu'aluwa Mahalina givemagadi.
ACT.14.1	Tu Folo Banabasi Aikoniumi melala againe hiyemu tu yadi huluvai-nadi meda au sa'eyana. MiYuda yadi manuwa-abavehawala sinagogi againe hiluku ada hilumamala, yadi laumamala kaliva ase'asedi gi'onana be miYuda kadu yo'o tulidiyao kalivai-dina tufoidi moya'aidi Yesu againe hivebutu hivetumagana. 
ACT.14.2	Tu miYuda tufoidi yadi laumamala hidibutoyogena, ada yo'o tulidiyao kalivai-dina nuwadi hisigadagadalina be tolaumamala adi'iselu agaidiya hinuwakoyo. 
ACT.14.3	Tu au ai'adi medede againe adi'iselu himiyami ma'ita lauva tunugina. Kaiwabu fa'ine ase'asedi bouna hilumamala, ada Bana gifaiwalaveledi be aituha fifiwalana kadu abaveyaulowoga hifaisewadi. Hidede amine gifaiwalaveledi be kaliva hinahalamanena yadi laumamala yana nuwadoga fa'ina au velemona. 
ACT.14.4	Tu melala kalivana yadi nuwanuwa luhei. Tufoidi miYuda himuliyedi, tufoidi afositolo adi'iselu himuliyedi. 
ACT.14.5	Au yo'o tulidiyao kalivadi kadu miYuda hivevai adi tonagona buye'i vaita hinamunudi ada hinatutuve'alikadi. 
ACT.14.6+ACT.14.7	Ada au yadi nuwanuwa afositolo hinogalini-yo au fafali ana egana Likoniya againe hi'otayabuyabudi, melala luhei Lisidila kadu Debi agaidiya hiluku ada medema fafali-dina agaidiya hinudadana Venuwa'ata Yamumuna hilumamalena.
ACT.14.9	Ada Folo gilulumamala tu bana tovefela givetoga-yo givanevanenega. Au Folo bana againe gi'itadona, yana vetumagana gi'ayaunena higa vaita Yaubada anafaiweya ginakiveyamumuna. 
ACT.14.10	Hidedemi gi'ayauneni-yo gikova'awafatafata gigayo “Umidi, umididi-mo'a.” Auhe'ama kaliva gimadutowamidi givetubu ginunudadana.
ACT.14.11	Tu yo'o kaliva againe Folo gavadi gigana-ma hi'ita-yo, hivebutu taudiyao meyadiya bona Likoniya againe hikovakova higayo, “Viviluwa hivekaliva be ide agaideya hihobu'ela.” 
ACT.14.12	Au Banabasi hivewagana Seusi, bana yadi viviluwa adi tonagona, ada Folo hivewagana Hemesa, bana yadi viviluwa yadi tovenuwa'ata. Bana Folo gilumamala fa'ina hivaita gidaveHemesa, higa vaita tovenuwa'ata amine gihuluva fa'ina. 
ACT.14.13	Ada yadi melala tufone manuwa-tafalolo gimidimidi, mededei Seusi againe hitafatafalolo. Ada abaveyao ana tofaisewa Seusi yana kaliva, bulumakau hala adi wa'odo'odo falafalawasi gi'aliyedi melala ana abaluku againe. Bana'e kadu yo'o buye'i nuwanuwadi yomuyomu hinamunudi be higa vaita afositolo hinahawadavadavadi.
ACT.14.16	Boi yo'o tulina tulina gavaimi taudiyao hinuwanuwa amine, au hihuluvina ada Yaubada keke gidahawatadi. 
ACT.14.17	Tu yana iya'iyaya we'a gidadauda. Yana nuwakabubu tova moya'aina givetavetala fa'ina wahalamanena we'a Yaubada gimimiyami. Bana wehi givehimeyena be lobameya gihobuhobu, kadu a'a givehimeyena be gitubutubuga. Adaga giveleveleda ada nuwada gikiveyamumuna be kavemwamwala-mo'a.” 
ACT.14.18	Hidedemi afositolo adi'iselu hilukahihi nonogana keke ihayadi yo'o hidahawatadi be yomuyomu hinamununi-yo hinahawadavadavadi.
ACT.14.20	Tu muliya tovetumagana hi'ela himidififina againe, au gimidi melaleya giyewana. Bogi sa'eyana hida mala gilauna bana'e Banabasi buye hilowoga hina Debi melala againe.
ACT.14.22	Au hida melalai-dina agaidiya tovetumagana hihawadonedi be yadi vetumagana againe hina'atuvefa'ila, ada hilu'ageyedi be tova moya'aina Yesu hinavetuvetumaganena kadu hivenuwa'atadi higayo, “Ka'i nuwanuwada tova mulina Yaubada yana abavehimeya againe kanaluku au vita moya'aina adafaiweya kadanuhagana.” Au hidedemi hivenuwa'atadi. 
ACT.14.23	Ada badi tovetumagana adi yo'o sa'eyana sa'eyana agaidiya adi tonagona hisedi, ada hilabewaviyo tovetumagana fa'idiya hive'ove'o'ola higayo, “Kaiwabu, hida kaliva vevine O againiya ahe hivetumagana. Au O nimaniya anasedi be una'ita'itave'avidi.” 
ACT.14.24	Hidedemi Folo Banabasi hive'o'ola tu hilowoga, Fisidiya ana fafali againe hinauna tu Famifiliya ana fafaliya hiyemu. 
ACT.14.25	Au miFega agaidiya Yaubada bonana hilumamaleni tu Ataliya againe hihobu, medema taliyeya. 
ACT.14.26	Mededei wakeya hiyage be Anidiyoka hiyewadi, melalai-nadi againe yadi lowoga hive'inubena. Boi tuwaina hilowoga ana toveya, tovetumagana Yaubada nimane hisedi be yadi faisewa againe ginanuwadogedi. Ada au Folo Banabasi hida faisewa ahe hiluyabuna.
ACT.14.28	Ada au Anidiyoka againe tovetumagana agaidiya himiyami lauva tunugina.
ACT.15.2	Au yadi vehawala fa'ina Folo Banabasi hidakeyedi, ada yadi wanuwakoyo buye hivekwavekwageya. Yadi vekwageya hinunauwena fa'ina, vehimeya hisena vaita Folo Banabasi kadu Anidiyoka tovetumagana tufoidi Yelusalema againe hinana, be afositolo kadu tovetumagana adi tonagona buye hinalukahihi ka'i yo'o tulidiyao tovetumagana iya'iyaya wowodiya hinatomogolohina o ka'i keke. 
ACT.15.3	Ada au tovetumagana adi yo'o hivagahegedi, ada fafali adi egana Finisiya kadu Sameliya adihinafeya hinauna tu tovetumagana medede againe hivenuwa'atadi yo'o tulidiyao kalivai-dina Kaiwabu againe ahe hihagaviladi be hivetumagana. Ada miFinisiya miSameliya tovetumagana hida valeyadi hinogalina againe, hivemwamwala lakahina. 
ACT.15.4	Ada Yelusalema hiyemu againe, tovetumagana adi yo'o hilusiuleyedi, badi afositolo kadu tovetumagana adi tonagona buye'i, ada gavadi Yaubada yadi faisewa againe gigugaiyena-ma badi agaidiya matatabuna hi'awatalatalainena.
ACT.15.5	Tu tovetumagana tufoidi ma, badi Falisi adi yo'o kalivai-dina, hitowamidi higayo, “Badi yo'o tulidiyao kalivai-dina wanagahedi be iya'iyaya wowodiya hinatomogolohina, kadu wanavehimeyedi be Mosese yana vehimeya matatabuna hina'itave'avina.” 
ACT.15.6	Au afositolo kadu tovetumagana adi tonagona buye hivaga'auta be hida gaitoma hinanuwenuwena fa'ina. 
ACT.15.7	Ada buye hive'agahegahe lauva tunugina-yo Fita gitowamidi gigahedi gigayo, “Tobohiyakweyao, omi wahalamanena boi nagona Yaubada ide agaideya iya givegideku be Venuwa'ata Yamumuna yo'o tulidiyao agaidiya ganalumamalena, ada badi adifaiweya hinanogalina be Kaiwabu againe hinavetumagana fa'ina. 
ACT.15.8	Ada Yaubada, Bana'e kaliva ase'aseda gihalamanena amanadi, Alu'aluwa Mahalina ide agaideya gihawahegena amine, meda badi agaidiya gihawahegena, ada hida yana hawahega againe Bana yana nuwanuwa yamumuna badi yo'o tulidiyao agaidiya gikiveyemaunina. 
ACT.15.9	Au ide keke miYuda gagana gida'ita'itada, au badi yo'o tulidiyao kadu gi'ita'itadi. Ada au badi Yesu hivetumaganena fa'ina, ase'asedi gikiveyeveyegana. 
ACT.15.10	Hidema fa'ina gavadi-yo wahuluva vaita Yaubada wada'ive'ago'ugani? Nuwanuwami yo'o tulidiyao tovetumagana Mosese yana vehimeya matatabuna hina'itave'avina tu ide bwanenedeyao buye keke adafaiweya vehimeyai-nadi kada'itave'avini. Ka'i omi wanavehimeyedi be Mosese yana vehimeya matatabuna hina'itave'avina, au vita lakahina wanaveledi be Yaubada wana'ive'ago'ugana. 
ACT.15.11	Keke-mo'a hidedemi wanahuluvini. Keke Mosese yana vehimeya fa'ina kibababala kadanuhagani, au Kaiwabu Yesu yana nuwadoga fa'ina kibababala kanuhagana. Yada vetumagana againe kibababala kanuhagana, kadu badi anafaiweya yadi vetumagana againe kibababala hinuhagana.”
ACT.15.12	Tu yo'o matatabudi Fita yana gahe hinogalini-yo hive'amata, ada Banabasi Folo hilukahihi-ma badi hivanenegedi. Higahedi vaita Yaubada gidafaiwalaveledi be aituha fifiwalana kadu abaveyaulowoga yo'o tulidiyao hinafadiya hidafaisewadi. 
ACT.15.13	Badi hilukahihi gihavaina, bana Yemesa gitowamidi gigayo, “Tobohiyakweyao, yaku gahe wananogalina. 
ACT.15.14	Bana Saimoni ahe gikivetuvetunuda be higa gavaiya'amine boi nagona Yaubada yo'o tulidiyao gi'itanuwakabubuyedi be Alu'aluwa Mahalina kadu badi agaidiya gihawahegena. Kadu gaveyao nuwanuwana yana kaliva fa'ina badi agaidiya, medema Tauna fa'ine gisevehailedi. 
ACT.15.15	Ada iya gagahe amine meda anafaiweya tuwai-mo'ena Yaubada bonana ana to'awatalatalaina higahe. Au Yaubada Veyao Tuwaina ana bukiya tuwai-mo'ena gigahe gigayo,
ACT.15.16	Devida bwaneneneyao kadu gana'itanuwakabubuyedi.
ACT.15.16	Bana melalina hikoyo higa yadi abavehimeya
ACT.15.16	gihavaina tu Iya ganave'etolakahidi.
ACT.15.16	Boi bana melalina hivetovehimeya amine,
ACT.15.16	meda adamoya bwanenena sa'eyana ginavetovehimeya.
ACT.15.17	Ginavetovehimeya be yo'o tulidiyao agaidiya
ACT.15.17	gaveyao galuwafadi medema hinamuliyeku.
ACT.15.17	E, medema moya'aidi Iya Kaiwabu hinaleleku.
ACT.15.18	Au hidedemi Iya Yaubada Kaiwabu gagahe,
ACT.15.18	tuwai-mo'ena gaitomai-nadi gagaheye-vagahina.”
ACT.15.18	Au hidedemi Yemesa Yaubada yana gahe giyakahina.
ACT.15.19	Kadu gigayo, “Yaku nuwanuwa hidede amine. Yo'o tulidiyao kalivai-dina Yaubada againe hihagaviladi-ma keke vehimeya moya'aina vitana kanaveledi. 
ACT.15.20	Au yadi leta kana'etoladina be kanagahedi higa kevakeva kilumina agaidiya mali kaliva hihawadavadavayedi-ma keke hina'u'ani, mema kevakeva koyona. Kadu kaliva keke mali vevine buye hinadauda, meda anafaiweya vevine keke mali kaliva buye hinadauda. Kadu kevakeva kikibahidiyao dayagidi keke gidamadu-ma keke hina'u'ani. Kadu keke kevakeva dayagidi hinayuni. Au kanagahedi be hida Mosese yana vehimeya ana hawatai-dina hina'itave'avidi. 
ACT.15.21	Mosese yana vehimeya kaliva moya'aidiyao hihalamanena, fa'ina tuwai-mo'ena be hinunauwena adamoya melala moya'aina agaidiya kaliva Mosese yana gahe fa'ina hilulumamala, kadu sabati sa'eyana sa'eyana yana buki-vehimeya sinagogi agaidiya hihawahawana.” Au hidedemi Yemesa yana gahe.
ACT.15.22	Tu afositolo ada tovetumagana adi tonagona, kadu tovetumagana adi yo'o matatabudi yadi lukahihi hiluyabuna, au hivehimeya be kaliva tufoidi yadi yo'o agaidiya hinavenuwadadanedi, ada hina'iveninisedi be Folo Banabasi Anidiyoka againe buye hinana. Au kaliva adi'iselu hivenuwadadanedi, adi egana Yudasi kadu hivewagana Basabasa, ada Sailosi. Au badi kaliva yamumudiyao tovetumagana matadiya. 
ACT.15.23	Ada leta hiveledi be hinanauwena. Leta againe hidede amine hi'etoladi higayo,
ACT.15.23	“Yo siule tobohiyameyao, omi yo'o tulimiyao tovetumagana Anidiyoka, Siliya kadu Silisiya agaidiya wamimiyami amanadi. Ime tobohiyamiyao afositolo ada tovetumagana adi tonagona yami leta a'etoladina be wana'itana.
ACT.15.25	Hidema fa'ina moya'aima nuwama sa'eyana avehimeya be yama kaliva tufoidi avenuwadadanedi ada omi agaimiya ana'iveninisedi. Au tobohiya'ase'asemeyao Banabasi Folo badi yama kaliva buye hina'ela. 
ACT.15.26	Banabasi Folo ma yawaidi hihawahegena be Keliso yana faiseweya kabisona hina'alika. 
ACT.15.27	Tu au yama kaliva adi'iselu a'iveninisedi, adi egana Yudasi kadu Sailosi. Ime hida leta againe avenuwa'atami amine, meda badi awadiya hina'alakakila. 
ACT.15.28	Au Alu'aluwa Mahalina matane kadu ime matameya gilubodana be keke vehimeya moya'aina omi agaimiya anaseni, au hida vehimeya lakahinaga anasena. 
ACT.15.29	Higa keke kevakeva kilumina agaidiya mali kaliva hinauwedi be hihawadavadavayedi-ma wana'u'ani. Kadu keke kevakeva dayagidi wanayuni, kadu kevakeva kikibahidiyao dayagidi keke gidamadu-ma keke wana'u'ani. Kadu kaliva keke mali vevine buye hinadauda, meda anafaiweya vevine keke mali kaliva buye hinadauda. Ka'i hida hawata wana'itave'avidi amine, wanamiyami hagihagina. Kafoi.”
ACT.15.30	Tu leta hi'etoladina gihavaina, yadi kaliva hi'atuhegedi be hina Anidiyoka. Medede againe tovetumagana moya'aidi hikovavaga'auhi-'owodi be leta hiveledi. 
ACT.15.31	Au leta ana hawa hinogalina againe, hivemwamwala fa'ina yadi venuwa'ata yamumuna againe nuwadi hikivetoyogina. 
ACT.15.32	Ada badi Yudasi Sailosi Yaubada bonana ana to'awatalatalaina, ada hilumamala lauva tunugina be tovetumagana hilu'ageyedi nuwadi hikivetoyogina. 
ACT.15.33	Au medede againe himiyami lauva tunugina yo hikidewadewa be hinayewadi. Badi tovetumagana hi'atuhegedi higayo, “Yaubada buye wanana.” Ada au badi hi'iveninisedi-ma agaidiya hiyewadi. [ 
ACT.15.34	Tu bana Sailosi ma nuwanuwana ginamiya fa'ina keke gidana.] 
ACT.15.35	Tu Folo Banabasi Anidiyoka againe himiyami ma'i lauva tunugina, ada badi'iyao kadu kaliva velugadiyao buye hivehavehawala, Kaiwabu bonana hilulumamalena.
ACT.15.36	Himiyami tu Folo Banabasi gigahena gigayo, “Kanana tovetumagana melala moya'aina agaidiya boi kana Kaiwabu bonana kalumamalena-ma kana'itadi, be kanahalamanena ka'i yadi vetumagana gitubuga o ka'i keke.” 
ACT.15.37+ACT.15.38	Bana Banabasi ma nuwanuwana Yoni-Maki buye hinanauwena tu Banabasi yana nuwanuwa Folo matane keke hagihagina, fa'ina boi yadi naudadana Famifiliya againe ginuyabuyabudi be giyewana, au keke yadi faisewa ana lauyabu againe buye hidamiyami. 
ACT.15.39	Hidema fa'ina yadi wanuwakoyo tu buye hivekwageya ada hinuvehaila. Banabasi Maki ginauwena ada wakeya hiyage be himula ana egana Saifilasi againe hina. 
ACT.15.40	Tu bana Folo ma Sailosi givenuwadadanena be buye ginanauwena. Ada tovetumagana badi Kaiwabu nimane gisedi be yadi faisewa againe ginanuwadogedi, ada au hilowoga. 
ACT.15.41	Ada fafali adi egana Siliya kadu Silisiya agaidiya hinumiyamiyanana, tovetumagana adi yo'o tulina tulina hilulu'ageyedi be yadi vetumagana ginatubuga fa'ina.
ACT.16.2	Ada tovetumagana moya'aidi Lisidila againe kadu Aikoniumi againe Timoti hihawaveyamumuyena. 
ACT.16.3	Au Folo nuwanuwana Timoti bana ginabwa'ulina, ada melala tulina tulina hinanudadanidi-ma agaidiya miYuda himiyami be moya'aidi hihalamanena Timoti tamana kwanaGilika, fa'ina Folo Timoti wowone Yaubada yana iya'iyaya gitomogolohina be miYuda keke hinakiloweni. 
ACT.16.4	Ada melala tulina tulina agaidiya hinunumiyamiyanana tu afositolo kadu tovetumagana adi tonagona Yelusalema againe gavaimi hivehimeya-ma badi tovetumagana hivenuwa'atadi be higa vehimeyai-dina hina'itave'avidi. 
ACT.16.5	Ada au tovetumagana adi yo'o tulina tulina yadi vetumagana gitubutubuga kadu aiyeta sa'eyana sa'eyana himoyamoya'ai.
ACT.16.7	Ada fafali ana egana Maisiya tufone hiyemu againe, hinuwanuwa vaita fafali ana egana Bidiniya againe hidana, tu Yesu Alu'aluwana kadu gihawatadi. 
ACT.16.8	Hidema fa'ina Maisiya hinafane hinauna hinauna tu melala sa'eyana ana egana Talowasi againe hihobu. 
ACT.16.9	Ada bogi againe Folo gi'eno'ita ada yana ita againe kwanaMasedoniya gi'itana, gimidimidi tu give'ove'o'olena toyogina gigayo, “Masedoniya agaimeya uda'ela udavelugama.” 
ACT.16.10	Ada Folo hidede amine gi'eno'ita fa'ina, (iya Luke badi buye) akidewadewa be Masedoniya againe anamaduna. Au anuwanuwa higa vaita Yaubada givehimeyema be Venuwa'ata Yamumuna miMasedoniya agaidiya analumamalena.
ACT.16.11	Akidewadewa ada wakeya ayage digo Talowasi ahege tu himula ana egana Samodelesi againe adamana. Bogi ada mala gilauna kadu adamana, melala ana egana Niyafolisi againe ayemu. 
ACT.16.12	Ada medede againe ahobu, au ana melala ana egana Filifai againe. Filifai Masedoniya ana fafaliya gidauda ada medema fafali-nadi againe Filifai melala lakahina. Ada melala-mo'ena miLoma hive'alahina. Ada au medede againe aiyeta tufona amiyami. 
ACT.16.13	Ada sabati againe melala tufone ana gufeya ahobu. Avaita gufa afa'aine miYuda ve'ove'o'ola fa'ina tova moya'aina hidavagavaga'auta. Au ayemu ada ahiyoto be vevine ahe hivaga'auta-ma agaidiya avebutu alumamala. 
ACT.16.14	Ada tovanenega agaidiya kwamayoku sa'eyadi himiyami, adi egana Lidiya badi vineTaiyataila. Yadi faisewa ma kaleko likelikena fatana lakahina ana kimonevedamana. Ada badi Yaubada hihawadavadavana. Au Folo gilumamala againe, Kaiwabu nuwadi gikiyauna be yana laumamala hivenogalena. 
ACT.16.15	Hivetumaganeni-yo hibafitaiso, badi'e kadu yadi manuwa hinagena ana yo'o buye'i. Hibafitaiso gihavaina, hive'o'olema toyogina higayo, “Ka'i omi wanuwanuwa vaita ima Kaiwabu adavetumagane-mo'eni, au wa'ela be yama manuweya wanamiyami.” Ada au hisive'auyema.
ACT.16.16	Tova sa'eyana ve'ove'o'ola ana abavaga'auta againe anauna tu agetoga kwamayoku edeya amaduhagana, kwamayoku-nadi balauma giluvaiyena. Bana balauma halamana givelevelena be gavadi gavadi aimo ginalakayemu-ma, bana kwamayoku gihawahawavemogatalena. Ada kaliva vevine moya'aidi agetoga ana tovehimeya mani hiveleveledi be aimo gavadi badi agaidiya ginalakayemu-ma kwamayoku ginahawavemogatalena fa'ina. Ada au bana yana hawavemogatala againe ana tovehimeya yadi mani lakahina hivaivaina. 
ACT.16.17	Au kwamayoku Folo kadu ime buye gimulimuliyema, gikovakovadona gigayo, “Hida kalivai-dina Yaubada Getane-mo'ane yana tofaisewa. Kibababala ana eda fa'ina omi agaimiya hilulumamalena.” 
ACT.16.18	Au hidede amine ginunauwena aiyeta a gavaiyehi tu Folo dibuna gitoyoga, fa'ina gihagavilana yafune againe gigahe gigayo, “Yesu ana eganeya gavehimeye be kwamayoku unanuyabuyabuna.” Ada auhe'ama yafune gimadunuyabuyabuna.
ACT.16.19	Tu agetoga ana tovehimeya yadi mani inubana kwamayoku yana hawavemogatala againe a gihavaina-ma hi'ayaunena. Hidedemi hi'ayaunena fa'ina, Folo Sailosi himadukive'avidi digo abavedewayauga melala hinafane hitaidi be melala ana tonagona matadiya hisedi. 
ACT.16.20	Au tonagona, badi miLoma, matadiya hisedi tu higahe higayo, “Hida hima kalivai-dina miYuda, ada badi fa'idiya vekwageya lakahina yada melaleya gilakayemu. 
ACT.16.21	Dewa tulina hivehavehawalayena ada dewai-nadi againe ide Loma kaliva yada vehimeya hihawatana. Au ide Loma kaliva fa'ina keke adafaiweya yadi vehawala kana'abini o ka'i kanadibumuhigeni.” 
ACT.16.22	Badi agetoga ana tovehimeya hidedemi higahe tu kadu yo'o hivebutu Folo Sailosi himunumunudi. Au melala ana tonagona hivehimeya be tolugaviya adi kaleko hinavehalilini-yo hinalaulaudi. 
ACT.16.23	Ada ahe himunukoyokoyodi-yo deliya hihegenauwedi, ada deli ana to'itave'avina hivehimeyena be gina'itave'avi-hagihagiyedi. 
ACT.16.24	Au to'itave'avina hida vehimeya ginogalini-yo abamiyami hinagene-mo'ane gisedi, ada agedi yowana folefolegina againe hihuya-yo hilokana.
ACT.16.26	Hikwelikweli tu auhe'ama li'uli'u lakahina gilakayemu ada deli ana manuwa gili'uli'u. Kadu auhe'ama wanafali moya'aina gi'ayauyau-'owona, ada filisina moya'aidi adi bulava kainumula gi'agologolohina. 
ACT.16.27	Au deli ana to'itave'avina gi'enohabalutuga, ada deli ana wanafali gi'ayauna-ma gi'itana againe, ginuwanuwa vaita filisina moya'aidi ahe hida'ota fa'ina yana ilama gisiwakana be tauna ginaluve'alikana. 
ACT.16.28	Tauna gidaluve'alikana ma Folo gikovadona gigayo, “Umiya, keke tauni unaluve'alika! Au we'a moya'aima amimiyami.”
ACT.16.29	Au to'itave'avina mahala fa'ina gikova. Givaini-yo gimaduluku ada Folo Sailosi agediya gi'ibo'ula-mo'a tu yana wamatauta givetavetatava. 
ACT.16.30	Ada au deliya gisehobuyedi digo gitoliluveluvedi gigayo, “Kaliva, gavadi ganagani-yo Yaubada yana kibababala gananuhagani?”
ACT.16.31	Badi higayo, “Kaiwabu Yesu againe unavetumagana be kibababala unanuhagana, o'eni kadu ya manuwa hinagena yo'oi-dina buye'i.” 
ACT.16.32	Kadu Kaiwabu bonana bana againe kadu yana manuwa hinagena moya'aidi agaidiya hilumamalena. 
ACT.16.33	Ada bogi nafona nonogana to'itave'avina ginauwedi be adi koliya gikolana. Ada keke gidaboda, auhe'ama bana'e kadu yana manuwa hinagena moya'aidi hibafitaiso. 
ACT.16.34	Hibafitaiso gihavaina, to'itave'avina Folo Sailosi yana manuweya givega'auledi be adiga gikidewedewena. Ada au bana'e yana manuwa hinagena buye hivemwamwala-mo'a, Yaubada againe hivetuvetumagana fa'ina.
ACT.16.35	Tu mala gilauna miLoma tonagona yadi filisimani hi'iveninisedi, vehimeya hiveledi be deli ana to'itave'avina hinagahena hinagayo, “Wadema kaliva adi'iselu unayaudi be hinana.” 
ACT.16.36	Au yadi vehimeya to'itave'avina ginogalini-yo Folo givenuwa'atana gigayo, “Tonagona yadi vehimeya hisena be o'eni Sailosi buye ganayaumi be wanana. Au wanana tu yami lowoga keke kaliva moya'aidi matadiya.”
ACT.16.38	Au filisimani Loma tonagona agaidiya hida gahe hi'awatalatalainena, ada Folo Sailosi higayo, Ime Loma kaliva, ma badi hinogalini-yo au himatautave'ine. 
ACT.16.39	Au hina badi agaidiya higahe higayo, “Ime akoyo fa'ina keke adavedewayaugimi miLoma yada vehimeya gigahe amine. Au nuwanuwama wanahobu be yama melala wananuyabuyabuna.” 
ACT.16.40	Ada au Folo Sailosi deliya hihobu be Lidiya yadi manuweya hina. Ada medede againe tovetumagana buye hivaga'auta be hilu'ageyedi. Hilukahihi gihavaina, au hilowoga.
ACT.17.2	Ada Folo yana dewa tova moya'aina amine sinagogi againe ginauna, ada sabati tohiye Yaubada bonana tuwai-mo'ena Veyao Tuwaina ana bukiya hi'etoladina-ma againe gilumamaledi. 
ACT.17.3	Au bonai-nadi giyauyauna, Yaubada yana Tovegida Keliso fa'ine gikivetuvetunudi. Gigahedi gigayo, “Yaubada bonana eto'etoladina gigahe vaita Keliso aulolo kaliva nimadiya anafaiweya gidavaina, kadu gida'alika be gidamididi-havagi. Ada Yaubada yana gahe keke ginabe'u fa'ina, au hida gaitoma yana Tovegida Keliso againe ahe gilakayemu. Ada Bana hida kalivai-nadi ana egana Yesu tova adamoya omi agaimiya galulukahihiyena, medema Yaubada yana Tovegidai-nadi.” 
ACT.17.4	Ada miYuda tufoidi Folo yana gahe hivetumaganena, ada Folo Sailosi hivetobohiyanedi. Meda anafaiweya yo'o tulidiyao kavewagadi miGilika tufoidi moya'aidi Yaubada tova moya'aina hihawadavadavana-ma hivebutu Yesu againe hivetumagana. Kadu wakwamayokudiyao moya'aidi hivetumagana.
ACT.17.5	Tu miYuda ma higa'uma'uma, fa'ina melala ana kaliva koyodiyao hinunu-kawowo ma hivaga'auhidi be hisiveyo'odi-yo hivebutu hi'ago'agodadaga, ada au kaliva moya'aidi hive'atalalakalaka. Ada bana kaliva ana egana Yesoni yana wamanuweya amine himaduna, yana wanafali hidobona, higa vaita Folo Sailosi hidanuhagadi be yo'o agaidiya hidasehobuyedi. 
ACT.17.6	Tu hilele-wayogedi fa'ina, bana Yesoni kadu tovetumagana velugadiyao buye hikive'avidi be melala ana tonagona agaidiya hitaidi. Hiyemuyemu tu hikovakova higayo, “Hida hima kalivai-dina fafali tulina tulina agaidiya vekwageya hiseyemayemaunena, ada adamoya yada melala againe kadu hivebutu. 
ACT.17.7	Ada bana Yesoni yana manuweya giselukuwedi. Au badi moya'aidi yada Tokaiwabu lakahina Sisa yana vehimeya hiyawelina, fa'ina higahe vaita yadi tokaiwabu kaliva tulina, ana egana Yesu.” 
ACT.17.8	Ada yadi gahe yo'o kadu melala ana tonagona hinogalini-yo au hive'atalalakalaka. 
ACT.17.9	Au tonagona hivehimeya be Yesoni tobohiyaneyao tovetumagana buye mani againe hinalaufata be higa keke kadu vekwageya hinaseyemauneni. Ada hilaufata-yo au hiyaudi be hina yadi manuweya.
ACT.17.10	Tu mala ahe gibogi Tesalonaika tovetumagana Folo Sailosi hi'atuhegedi be melala ana egana Beliya againe hinana. Ada ahe hiyemu au miYuda yadi sinagogi againe hina. 
ACT.17.11	Ada badi miYuda Beliya againe keke miTesalonaika nuwadi abodana amine, au miBeliya nuwadi yauyaugina. Nuwanuwadi lakahina Folo yana laumamala hinanogalina, ada aiyeta sa'eyana sa'eyana Yaubada bonana tuwai-mo'ena hi'etoladina-ma hi'ita'itanuwenuwena be hinahalamanena ka'i Folo yana laumamala velemo'ena o ka'i fwaya. 
ACT.17.12	Ada au miYuda tufoidi moya'aidi hivetumagana, kadu Gilika vevine wakwamayokudiyao moya'aidi ada Gilika kaliva moya'aidi hivetumagana.
ACT.17.14	Yo'o hinuwanuwakoyo fa'ina, tovetumagana auhe'ama bana Folo melala taliya againe hivagahegena be ginayage, tu badi Sailosi Timoti Beliya againe himiya. 
ACT.17.15	Ada badi kaliva Folo hivebwa'uliyena-ma melala ana egana Adenisi againe hivegaloveni tu Beliya againe hiyewadi. Nagona Folo venuwa'ata Sailosi Timoti fa'idiya giveledi gigayo, “Wanagahedi be iya agaikuya hinamadu'ela.” Gigahedi-yo badi hilowoga.
ACT.17.16	Tu Folo Adenisi againe Sailosi Timoti fa'idiya gibodaboda tu ase'asena gi'u'aulolo, fa'ina kilumina keke sa'eyadi melalai-nadi againe hidauda-ma gi'itadi. 
ACT.17.17	Kilumina moya'aidi gi'itadi fa'ina, aiyeta sa'eyana sa'eyana Yaubada bonana gilulumamalena. Badi miYuda kadu yo'o tulidiyao kalivai-dina Yaubada hihawadavadavana-ma sinagogi againe bana buye hive'agahegahe, kadu gaveyao melala hinafane hinunudadana-ma badi agaidiya gilulumamala. 
ACT.17.18	Kadu tonuwahuya tufoidi bana Folo buye hive'agahegahe adi yo'o luhei, sa'eyana adi egana Efikuliyani, kadu sa'eyana adi egana Sitoika. Tufoidi higayo, “Hida hima togakahikahi kwavakwavana vaita gavaimi gidalukahihiyeni?” Kadu tufoidi higayo, “Ka'i viviluwa tulidi fa'idiya gilulumamala.” Hidedemi higahe higa Folo Yesu Tauna kadu yana mididi-havagi gilumamalena fa'ina. 
ACT.17.19	Tova moya'aina gilulumamala fa'ina, hiyowanina be Koniselo yadi vaga'auta againe hivega'aulena, abavaga'auta ana egana Aliyofago. Ada ahe hivaga'auta-yo higahe higayo, “Nuwanuwama hida eda ivaguna o ululukahihiyena-ma anahalamanena. Gavaimi uvehawala? 
ACT.17.20	Nuwanuwa tufona ulumamalena-ma boi keke tamo hidede amine adanogalini, ada nuwanuwama ana kaivila anahalamanena.”
ACT.17.21	Tu miAdenisi kadu hawahawala melalai-nadi againe himiyami-ma, higa keke tamo gavadi hidagani tu tova moya'aina nuwanuwa ivaguna tulina tulina hilulukahihiyena o ka'i hivanevanenegena. 
ACT.17.22	Badi higahe tu bana Folo gitowamidi Koniselo yadi vaga'auta Aliyofago againe givebutu gilukahihi, gigayo, “MiAdenisi-yo! Omi'iyao viviluwa tulina tulina wahawadavadavadi ma a ga'itana. 
ACT.17.23	Yami melala hinafane ahe ganudadana yami abahawadavadava ga'ita'itana tu atudidiga sa'eyana ganuhagana-ma againe etoladi gidadauda gigayo,
ACT.17.23	Viviluwa sa'eyana ana egana
ACT.17.23	keke kadahalamaneni-ma ana abahawadavadava.
ACT.17.23	Bana keke wadahalamaneni tu au ai'adi wahawadavadavana-ma, adamoya iya ga'ela be Bana fa'ine ganahawavemogatala. 
ACT.17.24	Bana ana egana Yaubada, babi gibubuna kadu gaitoma moya'aina babiya himimiyami-ma gibubudi, ada Bana Yaubadai-nadi lobama kadu babi ana Kaiwabu, tu keke manuwa-tafalolo tomiyababi hikivemididina-ma agaidiya gidamiyami. 
ACT.17.25	Kadu keke tomiyababi nimada gidavetumaganeni vaita Bana fa'ine tamo gavadi kadafaisewani, keke. Au Bana Tauna tomiyababi moya'aida yawaida inubana, kadu gaitoma moya'aina giveleda. 
ACT.17.26	Ada nagona kaliva sa'eyana gibubuna ada bana kalivai-nadi againe yo'o tulidi tulidi hitubuyemu, ada givehimeyedi be hinave'aliyahega babi matatabuna hinavemagana. Ada Bana anakaibe yo'o tulidi tulidi yadi tova gisena, yadi tubuyemu kadu yadi lauyabu givehimeyena, ada gava fafali gava fafali agaidiya hinamiyami-ma kadu givehimeyena. 
ACT.17.27	Ada Yaubada hidedemi gibubudi be kaliva Bana'e hinalelena fa'ina. Nuwadi uyu'uyuyuna fa'ina hinalelena ada ka'i hinakidadanina be hinanuhagana. Tu Bana Yaubada keke lauveya gidamiyami, au moya'aida lilideya gimimiyami. 
ACT.17.28	E, tamo hakwadi gigahe gigayo, Bana'e yawaida inubana, kadu yada naudadana inubana, kadu yada miyami inubana. Kadu anafaiweya yami tonuwahuya tufoidi ahe higahe higayo, Kadu ide moya'aida Bana natuneyao.
ACT.17.30	Au kaliva kilumina hibubudi aimo fanifanidiyao ana toveya, ada medema tovai-nadi Yaubada keke gidanuwenuwedi vaita matahiwadi gidaveledi, tu tova adamoya kaliva moya'aidi fafali tulina tulina agaidiya givehimeyedi be yadi dewa koyona hinavenikohiyena. 
ACT.17.31	Hidedemi hinahagaviladi fa'ina vedewayauga ana tova ahe gisena be tomiyababi moya'aida ginavedewayaugida. Yada dewa kabi'ona be lakahina gihalamane-'owona fa'ina, yana vedewayauga au tunutunugina. Ada Kaliva sa'eyana givegidena be Bana ginavedewayaugida. Ada Bana Kalivai-nadi alikeya gisivemididina fa'ina, ide kahalamanena Bana velemona ginavedewayaugida.” Au hidedemi Folo yana laumamala.
ACT.17.32	Tu badi Folo yana gahe kaliva yana mididi-havagi fa'ina hinogalina againe, tufoidi hihawavelaigena tu tufoidi ma higahena higayo, “Nuwanuwama hidevama fa'ina unalukahihi-havagi be ananogalina.” 
ACT.17.33	Ada au Folo Koniselo yadi vaga'auta againe gihobu. 
ACT.17.34	Tu kaliva tufoidi Folo hivetobohiyanena, hivebutu hivetumagana. Ada badi agaidiya kaliva sa'eyana gimiyami, ana egana Daiyonisiyo, bana Aliyofago koniselo sa'eyana, kadu kwamayoku adi egana Damalisi, kadu kaliva velugadiyao.
ACT.18.1	Tu Folo ahe Aliyofago Koniselo agaidiya gilukahihi gihavaina, gikidewadewa be Adenisi ginuyabuyabuni tu gina melala ana egana Kolinita againe. 
ACT.18.2	Medede againe Yuda kaliva sa'eyana ginuhagana, ana egana Akwila. Bana fafali ana egana Fonito againe gitubuga, ada vavinena adi egana Filisila. Au fafali ana egana Itali againe vavinena buye hitauya be Kolinita againe hiyemuna-mo'a. Itali hinuyabuyabuna fa'ina Loma Tokaiwabu lakahina, ana egana Sisa-Kelodiyo, givehimeya be miYuda moya'aidi Itali melalina lakahina Loma hinanuyabuyabu-'owona. 
ACT.18.3	Au Folo gina gi'itadi, ada badi yadi faisewa bana yana faisewa amine higa falai ana i'ona'onaga, fa'ina badi agaidiya gina gimiyami buye hififaisewa. 
ACT.18.4	Ada sabati sa'eyana sa'eyana agaidiya manuwa-abavehawala ana egana sinagogi againe ginauna, miYuda kadu yo'o tulidiyao kavewagadi miGilika gigahegahe-ya'aya'alidi be yana laumamala hinavetumaganena.
ACT.18.6	Tu badi higawoluwoluyena ada hihawave'iyohoyohoyena againe, ana aikeva ana fwayafwaya badi matadiya gisibutuna be higa ana vehimeya badi agaidiya gihavaina-ma ana aituha. Au gigahedi gigayo, “Ka'i keke yawai-vagahimi wananuhagani, au taumiyao. Keke aku vita. Au ganahawa'atuhenehenemi be yo'o tulidiyao kalivai-dina agaidiya ganana ganalumamala.”
ACT.18.7	Ada au ginuyabuyabudi tu gina yo'o tulidiyao kalivana sa'eyana yana manuweya giluku gimiyami, ana egana Titiyo-Yasito. Bana Yaubada gihawadavadavana ada yana manuwa sinagogi liline. 
ACT.18.8	Ada kaliva sa'eyana ana egana Kelisifo, bana sinagogi ana tovehimeya, Kaiwabu againe givetumagana, bana'e kadu yana manuwa hinagena buye hivetumagana. Kadu miKolinita tufoidi moya'aidi Folo yana laumamala hinogalini-yo hivetumagana ada hibafitaiso.
ACT.18.10	Iya o'eni buye kamimiyami fa'ina keke tamo hakwadi anafaiweya ginamunu, au hida melala againe yaku kaliva be yaku vevine moya'aidi himimiyami.” Au hidedemi Kaiwabu gigahe. 
ACT.18.11	Ada au Folo Kolinita againe malamala sa'eyana kadu hafuna gimiyami, Yaubada bonana gilumamalena.
ACT.18.12	Tu bana Galiyo, kwanaLoma, fafali ana egana Akaiya againe gikabemani ana toveya, miYuda hivevai be Folo hikive'avina ada kotu againe hinauwena. 
ACT.18.13	Higahe higayo, “Hida hima kaliva tova moya'aina kaliva gisisive'auyedi be eda tulina amine Yaubada hinahawadavadavana, ada edai-nadi yama vehimeya gihawatana.”
ACT.18.15	Tu omi yana hifufugaga fa'ina wavekwageyena, kadu egana tulina tulina kadu taumiyao yami vehimeya fa'ina wavekwageyena. Au taumiyao wanakivetuvetununa. Hida omi yami gaitoma fa'ina iya keke ganavedewayauga.” 
ACT.18.16	Ada au giwavidi be vedewayauga ana manuwa againe hihobu. 
ACT.18.17	Hihobu tu kaliva ana egana Sosidenisi hikive'avina, bana sinagogi ana tovehimeya. Hikive'avina digo abavedewayauga ana eda'awaneya himununa, tu bana Galiyo keke gidahawatadi.
ACT.18.18	Tu Folo tovetumagana Kolinita againe buye himiyami ma'i lauva tunugina yo gihegedi, ada gilowoga be ginana fafali ana egana Siliya againe. Ada badi Filisila Akwila hibwa'ulina. Taliya ana melala ana egana Senikeliya againe hiyemu tu bana Folo boi Yaubada againe giwonadabadaba fa'ina, u'una gitotona, higa yana wonadabadaba ana aituha giluyabuna. Au wakeya adi'itoto hidododi be hinauwedi. 
ACT.18.19	Ada melala ana egana Efeso againe hiyemu ada medede againe badi Filisila Akwila himiya tu bana Folo ginuyabuyabudi be ginunudadana. Au sinagogi againe gina miYuda buye hive'agahegahe. 
ACT.18.20	Ada badi hive'o'olena be agaidiya ginamiya lauva tunugina tu givekekeyedi. 
ACT.18.21	Ada au gilowoga againe gigahedi gigayo, “Ka'i Yaubada ginahawahegeku amine, omi agaimiya ganayewaku.” Ada au gina wakeya giyage be Efeso ginuyabuyabuna. 
ACT.18.22	Hinauna tu melala ana egana Sisaliya againe hiyemu au Folo gihobu be gina Yelusalema againe tovetumagana gilusiuleyedi-yo au Anidiyoka againe gihobu. 
ACT.18.23	Ada Anidiyoka againe gimiyami ma'i lauva tunugina tu kadu givebutu ginunudadana, Galesiya ana fafali kadu Filidiya ana fafali agaidiya ginumiyamiyanana. Ada melala moya'aina agaidiya tovetumagana gilu'ageyedi be tova moya'aina Yesu hinavetuvetumaganena.
ACT.18.25	Ada Kaiwabu yana Eda againe gisikulu ada yana wadibumuhiga gilulumamala, Yesu kahihina gilulukahihiyena tunutunugina. Tu bafitaiso Yesu ana eganeya ma keke gidahalamaneni, au Yoni yana bafitaisogaga gihalamanena. 
ACT.18.26	Au givebutu sinagogi againe ase'asena bouna gilumamala. Tu badi Filisila Akwila hinogalina againe, yadi manuweya hivega'aulena be Yaubada yana Eda fa'ina hikivetuvetununa. Gavadi aimo keke gidahalamane-hagihagiyeni, medema fa'ina hikivetuvetununa.
ACT.18.27	Himiyami tu tova sa'eyana Afolosi gigahe gigayo, “Fafali ana egana Akaiya againe iya ganana.” Au tovetumagana yana nuwanuwa hinogalini-yo hivelugana, leta Akaiya tovetumagana agaidiya hi'etoladina be higa Afolosi hinavetobohiyanena. Ada au gina giyemu tu tovetumagana medede againe givelugadi lakahina, badi Yaubada yana nuwadoga fa'ina Yesu Keliso againe ahe hivetumagana-ma kalivai-dina. 
ACT.18.28	Givelugadi fa'ina yana laumamala againe miYuda gifaiwalahegedi, ada Veyao Tuwaina ana buki giyakayakahina be higa givehawaledi Bana Yesu velemo'ena Yaubada yana Tovegida Keliso.
ACT.19.1+ACT.19.2	Badi higayo, “Keke. Alu'aluwa Mahalina ana egana boi keke tamo hakwadi gidayakahini-yo adanogalini.”
ACT.19.3	Bana Folo gigayo, “Taumadi! Gavaiya'amine wabafitaiso?”
ACT.19.3	Badi higayo, “Yoni yana gahe amine abafitaiso.”
ACT.19.5	Ada badi hidedemi hinogalini-yo au Kaiwabu Yesu ana eganeya hibafitaiso. 
ACT.19.6	Ada Folo nimana badi agaidiya giseni tu Alu'aluwa Mahalina giluvaiyedi-yo mali meya agaidiya hilukahihi kadu Yaubada yana venuwa'ata gitunevehabalutugidi-yo hi'awatalatalainena. 
ACT.19.7	Ada adi yo'o ma kaliva tuwelo amine.
ACT.19.8	Tu Folo givebutu manuwa-abavehawala ana egana sinagogi againe ginauna ada vaikohi tohiye agaidiya ase'asena bouna kaliva agaidiya gilulumamala, buye hive'agahegahe tu Folo Yaubada yana yo'ogaga ana luku fa'ina gilulukahihi toyogina, higa gidasive'auyedi. 
ACT.19.9	Tu badi tufoidi tagadi kuluna, keke nuwanuwadi hinavetumagana, ada kaliva moya'aidi matadiya Kaiwabu yana Eda hihawavekoyoyena. Au Folo ginuyabuyabudi, ada tovetumagana gigahedi be buye hinuvehaila. Au aiyeta sa'eyana sa'eyana kaliva sa'eyana, ana egana Tilano, yana manuwa-abalaumamala againe kaliva buye hiveve'agahegahe. 
ACT.19.10	Ada au hidedemi ginunauwena malamala luhei, fa'ina miYuda kadu yo'o tulidiyao kavewagadi miGilika moya'aidi fafali ana egana Esiya againe himiyami-ma Kaiwabu bonana hinogalina.
ACT.19.12	Ada Folo kaliva gihawahegedi be bana u'una ana kaleko hitana fa'ina kadu kaleko faisewa fa'ina goline gihifohifona-ma hivaivaina be hinunauwena, to'aulolo agaidiya hiseseni-yo hiyamuyamumu, kadu yafune badi to'aulolo agaidiya hiyemuyemu.
ACT.19.13	Tu Yuda tokwelikweli tufoidi hinunumiyamiyanana be yafune hiwaviwavidi. Ada au hinuwanuwa vaita ka'i Yesu ana egana hinayakahina, au yadi kwelikweli ginafaiwala, fa'ina hivebutu Kaiwabu Yesu ana egana hiyakayakahina be yafune hinawavidi fa'ina. Au yafune agaidiya higahe higayo, “Yesu Folo gilulumamalena amanadi, Bana ana eganeya avehimeyemi be wanayemu.” Hidedemi higahegahe. 
ACT.19.14	Ada kwanaYuda sa'eyana, ana egana Siva, natuneyao kaliva seveni hidede amine hihuluhuluva. Bana Siva higa abaveyao ana tofaisewa adi tonagona sa'eyana. 
ACT.19.15	Badi kaliva adiveseveni hidedemi Yesu ana eganeya hihuluva tu tova sa'eyana yafune gigahedi gigayo, “Bana Yesu gahalamanena kadu bana Folo gahalamanena, tu omi'iyao ma kaliva gaveyao?” 
ACT.19.16	Kaliva wayafunena hidemi gigahe-yo kaliva tabodiya gihegelakahina, yana wafaiwala gimunukoyokoyodi, au konekonediyao kadu wadayadayagidiyao yana manuwa himadu'otayabuyabuna.
ACT.19.17	Ada miYuda kadu yo'o tulidiyao kavewagadi miGilika moya'aidi Efeso againe himiyami-ma hida kaliva valeyana hinogalini-yo himatautave'ine, tu kadu Kaiwabu Yesu ana egana hikilakahi-mo'ena. 
ACT.19.18	Ada au tovetumagana moya'aidi hi'ela adi yo'o matadiya yadi dewa uyu'uyuyuna higa yadi kwelikweli tulina tulina hiyakayakahina-ma hiyauna. 
ACT.19.19	Ada tufoidi moya'aidi tokwelikweli yadi faisewa hi'abi'abina. Au yadi kwelikweli buki againe hi'etoladina-ma se'eyaine hi'aliyena be kaliva matadiya hikabuna. Au buki fatana hikilagalagana ada ana ve'atutamo'aina mani lakahi-mo'ena, kaliva fifiti tausani (50,000) yadi faisewa aiyeta sa'eyana fatana amine. 
ACT.19.20	Ada au hida gaitoma lakahina gilakayemu fa'ina, Kaiwabu bonana au toyogina ma moya'aidi hi'itana, ada valeyana give'aliyahega be kaliva moya'aidi hivebutu hivetuvetumagana, kadu yadi vetumagana gitubutubuga.
ACT.19.22	Au ana toveluga adi'iselu Timoti Elasito gi'iveninisedi be Masedoniya againe hina tu bana tauna aimo fafali ana egana Esiya againe gimiyami.
ACT.19.23	Ada medema tovai-nadi vekwageya keke kabi'ona Efeso againe gilakayemu, au Kaiwabu yana Eda fa'ina kaliva hivekwageya. 
ACT.19.24	Kaliva sa'eyana gimiyami, ana egana Demitiliyo, bana yana faisewa ma lokoloko siliva babiya hiyalayalana-ma againe gibububuna. Badi miEfeso ma yadi viviluwa kwamayoku, adi egana Atemisa hihawadavadavadi, ada bana Demitiliyo yana tofaisewa buye Atemisa yadi manuwa-tafalolo anununa kabikabi'ona siliva againe hibububuna higa kaliva yadi abahawadavadava fa'ina. Ada anununa moya'aina hififaisewadi be kaliva hikimokimonedi fa'ina, tofaisewai-dina yadi mani keke kabi'ona hivaivaina. 
ACT.19.25	Au Demitiliyo yana tofaisewa kadu mali kaliva yadi faisewa bana amine ma buye gikovavaga'auhidi gigahedi gigayo, “Kaliva wanogali! Hida yada faisewa againe mani lakahina kavaivaina ma wahalamanena. 
ACT.19.26	Au taumiyao Folo yana huluva wa'itana o ka'i valeyana wanogalina. Bana gigahe vaita kilumina kaliva nimadiya hibubudi-ma keke velemo'ena viviluwa, ada kaliva moya'aidi ginuwa'abiyedi. Hidedei yada melala Efeso againe kadu fafali ana egana Esiya matatabuna againe ginuwa'abiyedi be bonana hivenogalena. 
ACT.19.27	Medema keke gidalubodani, fa'ina ka'i kaliva hinavebutu yada faisewa hinahawavekoyoyena, au yada mani inubana ginahavahavaina. Kadu'e ka'i yada viviluwa kwamayoku Atemisa yadi manuwa-tafalolo hinakilowena, ada badi taudi yadi kikaiwabu ginahavaina, badi yada viviluwa kwamayoku Esiya kaliva moya'aidi kadu fafali tulina tulina kalivadi hihawadavadavadi amanadi.”
ACT.19.28	Tu yo'o Demitiliyo yana gahe hinogalini-yo hi'ila'a, hivebutu hikovakova higayo, “Badi Atemisa adi egana lakahina, ide miEfeso yada viviluwa badi'e.” 
ACT.19.29	Hidedei hikovakova tu melala kalivai-dina moya'aidi hive'atalalakalaka. Au yo'o miMasedoniya adi'iselu hikive'avidi, badi Folo ana bwa'uli adi egana Gaiyasi Alisitako. Hikive'avidi-yo abavaga'auta lakahina againe se'eyaine himadunauwedi. 
ACT.19.30	Tu bana Folo nuwanuwana tauna ginana, yo'o matadiya ginamidi ginalukahihi tu tovetumagana hihawatana. 
ACT.19.31	Kadu Esiya fafali ana tonagona tufoidi, badi Folo ahe hivetobohiyanena-ma kalivai-dina, venuwa'ata bana againe hi'iveninisena higayo, “Keke-mo'a abavaga'auta againe unaluku. Au siule, yama gahe udavenogalena.”
ACT.19.32	Tu abavaga'auta againe kaliva tufoidi hidede amine hikovakova kadu tufoidi medede amine hikovakova, yadi kova tulina tulina fa'ina tufoidi moya'aidi gavadi-yo hivaga'auta-ma keke hidahalamaneni, au hiyo'o-kawowo. 
ACT.19.33	Kaliva sa'eyana gimiyami, ana egana Alekisanida, ada bana'e miYuda hituwamadumadugena be yo'o matadiya ginamidi, fa'ina yo'o hivaita bana'e vekwageya inubana gidahalamaneni. Au nimane giluhawatadi be yo'o ginakivetuvetunudi ada hinahalamanena vekwageya inubana keke bana againe. 
ACT.19.34	Tu bana kwanaYuda ma hihalamanena againe, moya'aidi hivebutu seyaseya'aine hikovakova higayo, “Badi Atemisa adi egana lakahina, ide miEfeso yada viviluwa badi'e.” Ada yadi kovakova hinunauwena bai luhei.
ACT.19.35	Hidedemi hinunauwena tu kaliva sa'eyana, melala ana kalaka, gifaiwala be gigaheve'ilovedi. Hi'ilova-yo gigahedi gigayo, “Omi miEfeso wanogali! Kaliva moya'aidi hihalamanena ide miEfeso Atemisa yadi manuwa-tafalolo ka'ita'itave'avina, badi'e yada viviluwa kwamayoku lakahidi. Kadu'e ide yadi kabala tabutabuna lobameya gihobu be ka'ita'itave'avina ma moya'aidi hihalamanena. 
ACT.19.36	Ada keke tamo hakwadi hida gaitoma anafaiweya ginahawavefwayayeni, fa'ina yami ago'uga auwe wa'iloveni. Keke kaliva kwavakwavadiyao amine wanahuluva. 
ACT.19.37	Hida kalivai-dina keke manuwa-tafalolo ana lokoloko tabutabuna hidaki'afuni, kadu yada viviluwa kwamayoku agaidiya keke hida'ihawadamana. Keke hidedemi hidahuluva nonogana wakive'avidi be hidei abavaga'auta lakahina againe wa'aliyedi. 
ACT.19.38	Ka'i bana Demitiliyo yana tofaisewa buye nuwanuwadi tamo hakwadi hinavekotuna digo, kotu ana aiyeta fa'ina vehimeya gidadauda, kadu tovedewayauga himimiyami. Au adifaiweya hinana hinavekotudi. 
ACT.19.39	Tu ka'i tamo gavadi fa'ina kadu nuwanuwami wanalukahihiyena, au koniselo wadavenuwa'atadi ada yadi vaga'auta againe hidanuwenuwena be vehimeya hidasena. 
ACT.19.40	Ka'i yada tovehimeya lakahidiyao Loma againe yada vekwageya valeyana hinanogalina, au vita kananuhagana. Ide kavekwageya-kawowo ada ka'i hinatoliluvaluva hinagayo, Gavadi-yo wavekwageya? Au keke-mo'a adafaiweya gavaimi kanagahedi, fa'ina keke kotu ana vehimeya amine kadahuluva.” 
ACT.19.41	Ada au hidedemi gilukahihi gihavaina, yo'o gigahedi gigayo, “Auwe, wanana yami manuweya.”
ACT.20.1	Tu miEfeso yadi vekwageya ahe hiluyabuni-yo, au Folo tovetumagana gikovavaga'auhidi be ginalu'ageyedi. Ada gilumamaledi gihavaina, gilukafoiyedi be gilowoga Masedoniya againe gina. 
ACT.20.2	Ada medema ana fafali againe ginunumiyamiyanana, ada yana laumamala moya'aina againe badi tovetumagana gilulu'ageyedi. Ada ginauna tu Gilika againe giyemu. 
ACT.20.3	Au medede againe vaikohi tohiye gimiyami. Ada au givebutu gikidewadewa be wakeya ginayage be Siliya againe ginana tu miYuda yadi nuwanuwa sa'eyana ginogalina, higa nuwanuwadi hinaluve'alikana. Hidema fa'ina ginuwanuwa vaita Masedoniya ana fafali againe agene ginayewani-yo au ginana Siliya wa'amine. 
ACT.20.4	Ada kaliva sa'eyana ana egana Sofata, Filasa natuna kwanaBeliya, bana buye hina. Kadu ana bwa'uli velugadiyao ma Alisitako Sekanido, adi'iselu miTesalonaika. Kadu Gaiyasi kwanaDebi, bana Timoti kadu kaliva adi'iselu Esiya ana fafali kalivai-dina adi egana Tikiko Talafimo. 
ACT.20.5	Au badi kalivai-dina wai hinagona be melala ana egana Talowasi againe hibodema. ( 
ACT.20.6	Iya Luke Filifai againe gamiyami ma Folo ginuhagaku.) Tu ime'eyao ma tafalolo lakahina fa'ina Filifai againe amiyami, tafalolo ana egana Beledi keke Wa'isina. Ada tafalolo gihavaina, ime ayage ada aiyeta faifi ahegedi tu yama kaliva Talowasi againe hibodebodema amanadi agaidiya ayemu, ada medede againe amiyami tafalolo sa'eyana.
ACT.20.7	Tu Satadei bogi againe ime tovetumagana avaga'auta be buye ana'a sakalameni anavaina. Ada Folo gilumamala be mala ginalauna ginanuyabuyabudi fa'ina yana laumamala ginunauwena bogi nafone. 
ACT.20.8	Ada yama abavaga'auta manuwa getane gidauda, ada lamufa moya'aina vetawaneya hikabuna. 
ACT.20.9	Tu bana kwanatubulakahina sa'eyana, ana egana Yutiko, manuwa ana yogowahi againe gihiyoto. Ada bana Folo gilulumamala gilulumamala tu bana Yutiko gidunedune. Gidunedune tu gi'enomataiga ada gi'avelowoni tu gibe'u. Manuwa getana ana tutulagolota anaveto againe gimiyami tu gibe'u be gihobu babiya. Au himaduhobu digo hifewana tu ali'alikana. 
ACT.20.10	Tu bana Folo gihobu kwamana gi'enotagona be gi'atulauhina. Au tovetumagana gigahedi gigayo, “Ase'asemi gina'ilova, au bana giyawa-havagi.” 
ACT.20.11	Gigahe-yo abavaga'auta manuwa getane gilaka-havagi a'a gikihinena be tovetumagana buye hi'a. Ada badi buye hilulukahihi-malalau tu Folo gilowoga. 
ACT.20.12	Tu badi tovetumagana ma kwanatubulakahina yawayawana hinauwena yana manuweya, ada au ase'asedi giyamumu.
ACT.20.13	Tu ime Folo ana bwa'uli wai anagona, wakeya ayage Asosa againe ana. Melalai-nadi againe Folo ginayage. Hidedemi bana givehimeyema be higa bana tauna agene ginana fa'ina. 
ACT.20.14	Au Asosa againe ayemu tu bana ginuhagama ada adodona, kadu alowoga anauna tu Midilini againe ayemu. 
ACT.20.15	Bogi ada mala gilauna kadu alowoga anauna tu Kaiyosi avaina. Kadu anauna aiyeta sa'eyana ahege tu Semosi againe adamana'ela. Kadu anauna aiyeta anavelu againe Mailito avaina. 
ACT.20.16	Tu Folo keke nuwanuwana Esiya ana fafali againe ginamiya lauva tunugina fa'ina, tauna givehimeyena be Efeso amaduve'ewaiyena. Nuwanuwana Yelusalema againe ginamaduyemu. Ginuwanuwa ka'i ginamaduna, au anafaiweya tafalolo ana egana Fenidikosi ana tova ginayemu.
ACT.20.17	Au Folo Mailito againe giyemu-yo venuwa'ata Efeso againe gi'iveninisena be tovetumagana adi tonagona bana againe hina'ela. 
ACT.20.18	Ada ahe hiyemu-yo givebutu gilumamaledi gigayo, “Tobohiyakweyao, yaku dewa wahalamanena. Yaku dewa Esiya ana fafali againe gamidi'ela ana tova be yaku miya omi hinafamiya ana lauyabu againe ganauwena-ma wahalamanena. 
ACT.20.19	Iya Kaiwabu yana tofaisewa, yaku wanuwahobu kadu yaku watagiya yana faisewa ga'abina. Kadu tova moya'aina miYuda nuwanuwadi hinaluve'alikaku fa'ina tova vitana ganuhagana. 
ACT.20.20	Kadu omi wahalamanena tova moya'aina nuwanuwa yamumuna matatabuna omi ami veluga fa'ina galukahihiyena, keke gada'ilova. Au vaga'auta lakahina againe kadu yami manuwa sa'eyana sa'eyana agaidiya galumamalemi ada gavehawalemi. 
ACT.20.21	MiYuda kadu yo'o tulidiyao kalivai-dina gagaheya'aya'alidi be higa yadi dewa koyona hidahegena, ada Yaubada againe hidahagaviladi kadu yada Kaiwabu Yesu againe hidavetumagana.
ACT.20.23	Gaitoma sa'eyanaga gahalamanena higa deliya hinaseku ada vita kaliva nimadiya gananuhagana. Melala moya'aina agaidiya galuku-ma hidede amine Alu'aluwa Mahalina givenuwa'ataku. 
ACT.20.24	Tu iya'eku ma keke yawaiku fa'ina gananuwanuwa vaita keke ganabwavi. Medema gaitoma kabi'ona. Au yaku nuwanuwa sa'eyanaga. Nuwanuwaku aku vehimeya kadu yaku faisewa Kaiwabu Yesu giveleku-ma ganaluyabuna. Gavadi yaku faisewa? Yaku faisewa ma Venuwa'ata Yamumuna higa Yaubada yana nuwadoga ide kaliva agaideya gana'awatalatalainena.
ACT.20.25	Tu omi moya'aimi hinafamiya ahe ganudadana Kaiwabu yana yo'ogaga ana luku fa'ina galumamala. Ada adamoya gahalamanena keke tamo hakwadi agaimiya magigiku aimo una'ita-havagileni. 
ACT.20.26	Hidema fa'ina tova adamoya Yaubada matane gavenuwa'atami ka'i keke yawai-vagahimi wananuhagani digo, keke aku vita, au taumiyao ami vita. 
ACT.20.27	Hidedemi gagahe fa'ina Yaubada yana nuwanuwa matatabuna omi agaimiya ga'awatalatalainena, keke tamo gadasevauyeni. 
ACT.20.28	Taumiyao wana'itave'avimi, kadu Yaubada yana sifi moya'aidi wana'itave'avidi, fa'ina Alu'aluwa Mahalina hida ami vehimeya givelemi. E, Yaubada yana kaliva wanave'adi, badi Yesu dayagine gitutuvehobudi amanadi. 
ACT.20.29	Ahe gahalamanena iya ganalowoga be ganana-yo kaliva tufoidi omi hinafamiya hinaluku, ada galu'eta manimaninidiyao adi egana wolivi sifi hinavemaduyauyauledi amine, badi Yaubada yana sifi hinakivekoyodi. 
ACT.20.30	E, kadu kaliva tufoidi taumiyao yami yo'o agaidiya hinamidi, fwaya amine hinalumamalemi be tovetumagana tufoidi hinavesihawadamadamanidi be hinamuliyedi. 
ACT.20.31	Badi yadi ve'alololo fa'ina au wana'itave'avimi, kadu yaku kivetuvetunu againe nuwami ginanunauyena, higa malamala tohiye agaidiya tova moya'aina gakivetuvetunumi. E, uyadayada bogi yaku watagiya gakivetuvetunumi.
ACT.20.33	Tu iya'eku ma keke tamo hakwadi yana mani o yana lokoloko o ka'i ana vaigau gada'italuvadigeni. 
ACT.20.34	Au omi taumiyao wahalamanena iya tauku nimakuya gafaisewa be akuga kadu aku toveluga adiga o ka'i ama vaigau, gavadi gavadi nuwanuwama anavaina, au yaku mani againe akimonena. 
ACT.20.35	Hida yaku dewa againe tova moya'aina gavehawalemi be vehimeya wanahalamanena, higa gilubodada be yada faisewa toyogina againe kowakowadiyao kadavelugadi. Hidede amine kadafifaisewa tu Kaiwabu Yesu bonana againe nuwada gidanunauyena gigayo, Ka'i kaliva omi hinanuwakabubuyemi au ami ayauna yamumuna, tu ka'i omi kaliva wananuwakabubuyedi au ami ayauna yamumu-mo'ena.” Au hidedemi Folo miEfeso tovetumagana adi tonagona agaidiya gilumamala.
ACT.20.36	Tu Folo gilumamala gihavaina, kaliva moya'aidi bana buye tugadi hive'etodonena be Folo give'o'oledi. 
ACT.20.37	Ada moya'aidi hitagitagi tu hilauhina ada navanavane hiveyaugina be hilukafoiyena. 
ACT.20.38	Bana yana gahe sa'eyana fa'ina nuwadi givita-mo'a, higa vaita magigina keke kadu hina'ita-havagileni. Ada au edeya hivebwa'uliyena be hina taliyeya au wakeya hiveyagena.
ACT.21.1	Tu ime alukafoiyedi-yo wakeya ayage be alowoga. Au ni'uya atalalaka anauna tu Kosi againe adamana'ela. Bogi ada mala gilauna kadu anauna tu Lodesi avaina. Lodesi ahege tu anauna Fatala avaina. 
ACT.21.2	Ada medede againe waka sa'eyana anuhagana, ginana fafali ana egana Finisiya againe. Au wakai-nadi againe ayage be alowoga. 
ACT.21.3	Anauna tu himula ana egana Saifilasi yuwa lobama be lehaga gitubutamo'aina againe a'ita-yo i'imawameya ahege tu Siliya ana fafali againe anauna. Kadu anauna tu melala sa'eyana ana egana Tailo Siliya ana fafali againe ayemu be ahobu, fa'ina nuwanuwadi Tailo againe waka ana lokoloko hinasehobuyedi. 
ACT.21.4	Au ime ana tovetumagana anuhagadi ada badi agaidiya amiyami tafalolo sa'eyana. Ada Alu'aluwa Mahalina gavadi Folo againe ginalakayemu-ma badi agaidiya gihawavemogatalena fa'ina Folo againe higaheya'aya'ala higayo, “Keke Yelusalema againe unana.” 
ACT.21.5	Hidedemi higahe tu yama tova badi agaidiya aluyabuni-yo au alowoga be yamana kadu anavebutu. Badi tovetumagana moya'aidi vavinediyao natudiyao buye hivebwa'uliyema, melaleya ahegena ma taliyeya. Au moya'aima makameya tugama ave'etodonena be ave'o'ola. 
ACT.21.6	Ave'o'ola gihavaina ave'alukafoiyema, ada ime wakeya ayage tu badi hiyewadi yadi manuweya.
ACT.21.7	Tu ime yamana wakeya anauwena, Taiya againe alowoga anauna tu melala ana egana Tolemaisi againe ayemu be ahobu. Ada tovetumagana agaidiya ana be ana'itadi, ada badi agaidiya bogi sa'eyana ada. 
ACT.21.8	Aiyeta anavelu againe kadu alowoga be ana Sisaliya. Ayemu tu Venuwa'ata Yamumuna ana tolaumamala sa'eyana ana egana Filifi againe ana awakawaka. Bana higa yo'o adiveseveni kalivadi boi Yelusalema againe a'a ana folaka fa'ina hivegidedi. 
ACT.21.9	Ada bana Filifi natuneyao vevine fowa tamadi againe himiyami, keke hidanagi ada Alu'aluwa Mahalina yana tunevehabalutuga againe Yaubada yana venuwa'ata hi'awa'awatalatalainena.
ACT.21.11	Au ime agaimeya gi'ela, Folo ana gaiyona givaina digo tauna agena nimana giyogona gigayo, “Alu'aluwa Mahalina gigahe gigayo, Hai kaliva hida ana gaiyona, medema miYuda Yelusalema againe hidede amine hinayogona ada yo'o tulidiyao kalivai-dina agaidiya hinahegenauwena.” Hidede amine Agabasi Alu'aluwa Mahalina yana venuwa'ata gi'awatalatalainena.
ACT.21.12	Tu ime yana gahe anogalini-yo Folo againe agahe toyogina, ime kadu tovetumagana moya'aidi medede againe himiyami-ma buye'i agayo, “Keke-mo'a Yelusalema againe unana.” 
ACT.21.13	Tu Folo gigahema gigayo, “Gavadi-yo watatagitagiya ase'aseku wa'i'ive'akolukoluni? Iya gahawahegeku be ka'i Yelusalema againe hinayogoku amine o hinayogoku, tu kadu gahawahegeku be ka'i Kaiwabu Yesu fa'ine medede againe gana'alika amine o gana'alika.” Hidedemi gigahe. 
ACT.21.14	Au agahe-wayogena fa'ina a'ilova tu agayo, “Kaiwabu givehimeya amine, au ginalakayemu.”
ACT.21.15	Amiyami tu akidewadewa ada alowoga be Yelusalema againe anana. 
ACT.21.16	Kadu Sisaliya tovetumagana tufoidi ime buye ana, ada kaliva yana manuweya anamiya-ma againe hinauwema. Bana ana egana Nesoni, kwanaSaifilasi, ada boi tuwaina Yesu againe givetumagana.
ACT.21.17	Tu Yelusalema ayemu againe, tovetumagana yadi wavemwamwala hilusiuleyema. 
ACT.21.18	Bogi ada mala gilauna Folo ime buye ana be Yemesa buye analukahihi. Ada ide to'ekelesiya ada tonagona moya'aidi bana buye hivaga'auta. 
ACT.21.19	Bana Folo gilusiuleyedi tu Yaubada yana gugai yo'o tulidiyao hinafadiya gi'awatalatalainena. Gavadi gavadi moya'aina Yaubada yana veluga againe bana tauna gilumamalena gifaisewana, medema gi'awatalatalainena.
ACT.21.20	Ada badi tonagona hinogalini-yo au moya'aidi Yaubada hihawadavadavani tu yadi togahe gimidi Folo gigahena gigayo, “Tobohiyama, unogali! Au uhalamanena miYuda moya'ai-mo'edi tausani gavaiyehi Yesu againe ahe hivetumagana, ada moya'aidi yada vehimeya Mosese tuwai-mo'ena givelema-ma tova moya'aina hidibudibumuhigena. 
ACT.21.21	Ada o fa'iniya kaliva higahe-kawowo badi agaidiya higa vaita miYuda moya'aidi yo'o tulidiyao adi fafali tulina tulina agaidiya himimiyami-ma udavehawaledi be higa Mosese yana vehimeya hidakilowena. Higahe vaita udagahedi udagayo, Keke natumiyao kaliva wowodiya iya'iyaya wanatomogolohini, ada ide miYuda yada dewa tuwaina au wanahegena.
ACT.21.22	Tu o hidedei ulakayemu ma valeya makewa hinanogalina, fa'ina gavadi kanagani? 
ACT.21.23	Au gavaimi anavehimeya o unahuluvina. Kaliva fowa agaimeya himimiyami ada Yaubada againe yadi wonadabadaba sa'eyana hisena. Bana Mosese yana vehimeya amine yadi wonadabadaba hisena. 
ACT.21.24	Au hida kalivai-dina manuwa-tafalolo lakahina againe buye wanana, ada gavaimi yadi yegayega Yaubada matane fa'ina hinahuluva, meda o buye unahuluva, ada kevakeva higa yadi abaveyao yadi yegayega fa'ina fatadi unasena. Fatadi unaseni-yo au yadi wonadabadaba hinaluyabuna ada adifaiweya u'udi hinatotona. Hida ya huluvai-nadi againe moya'aidi hinahalamanena o tauni Mosese yana vehimeya u'abi'abina. Kadu gavaimi o fa'iniya hinogalina vaita udavehawala be miYuda tovetumagana Mosese yana vehimeya hidahegeni, au hinahalamanena mema fwaya. 
ACT.21.25	Tu yo'o tulidiyao tovetumagana ma yadi leta ahe a'etoladina be yama vehimeya fa'ina avenuwa'atadi. Agahedi higa vaita keke kevakeva kilumina agaidiya mali kaliva hihawadavadavayedi-ma hina'u'adi, kadu keke kevakeva dayagidi hinayuni, kadu kevakeva kikibahidiyao be dayagidi keke gidamadu-ma keke hina'u'ani. Kadu kaliva keke mali vevine buye hinadauda, ada meda anafaiweya vevine keke mali kaliva buye hinadauda. Au hidede amine agahedi.”
ACT.21.27	Yadi aiyeta seveni himiyami tu kabisona hinalauyabu, au miYuda tufoidi Esiya ana fafali kalivai-dina Folo manuwa-tafalolo againe hi'itana. Hi'ita-yo kaliva moya'aidi hisiveyo'odi ada Folo hikive'avina. 
ACT.21.28	Hikive'avina digo hikovakova higayo, “MiIsileli ama veluga! Hida hima kaliva fafali moya'aina agaidiya ginauna, kaliva moya'aidi givehavehawaledi be yada yo'o gi'i'ihawadamanedi, kadu Mosese yana vehimeya ada hida yada manuwa-tafalolo lakahina tova moya'aina gihawahawatagona. Hidede amine gihuluva tu adamoya koyona kadu sa'eyana give'atutamo'aina, fa'ina ada hawata giyawelina be yo'o tulidiyao kalivai-dina manuwa-tafalolo againe gilukuwedi be yada manuwa-tabu gikivebwanenena.” 
ACT.21.29	Hidedemi higahe fa'ina yo'o tulidiyao kalivana sa'eyana kwanaEfeso ana egana Talafimo hi'itana, Folo buye melala hinafane hinauna ada hivaitana manuwa-tafalolo againe gidalukuweni.
ACT.21.30	Tu melala kalivai-dina moya'aidi vekwageya fa'ina hiyo'odi, ha'amine ha'amine hi'abiyemuyemu, Folo hikive'avina digo manuwa-tafalolo againe hitaina be hisehobuyena, ada auhe'ama wana hifalina. 
ACT.21.31	Au yo'o Folo himunumununa higa vaita hidaluve'alikana, tu badi miYelusalema moya'aidi hivekwavekwageya-ma valeyadi Loma tolugaviya adi togiyomatana lakahina ginogalina. 
ACT.21.32	Ginogali-yo auhe'ama tolugaviya kadu adi tonagona tufoidi buye givaidi be yo'o agaidiya himaduna. Ada tovekwageya togiyomatana yana tolugaviya buye hi'itadi againe, Folo ana munuga hi'ilovena.
ACT.21.34	Ada yo'o gitoliluveluvedi-yo kaliva tufoidi hidede amine hikovakova kadu tufoidi medede amine hikovakova, yadi kova tulina tulina. Ada vekwageya butudi lakahi-mo'ena fa'ina togiyomatana vekwageya inubana velemo'ena keke anafaiweya gidanuhagani. Hidema fa'ina yana kalivamomo givehimeyedi be Folo tolugaviya yadi manuwa toyogina againe hinanauwena. 
ACT.21.35	Au hivebutu hinauwena abavaga againe hiyemu tu tovekwageya hinuwakoyo-mo'a be hifaiwala fa'ina badi tolugaviya Folo hifewana be manuweya hinaselakahina. 
ACT.21.36	Ada yo'oyo'o himulimuliyedi tu hikovakova agodi lakahina higayo, “Wa'ela be kana kaluve'alikani.”
ACT.21.37	Tu tolugaviya Folo manuweya hidalukuwena ma togiyomatana againe gigahe gigayo, “Nuwanuwaku ganagahe.”
ACT.21.37	Bana togiyomatana gigayo, “Ha! Bona Gilika uhalamanena. 
ACT.21.38	Iya gavaita o'eni hima kwanaIdifita, bana boi vekwageya givebutuna be kabemani hivekwageyedi, ada yana yo'o fowa tausani (4,000) higa toluve'alika ginagoyedi be babigaga againe ginauwedi. Ka'i o keke bana kalivai-nadi?” Hidedemi togiyomatana gigahe.
ACT.21.39	Bana Folo gigayo, “Iya kwanaYuda, melala ana egana Tasasi againe gatubuga, medema Silisiya ana fafali againe, ada melalai-nadi ana egana keke kabi'ona kaliva matadiya, ada iya wada melala kalivana. Iya gave'o'ole udahawahegeku be yo'o agaidiya gadagahe.” 
ACT.21.40	Au togiyomatana gihawahegena fa'ina Folo abavaga againe gimidi yo'o nimane giluhawatadi. Hi'ilova againe givebutu bona Hibeliu againe gilukahihi, higa badi miYuda taudiyao bonadi.
ACT.22.1	Folo yo'o agaidiya gilukahihi gigayo, “Tobohiyakweyao kamakweyao, iya ganalukahihi be wananogalina. Keke gavana fa'ina tu ganakivetuvetunumi be wanahalamanena aku vita keke.”
ACT.22.2	Hidedemi givebutu tu badi yo'o agona bona Hibeliu taudiyao bonadiya gilukahihi ma hinogalina againe hive'awa'ibode-mo'ena.
ACT.22.4	Ada badi kaliva Yesu yana Eda himulimuliyena-ma gakivekoyodi. Kaliva vevine gakive'avidi be yaku kalivamomo yaku vehimeya againe tufoidi deliya hihegenauwedi, kadu tufoidi hiluve'alikadi. 
ACT.22.5	Iya gagahe velemo'ena ma abaveyao ana tofaisewa adi tokaiwabu kadu koniselo moya'aidi adifaiweya hina'alakakila, fa'ina badi tobohiyaneyao tonagona Damasiko againe yadi leta hi'etoladina be iya gananauwena. Au galowoga be gana vaita Yesu yana Eda kalivai-dina ganakive'avidi ada yogoyogonidiyao Yelusalema againe gana'aliyedi be matahiwadi hinanuhagana fa'ina.” Hidedemi Folo gigahe.
ACT.22.6	Kadu gigayo, “Au edeya ganauna tu kauwana getadeya Damasiko liline gadayemu ma auhe'ama mahalina lakahina lobameya give'akinamanamalena, iya ganauna againe gituvemahali-'owona. 
ACT.22.7	Au babiya gabe'u tu tamo hakwadi agona ganogalina gigaheku gigayo, Saulo, Saulo! Gavana fa'ina ukikivekoyoku?
ACT.22.8	Ada iya gagayo, Kaiwabu, O hakwa'adi? Bana gigayo, Iya'eku Yesu kwanaNasaledi ada Iya ukikivekoyoku. Hidemi gigahe. 
ACT.22.9	Tu badi kaliva hivebwa'uliyeku-ma mahalina hi'itana tu kaliva iya agaikuya gilukahihi-ma agona keke hidanogali-hagihagiyeni.
ACT.22.10	Ada au iya gatoliluvaluva gagayo, Kaiwabu, gavadi ganagani? Ada Bana Kaiwabu gigaheku gigayo, Umidi, Damasiko againe unaluku ada medede againe kaliva sa'eyana gavaimi Yaubada o fa'iniya boi givehimeya ma ginavenuwa'ata. Hidedemi Kaiwabu gigahe. 
ACT.22.11	Au mahalina ve'akinamanamalina fa'ina iya gavematakoyo, fa'ina aku bwa'uli nimakuya hi'abiku be Damasiko againe hinauweku.
ACT.22.12	Ayemu tu kaliva sa'eyana gimiyami, ana egana Ananaiyasi, ada bana Yaubada gimatamatausena kadu yada vehimeya lakahina gidibudibumuhigena. Ada tobohiyadeyao miYuda moya'aidi Damasiko againe himiyami-ma hive'amohimohinena lakahina. 
ACT.22.13	E, bana kalivai-nadi iya gamiyami againe gi'ela, lilikuya gimidi gigaheku gigayo, Tobohiyaku Saulo, mata gina'italele. Gigahe-yo auhe'ama mataku kadu gi'italele, ada bana ga'itana.
ACT.22.14	Kadu bana gigayo, Yaubada bwanenedeyao hidavadavana amanadi o givegide be yana nuwanuwa unahalamanena, kadu yana Kaliva Mahamahalina edeya ahe u'itana be Tauna agona unogalina. 
ACT.22.15	Ada gavaimi ahe u'itana be unogalina-ma kaliva moya'aidi agaidiya una'awatalatalainena, au o'eni aimo yana to'awatalatalaina. 
ACT.22.16	Ada auwe, kadu keke tamo gavadi fa'ina unabodaboda. Umidi be unabafitaiso, Kaiwabu ana egana unahawadavadavani-yo ya koyona fa'ina ase'ase ginakolana. Hidedemi Ananaiyasi gigaheku.
ACT.22.17	Tu iya Yelusalema againe gayewaku, ada tova sa'eyana manuwa-tafalolo lakahina againe galuku gave'ove'o'ola tu ga'eno'ita. 
ACT.22.18	Ada yaku ita againe Kaiwabu ga'itana gigaheku gigayo, Umadumidi, Yelusalema unamadunuyabuyabuna, fa'ina miYelusalema ya awatalatalaina Iya fa'ikuya keke hinavetumaganeni.
ACT.22.20	Kadu'e boi ya to'awatalatalaina ana egana Sitiveni hiluve'alikana ana toveya, iya gamidive'eda'ufona, kaliva hitutuve'alikana-ma gahawaveyamumuyedi ada adi aikeva ga'itave'avina. Boi hidede amine ya kalivamomo gakivekoyodi tu adamoya ganuwavilana fa'ina au yaku awatalatalaina O fa'iniya hinavetumaganena. Hidedemi Kaiwabu againe gagahe.
ACT.22.23	Au higagakwelukwelulu, adi aikeveya hiluluwahiwahi, fwayafwaya hihegehegelakahina. 
ACT.22.24	Hidedemi hihuluva fa'ina, togiyomatana yana kaliva givehimeyedi be Folo tolugaviya yadi manuwa toyogina againe hinalukuwena. Kadu gigahedi gigayo, “Bulava againe wanalauna be gavadi yana koyona ginayakahina fa'ina. Ka'i gavadi-yo yo'o agodi lakahina hihawavekoyoyena ma au kanahalamanena.” 
ACT.22.25	Au hinauwena ada hiyogona be hinalauna ma Folo tolugaviya adi tonagona bana liline gimidimidi-ma gigahena gigayo, “Ka'i omi wanalauku? Iya Loma kaliva nonogana keke wadavedewayaugiku. Keke amifaiweya hidede amine wanalauku, fa'ina ime Loma kaliva yama vehimeya gihawatami.”
ACT.22.26	Tu bana tonagona yana gahe ginogalini-yo togiyomatana againe gina givenuwa'atana gigayo, “Mema gavadi unagani? Fa'ina bana wadevama Loma kaliva.”
ACT.22.27	Au togiyomatana Folo againe gina gitoliluveluvena gigayo, “Ka'i velemo'ena o Loma kaliva?” Bana Folo gigayo, “Ika, iya Loma kaliva.”
ACT.22.28	Togiyomatana gigayo, “Iya mani lakahina gaseni-yo gavekwanamiLoma.”
ACT.22.28	Bana Folo gigayo, “Tu iya'eku ma Loma kaliva, fa'ina bana kamaku boi givekwanamiLoma.”
ACT.22.29	Ada tolugaviya himidimidi vaita Folo hinalauna-ma auhe'ama hivagayewayewa, kadu togiyomatana bana Folo Loma kaliva ma ahe gihalamanena againe tauna gimatauta, fa'ina Loma kaliva nonogana giyogona.
ACT.22.30	Bogi sa'eyana hida mala gilauna togiyomatana nuwanuwana ginahalamane-hagihagiyena ka'i gavana fa'ina miYuda Folo hihawavekoyoyeni. Nuwanuwana ginahalamanena fa'ina yana kaliva givehimeyedi be Folo deliya hisehobuyena, kadu abaveyao ana tofaisewa kikaiwabudiyao ada miYuda yadi Koniselo moya'aidi gikovavaga'auhidi. Ahe hivaga'auta againe, gina Folo givega'aulena be badi Koniselo moya'aidi matadiya gisena.
ACT.23.1	Tu Folo Koniselo gi'itakwanekwanedi be gigahedi gigayo, “Tobohiyakweyao, tova moya'aina nuwafouku yegayegana Yaubada matane. E, boi kabi'okuya gahuluva yamumuna be ganunauwena tova adamoya, ada keke tamo gavadi koyona fa'ina Yaubada gadamatauseni-yo gadavenuwanauna.” 
ACT.23.2	Folo hidedemi gigahe tu abaveyao ana tofaisewa adi tokaiwabu, ana egana Ananaiyasi, badi kaliva Folo liline himidimidi-ma givehimeyedi be bana awane hinamununa. 
ACT.23.3	Au Folo gigahena gigayo, “Yaubada makewa o ginamunu, o ya huluva vaita tuhi kwauna hikilumina ana ita yamumuna tu hinagena ma bwanebwanenena. O mene uvetoga be ide miYuda yada vehimeya amine unavedewayaugiku. O tovedewayauga nonogana vehimeyai-nadi keke uda'abini, fa'ina kaliva ugahedi be hinamunu-kawowoku.”
ACT.23.4	Gigahe-yo kaliva bana liline himidimidi-ma higahena higayo, “O hakwa'adi? Bana wadevama Yaubada yana abaveyao ana tofaisewa kikaiwabuna tu o u'ihawadamanena.”
ACT.23.5	Yami yo'o adi tovehimeya keke wanahawavekoyoyeni.”
ACT.23.7	Ada hidedemi gigahe-yo badi Falisi kadu Sadusi hivebutu hivekwageya, ada au hinuwanuwaluga. 
ACT.23.8	Hinuwanuwaluga higa badi Sadusi ma higahe vaita kaliva keke alikeya hinamididi-havagi, kadu vaita lobama ana tovenuwa'ata keke, kadu balauma keke. Tu badi Falisi ma hinuwanuwa vaita hida gaitomai-dina tohiye au velemo'ena, mididi-havagi, lobama ana tovenuwa'ata, balauma.
ACT.23.9	Au buye hive'akovakova agodi gilakata, ada Mosese yana vehimeya ana tovehawala tufoidi, badi Falisi kalivai-dina, hitowamidi higahe toyogina higayo, “Keke tamo gavadi koyona bana againe adanuhagani. Ka'i velemo'ena balauma o ka'i lobama ana tovenuwa'ata edeya bana againe gilukahihi.” 
ACT.23.10	Ada au yadi vekwageya againe hifaiwala-mo'a fa'ina, togiyomatana gimatauta vaita Folo hidave'asitaineni. Au yana tolugaviya givehimeyedi be yo'o hinafadiya hinahobu, Folo hinalemadi be yadi manuwa toyogina againe hinanauwena.
ACT.23.12	Mala gilauna tu miYuda tufoidi buye hivaga'auta be hivevai. Yaubada matane hiwonadabadaba higayo, “Keke tamo gavadi ana'ani o ka'i anayuni tu nagona Folo analuve'alikana. Yaubada, au uhalamanema.” 
ACT.23.13	Ada tovevai adi yo'o foti (40) kadu gavaiyehi amine. 
ACT.23.14	Hiwonadabadaba gihavaina, hina abaveyao ana tofaisewa kikaiwabudiyao kadu kaliva lakahidiyao hivenuwa'atadi higayo, “Ime Yaubada matane awonadabadaba higa vaita keke tamo gavadi ana'ani tu nagona Folo analuve'alikana. 
ACT.23.15	Au omi'iyao kadu Koniselo moya'aidi togiyomatana againe wanave'o'ola be yana kaliva Folo omi agaimiya hinasehobuyena. Omi wanagahe vaita nuwanuwami wadatoliluveluveni-yo yana dewa wadahalamane-hagihagiyeni. Tu Folo keke omi agaimiya ginayemu, fa'ina ime akidewadewa be edeya analuve'alikana.”
ACT.23.16	Hidedemi hivevai tu kaliva sa'eyana, Folo nouna natudi, kaliva yadi nuwanuwa higa edeya hinaluve'alikana ma ginogalina, au gina tolugaviya yadi manuwa toyogina againe giluku Folo givenuwa'atana. 
ACT.23.17	Bana Folo ginogalini-yo tonagona sa'eyana gikovana be gigahena gigayo, “Hida kwanatubulakahina togiyomatana againe unanauwena. Yana nuwanuwa sa'eyana fa'ina ginavenuwa'atana.”
ACT.23.18	Au tonagona kwamana ginauwena be togiyomatana gigahena gigayo, “Bana filisina ana egana Folo gikovaku, ada give'o'oleku be hida kwanatubulakahina o againiya ga'aliyena, yana nuwanuwa sa'eyana ginalukahihiyena fa'ina.” 
ACT.23.19	Ada togiyomatana nimane gi'abina be gisi'aliyeni tu gigahena gigayo, “Yavanuwanuwa unagaheyena.”
ACT.23.20	Bana gigayo, “MiYuda yama tonagona buye hivevai, ada bogiyadi hinave'o'ole be ya kaliva Folo Koniselo agaidiya hinasehobuyena. Hinagahe vaita hidatoliluveluveni-yo yana dewa hidahalamane-hagihagiyeni. 
ACT.23.21	Tu keke unavenogaledi fa'ina yadi kaliva adi yo'o foti (40) kadu gavaiyehi amine edeya hinaveu be hinabodana. Badi hida kalivai-dina Yaubada matane hiwonadabadaba higa vaita keke tamo gavadi hina'ani tu nagona Folo hinaluve'alikana. Ada ahe hikidewadewa tu ya vehimeya higa Folo Koniselo agaidiya unahawahegena fa'ina hibodaboda.”
ACT.23.22	Au hidedemi kwamana givenuwa'ata ada togiyomatana gigahena gigayo, “Hida ya venuwa'ata iya agaikuya keke tamo hakwadi againe unalukahihiyeni. Au unana.”
ACT.23.23	Kwamana gina tu togiyomatana yana tolugaviya adi tonagona luhei gikovadi be gigahedi gigayo, “Wanakidewadewa. Adamoya uyuyuya kauwana ana bai naeni amine wanalowoga be Sisaliya againe wanana. Ami tolugaviya hanaledi luhei (200) agediya hinana, kadu kaliva seveniti (70) hosi agaidiya hinayage be hinana, kadu to'ai'onaga hanaledi luhei (200) yadi wagiyo hinana. 
ACT.23.24	Kadu'e, hosi tufoidi Folo fa'ina wanakidewedewedi, ada kabemani lakahina ana egana Filikesi againe wananauwena. Au wana'itave'avi-hagihagiyena be keke tamo vita eda againe ginanuhagani.”
ACT.23.25	Togiyomatana yana kaliva adi'iselu givehimeyedi gihavaina, Filikesi yana leta gi'etoladina ada leta hidedemi gigahe.
ACT.23.26	Yo siule kabemani Filikesi, o kaliva lakahi. Adamoya iya Kelodiyo-Laisiyasa nimaku una'itana.
ACT.23.28	Iya nuwanuwaku ganahalamanena ka'i gavadi-yo hihawavekoyoyeni, fa'ina gasehobuyena be yadi Koniselo matadiya galukuwena. 
ACT.23.29	Ada inubana ahe ganuhagana, higa keke tamo gavadi koyona gidafaisewani tu kadamiyaluve'alikana o ka'i deliya kadasena, au miYuda yadi vehimeya gaitomana fa'ina hihawavekoyoyena. 
ACT.23.30	Tu muliya miYuda tufoidi hivevai be hinaluve'alikana, ada kaliva sa'eyana yadi nuwanuwa fa'ina givenuwa'ataku. Ganogalini-yo auhe'ama yaku kaliva gavehimeyedi be o againiya hina'aliyena. Kadu badi kaliva hihawavekoyoyena-ma gavehimeyedi be o againiya hinavekotuna.
ACT.23.30	Au hidedemi togiyomatana Filikesi yana leta gi'etoladina.
ACT.23.31	Tu tolugaviya yadi togiyomatana yana vehimeya hidibumuhigena. Folo hivega'aulena be hinauwena, ada medema bogi-nadi againe hina melala ana egana Adifadalisi againe hiyemu. 
ACT.23.32	Mala gilauna tolugaviya agediya hinana-ma hilowoga, yadi manuwa toyogina againe hiyewadi tu badi hosi kwaudiya hinana-ma Folo hivebwa'uliyena be Sisaliya againe hinauwena. 
ACT.23.33	Hiyemu tu kabemani lakahina yana leta hivelena, ada Folo bana nimane hisena. 
ACT.23.34	Bana kabemani lakahina yana leta gihawana gihavaina, Folo gitoliluveluvena gigayo, “O gava fafali kalivana?” Ada Folo gigayo, “Iya Silisiya kaliva.” 
ACT.23.35	Bana kabemani ginogalini-yo gigahena gigayo, “Badi nuwanuwadi hinavekotu-ma hina'ela-yo o kahihi gananogalina.” Au yana kaliva givehimeyedi be Folo Helodi yana manuwa lakahina againe hinalukuwena, ada medede againe tolugaviya hina'itave'avina.
ACT.24.1	Aiyeta faifi himiyami tu abaveyao ana tofaisewa adi tokaiwabu ana egana Ananaiyasi, kadu miYuda kaliva lakahidiyao tufoidi buye Sisaliya againe hiyemu. Badi higa Folo ana tohawavekoyo ada yadi hifufu ana tokivetuvetunu badi buye hi'ela, kaliva ana egana Tetelo. Au kotu againe hiluku ada kabemani Filikesi matane Folo hihawavekoyoyena. 
ACT.24.2	Ada Folo hiyowanina be ahe gilakayemu againe, bana Tetelo givebutu Folo yana dewa fa'ine gilukahihi gigayo, “Kauveya lakahi, ime ya abavehimeya againe amimiyami ada o kaliva halamani fa'ina niwalova againe amiyami lauva tunugina. Kadu'e, ya vehimeya ivaguna moya'aina agaidiya ime yamumu anuhagana, ada au yama fafali u'ita'itave'avina yamumuna. 
ACT.24.3	Hidema fa'ina o againiya avesiule lakahina. E, tova moya'aina melala moya'aina agaidiya ya leme fa'ina avesivesiule. 
ACT.24.4	Tu keke vaita nuwanuwaku gana'ivewowologilogi fa'ina hida ganalukahihi keke lauva tunugina. Au udanuwakabubuyema be yama hifufu kali'uhona udanogalina. 
ACT.24.5	Bana hidevama kaliva a'itana, vekwageya moya'aina inubana bana againe. E, bana yana laumamala fa'ina miYuda fafali moya'aina agaidiya gi'i'ive'ago'ugadi be hivekwavekwageya. Bana yo'o adi egana Yesu kwanaNasaledi kalivadi ginagoyedi.
ACT.24.7	Atu togiyomatana ana egana Laisiyo gihobu'ela ada yana tolugaviya hifaiwala lakahina be nimameya hilemama. 
ACT.24.8	Hilemama-yo bana Laisiyo badi kaliva hihawavekoyoyena-ma givehimeyedi be o againiya hinakotu.] Ka'i hida kalivai-nadi unatoliluveluvena amine, yana koyona ime ayakahina-ma o tauni unahalamanena, au agahe velemo'ena ma unahalamanena.” 
ACT.24.9	Au hidedemi Tetelo gigahe kadu miYuda bana buye hi'ela-ma higahe'alakakila higayo, “Folo yana huluva meda a gigaheyena amine.”
ACT.24.10	Tu kabemani lakahina Folo giveguwautulena be ginalukahihi fa'ina. Au bana gigahe gigayo, “Kauveya, malamala a gavaiyehi o'eni hida yama yo'o uvevedewayaugima ma iya gahalamanena. Hidema fa'ina o mataniya ganakotu ada tauku ganalugolegoleku fa'ina nuwaku giyamumu. 
ACT.24.11	Badi unatoliluveluvedi be afaiweya tauni unahalamanena, aiyeta tuwelogaga kahege tu Yelusalema againe galaka be ganatafalolo Yaubada ganahawadavadavana. 
ACT.24.12	Badi meneva'ama manuwa-tafalolo lakahine hi'itaku againe, keke tamo hakwadi buye adavekwageya, keke. Kadu keke manuwa-abavehawala sinagogi agaidiya o ka'i melaleya hida'itaku be vaita kaliva vekwageya fa'ina gadasiveyo'odi, keke. 
ACT.24.13	Kadu dewai-nadi fa'ina hivekotuku-ma inubana keke afaiweya unanuhagani, fa'ina yadi gahe keke velemo'ena. 
ACT.24.14	Tu yaku dewa sa'eyana fa'ina ganahawavemogatala. Yama Kaiwabu yana Eda iya gamulimuliyena tu Edai-nadi badi hihawavefwayayena. E, bwanenemeyao yadi Yaubada gahawadavadavana fa'ina Edai-nadi gamulimuliyena. Au kadu Mosese yana vehimeya moya'aina gavetumaganena, kadu Yaubada bonana ana to'awatalatalaina yadi buki ana nuwanuwa moya'aina gavetumaganena. 
ACT.24.15	Ada badi hinuwanuwa amine meda iya kadu ganuwanuwa, higa Yaubada kaliva moya'aida alikeya ginasivemididida, kaliva yamumudiyao kadu koyodiyao ginasivemidididi. 
ACT.24.16	Hidedemi iya ganuwanuwa fa'ina tova moya'aina gadibudibumuhiga be Yaubada matane kadu kaliva matadiya ganahuluva hagihagina, ada keke vita nuwafoukuya gana'ayauneni fa'ina.
ACT.24.18	Ada ahe gayegayega yama vehimeya amine yo abaveyao gaseuseni tu manuwa-tafalolo againe hinuhagaku. Keke yo'o buye adamiyami, kadu keke tamo hakwadi againe gadavekwageya. 
ACT.24.19	Tu miYuda tufoidi manuwa tafalolo againe himiyami, Esiya ana fafali kalivai-dina, ada ka'i badi tamo gavadi fa'ina hidahawavekoyoyeku digo, badi adifaiweya o againiya hida'ela hidavekotuku. 
ACT.24.20	O ka'i hida kaliva badi boi samuba hinagene himiyami be Koniselo agaidiya hivekotuku amanadi, adamoya o mataniya himidimidi, au ka'i tamo gavadi yaku koyona hinuhagana o hidayakahina. 
ACT.24.21	Tu yaku dewa sa'eyanaga fa'ina ka'i hinahawavekoyoyeku, higa kotu againe badi matadiya gamidimidi tu gakova gagayo, Iya ganuwanuwa vaita kaliva alikeya hinamididi-havagi fa'ina adamoya wahawavekoyoyeku. Hidedemi gagahe.”
ACT.24.22	Hidede amine Folo gigahe tu bana Filikesi Kaiwabu yana Eda gihalamane-hagihagiyena fa'ina gahe velugana gihawatana gigayo, “Bana togiyomatana Laisiyo gina'ela-yo kotuya wanaluku-havagi be yami vekwageya ganayau-'owona.” 
ACT.24.23	Ada tolugaviya adi tonagona Folo gimiyatagona-ma givehimeyena be manuwa toyogina againe gina'itave'avina. Gina'ita'itave'avina tu naudadana o ka'i gavadi yana nuwanuwa ma keke ginahawatani. Kadu givehimeya be tobohiyaneyao anaga o yana gavadi hina'aliyena, keke ginahawatadi.
ACT.24.24	Aiyeta tufona himiyami tu Filikesi gi'ela. Wavavinena hi'ela, adi egana Delusila vineYuda. Au Folo giyowanina be ginalukahihi. Ada Folo vetumagana Yesu Keliso againe gilulukahihiyena tu badi hivanevanenega. 
ACT.24.25	Ada au Folo yana lukahihi ginunauwena ada dewa tunutunugina fa'ina gilukahihi, kadu kaliva taudiyao hinavehimeyedi be keke yadi nuwanuwa koyona amine hinahuluva ma gigaheyena. Kadu tova mulina vedewayauga be kaliva adi laufata ana tova ma gilukahihiyena. Hidedemi gilukahihi fa'ina, Filikesi gimatauta tauna yana dewa ginuwenuwena ada gigahena gigayo, “Auwe. Au unana be gava tova akufaiweya ya laumamala gananogalina, au ganayowani.” 
ACT.24.26	Hidedemi gigahe tu kadu ginuwanuwa vaita ka'i Folo tamo mani gidaveleni-yo nuwana gida'iveyamumuna be deliya gidayauna fa'ina. Hidema fa'ina tova moya'aina hiyowayowanina be buye hilulukahihi.
ACT.24.27	Ada au malamala luhei hihegedi tu Filikesi gina ada ana hilafa higa kabemani velugana gilakayemu, ana egana Fosiyo-Fesito. Ada Filikesi nuwanuwana miYuda bana againe hinanuwa'abiyena fa'ina Folo deliya keke gidayauni.
ACT.25.1	Tu bana Fesito Sisaliya melala againe gilakayemu be yana abavehimeya givebutuna. Aiyeta tohiye gihegedi tu gina Yelusalema againe. 
ACT.25.2	Ada medede againe abaveyao ana tofaisewa kikaiwabudiyao kadu miYuda yadi tonagona buye Fesito againe hi'ela be Folo yana dewa koyona fa'ina hi'awatalatalainena. 
ACT.25.3	Ada Fesito againe hive'o'ola be yadi nuwanuwa amine ginahuluva higa yana tolugaviya ginavehimeyedi be Folo Yelusalema againe hina'aliyena. Au badi ahe hivevai be edeya hinaluve'alikana fa'ina hidedemi hive'o'ola. 
ACT.25.4	Tu bana Fesito gigahedi gigayo, “Folo Sisaliya deli againe gimimiyami, ada tova kabisona iya tauku medede againe ganayewaku. 
ACT.25.5	Au yami tonagona tufoidi Sisaliya againe hidana. E, badi iya buye anana ada bana kalivai-nadi ka'i tamo gavadi koyona gidafaisewana digo, au medede againe wanakotu be yana dewa wana'awatalatalainena.” Hidedemi Fesito gigahedi.
ACT.25.6	Au aiyeta eita o ka'i teni Fesito Yelusalema againe gimiyami tu Sisaliya againe gihobu. Bogi sa'eyana gida mala gilauna vedewayauga ana manuweya giluku givetoga, ada givehimeya be Folo hina'aliyena. 
ACT.25.7	Ada au Folo giyemu againe, miYuda yadi tonagona Yelusalema againe hitauya-ma himidififina, ada hivebutu hihawavekoyoyena vaita koyona lakahi-mo'ena moya'aina gidafaisewadi tu keke adifaiweya yadi gahe velemo'ena ma hidaseyemauneni.
ACT.25.8	Tu Folo tauna gilugolegolena gigayo, “Keke tamo gavadi koyona gadafaisewani, keke. Keke miYuda yama vehimeya gadakivekoyoni, keke manuwa-tafalolo lakahina gadakivebwaneneni, kadu keke Loma Tokaiwabu Sisa againe gadakoyo.”
ACT.25.10	Bana Folo gigahe gigayo, “Adamoya Sisa yana abavedewayauga againe gakotu. Gilubodana be o'eni yana kaliva udavedewayaugiku. Ada o tauni uhalamane-hagihagiyena keke tamo gavadi koyona miYuda agaidiya gadafaisewani. 
ACT.25.11	Ka'i iya gadakoyo ada yaku koyona ana laufata alika amine digo, keke gadave'o'ola be unanuwakabubuyeku vaita keke unaluve'alikaku. Tu ka'i yaku koyona miYuda hi'awatalatalainena-ma keke velemo'ena digo, keke tamo hakwadi againe abavehimeya gidadauda-yo badi nimadiya ginahegenauweku. Au iya gave'o'ola be Loma Tokaiwabu higa Sisa tauna ginavedewayaugiku.”
ACT.25.12	Hidede amine Folo gigahe-yo Fesito yana tokivetuvetunu buye hilukahihi, ada au gigahena gigayo, “O uve'o'ola be Sisa againe unakotu. Au Sisa againe unana.”
ACT.25.13	Himiyami tu Kini Agelifa wanouna, adi egana Benisi, buye hi'ela Sisaliya againe be Fesito hinalusiuleyena, ada bana againe hiwakawaka. 
ACT.25.14	Ada aiyeta gavaiyehi himiyami tu Fesito Folo yana huluva fa'ina kini gikivetuvetununa be buye hilukahihiyena. Au gigahena gigayo, “Kaliva sa'eyana gimiyami, bana Filikesi deliya gise-vagahina amanadi. 
ACT.25.15	Ada boi Yelusalema againe gana ana toveya, miYuda yadi abaveyao ana tofaisewa kikaiwabudiyao kadu yadi kaliva lakahidiyao bana yana koyona fa'ina hi'awatalatalaineku, ada hive'o'oleku be alikeya ganahegena.
ACT.25.16	Tu iya gagahedi gagayo, Ime miLoma yama dewa keke hidede amine. Keke kaliva alikeya anamaduhegeni. Nagona badi hihawavekoyoyena-ma bana buye hinavemagigi'ita'ita ada yana dewa hi'awatalatalainena-ma fa'ina tauna anafaiweya ginalugolegolena. Muliya anavedewayaugina. Hidede amine gavenuwa'atadi. 
ACT.25.17	Ada badi buye a'ela tu keke gada'i'abo'abobowa, au aiyeta anavelu abavedewayauga againe galuku, ada gavehimeya be kalivai-nadi hina'aliyena. 
ACT.25.18	Hi'aliyeni-yo nibaineyao hitowamidi, ada iya gavaita dewa koyo-mo'ena fa'ina hidahawavekoyoyeni tu yadi hawavekoyo keke hidede amine. 
ACT.25.19	Au taudiyao yadi tafalolo ana nuwanuwagaga fa'ina hivekwageyena, kadu kaliva sa'eyana ana egana Yesu fa'ine hivekwageyena, Bana'e amanadi boi gi'alika tu Folo gigahegahe vaita wayawaina gidamiyami. 
ACT.25.20	Ada au nuwaku gifani gavaiya'amine halamana yadi tafalolo ana nuwanuwa fa'ina ganavaini-yo akufaiweya ganavedewayaugini ma keke gadahalamaneni. Hidema fa'ina Folo gatoliluveluvena be higa ka'i nuwanuwana Yelusalema againe ginana, ada medede againe hida awatalatalaina fa'ina ginakotu. 
ACT.25.21	Tu bana Folo give'o'ola be deliya ginamiyami ada aimo Loma Tokaiwabu Sisa againe ginakotu. Give'o'ola-yo au iya gavehimeya be deliya hina'ita'itave'avina tu aimo gavatova-yo Sisa againe gana'iveninisena.” Au hidedemi Fesito Agelifa againe gigahe.
ACT.25.22	Au bana Agelifa gigahe gigayo, “Iya nuwanuwaku kaliva-mo'ena yana gahe tauku gananogalina.”
ACT.25.22	Fesito gigayo, “Bogiyadi unanogalina.”
ACT.25.24	Au Fesito givebutu gilukahihi gigayo, “Kini Agelifa kadu moya'aimiyao ime buye kavaga'auta amanadi. Keke gavana fa'ina tu hida kaliva wa'itana. MiYuda moya'aidi Yelusalema againe kadu hidedei Sisaliya againe bana fa'ine hive'o'ole-fa'iliku, hikova'awafatafata be higa keke aimo wayawaina ginamiyami. 
ACT.25.25	Tu iya gavedewayaugina be keke tamo gavadi yana koyona gadanuhagani-yo alikeya ganahegeni. Ada bana tauna give'o'ola be Loma Tokaiwabu Sisa againe ginakotu fa'ina, iya gavehimeya be Loma againe gana'iveninisena. 
ACT.25.26	Au yada Tokaiwabu Loma againe yana leta gana'etoladina tu gavaimi ganagahe? Kaliva gavadi yana koyona ganayakahini ma nuwaku giluhifufu. Hidema fa'ina gavehimeya be moya'aimi matamiya gimidimidi, ada kadu Kini Agelifa o mataniya gimidimidi be ya toliluvaluva againe unavedewayaugina. Unavedewayaugina be ka'i gavadi yana koyona unanuhagani-yo akufaiweya leta againe ganayakahina. 
ACT.25.27	Au ka'i filisina Loma againe kotu fa'ina gana'iveninisena be keke tamo yana koyona ganayakahini, medema keke gidalubodani.” Au hidedemi Fesito gigahe.
ACT.26.1	Tu Agelifa Folo againe gigahe gigayo, “Au gahawahege be tauni fa'iniya unalukahihi.” Ada Folo nimana gikilakahina givebutu tauna gilugolegolena. 
ACT.26.2	Gigayo, “Kini Agelifa, nuwaku giyamumu fa'ina adamoya o mataniya gamidimidi be gaitoma moya'aina fa'ina miYuda hihawavekoyoyeku-ma iya tauku ganalugolegoleku. 
ACT.26.3	Wona velemona nuwaku giyamumu fa'ina o'eni miYuda yada dewa moya'aina kadu gaitoma moya'aina kavekwavekwageyena-ma uhalamane-hagihagiyena. Hidema fa'ina gave'o'ole be ya wa'atuvefa'ila yaku kahihi unavanenegena.
ACT.26.5	E, boi tuwaina hihalamaneku ada ka'i badi nuwanuwadi amine, au iya fa'ikuya adifaiweya hina'awatalatalaina higa boi kabi'okuya yada tafalolo ana yo'o sa'eyana againe galuku, adi egana Falisi. Badi Falisi Mosese yana vehimeya ana idibumuhiga againe miYuda velugadiyao hitubuhegedi, ada iya Falisi fa'ina kadu hidedemi gahuluhuluva. 
ACT.26.6	Ada tova adamoya yaku nuwanuwa sa'eyana fa'ina hivekotuku. Boi tuwai-mo'ena Yaubada bwanenedeyao agaidiya giwonadabadaba higa yana Tovegida adi kibababala fa'ina gina'iveninisena. Hida Yaubada yana wonadabadaba iya ganuwave'avina fa'ina hivekotuku. 
ACT.26.7	Ada au ide miYuda yada yo'o tuwelo matatabudi uyadayada be bogi Yaubada hihawahawadavadavana tu hinuwave'avina higa Yaubada giwonadabadaba amine, au badi agaidiya ginalakayemu. Ho Kauveya, miYuda higahe vaita hida nuwanuwai-nadi hidanuwave'avini tu iya kadu hidedemi ganuwave'avina nonogana hihawavekoyoyeku. 
ACT.26.8	Ide omi miYuda, gavana fa'ina wagahe vaita Yaubada keke anafaiweya kaliva alikeya ginasivemidididi?
ACT.26.9	Tu boi iya tauku ganuwanuwa vaita gidalubodaku be gadavedivediwe kaliva Yesu kwanaNasaledi ana egana hivetumaganena-ma gadakivekoyodi. 
ACT.26.10	Ada Yelusalema againe hidedemi gahuluva. Abaveyao ana tofaisewa kikaiwabudiyao yadi vehimeya againe Yaubada yana kaliva moya'aidi gakive'avidi be deliya gasedi. Muliya hivedewayaugidi againe, ka'i tovedewayauga hivehimeya be vaita alikeya hinahegedi, au iya gave'ehe. 
ACT.26.11	Kadu tova keke sa'eyadi manuwa-abavehawala sinagogi tulina tulina agaidiya ganauna be gamunumunudi higa yadi vetumagana hidahegena. Au Yesu yana kaliva agaidiya ga'ila'a-mo'a fa'ina gana lauveya mali fafali melalai-dina agaidiya galuku be gakivekoyodi.
ACT.26.12	Tu tova sa'eyana gamidi be Damasiko againe ganana. Abaveyao ana tofaisewa kikaiwabudiyao hivegideku, ada aku vehimeya fefe againe hi'etoladina be ganauwena higa tovetumagana ganakivekoyodi fa'ina. 
ACT.26.13	Kauveya unogali! Edeya ganauna tu mahalina lakahi-mo'ena lobameya ga'itana, mema kauwana yana mahala gitubuhegena. Ada iya'eku kadu kaliva hivebwa'uliyeku-ma buye gituvemahalima. 
ACT.26.14	Au moya'aima babiya abe'u tu ago'ago sa'eyana ganogalina bona Hibeliu againe gigaheku gigayo, Saulo, Saulo! Gavana fa'ina ukikivekoyoku? Ya dewa vaita bulumakau amine. Wagana yana fuluma gi'utu'utu'atugena fa'ina, bulumakau tauna gi'ivekoliyana amine, meda o'eni yaku nuwanuwa udibudibutoyogena fa'ina tauni ase'ase una'ive'aulolona.
ACT.26.15	Ada iya gagayo, Kaiwabu, O hakwa'adi?
ACT.26.15	Bana Kaiwabu gigayo, Iya'eku Yesu, ada Iya ukikivekoyoku. 
ACT.26.16	Au umidi. O againiya ga'ivemogataliku be yaku tofaisewa ganavegide. E, gavegide be tova adamoya u'itaku ma valeyaku una'awatalatalainena, kadu gavadi aimo tova mulina gana'ivemogatalina-ma una'awatalatalainena. 
ACT.26.17	Tauni ya yo'o miIsileli agaidiya ganalugolegole, kadu yo'o tulidiyao agaidiya ganalugolegole be keke hinakivekoyo. Au badi agaidiya gana'iveninise be matadi unakivemahalina. 
ACT.26.18	Unakivetuvetunudi be keke uyuyuya hinamiyami, au mahalina againe hinahagaviladi be hinamiyami, kadu keke Setani yana abavehimeya againe hinamiyami, au Yaubada yana abavehimeya againe hinahagaviladi be hinamiyami. E, hinahagaviladi be Iya agaikuya hinavetumagana, ada yadi vetumagana fa'ina Yaubada yadi koyona ginayawelina, ada yana yo'o mahamahalidiyao agaidiya ginalukuwedi. Hidemi Kaiwabu gigahe.
ACT.26.19	Kini Agelifa unogali! Hida vehimeya lobama ana Kaliva giveleku-ma keke gadadibutoyogeni. 
ACT.26.20	Au nagona Damasiko kadu Yelusalema againe galumamala. Muliya miYuda yadi melala moya'aina agaidiya kadu yo'o tulidiyao agaidiya galumamala gagayo, Yami dewa koyona wanahegena be Yaubada againe wanahagavilami, ada yami hagavila velemo'ena ma yami huluva hagihagina againe wanaseyemaunena be moya'aidi hina'itana. 
ACT.26.21	Hida yaku laumamala fa'ina miYuda manuwa-tafalolo lakahina againe hikive'aviku ada higaluvaluva be hidaluve'alikaku. 
ACT.26.22	Tu Yaubada yana veluga agaikuya tuwaina be ginunauwena tova adamoya fa'ina, adamoya-mo'a hidedei gamidimidi be moya'aimi agaimiya ga'awa'awatalatalaina, kabi'omiyao kadu lakahimiyao leleleya. Boi tuwai-mo'ena Mosese kadu Yaubada bonana ana to'awatalatalaina velugadiyao gavaimi aimo tova mulina ginalakayemu-ma higaheye-vagahina. Ada badi higahe amine, meda iya gagahe. Keke mali venuwa'ata gadalukahihiyeni. 
ACT.26.23	Ada badi to'awatalatalaina higahe vaita Yaubada yana Tovegida Keliso aulolo tagiya gidanuhagana, kadu gida'alika be gidamididi-havagi. Au Bana'e gidamiditowamidi fa'ina, miYuda agaideya kadu yo'o tulidiyao agaidiya mahalina fa'ina gidalumamala.”
ACT.26.24	Ada au hidedemi Folo tauna gilugolegoleni tu Fesito bana againe gikova agona lakahina gigayo, “Folo, o kabakabaleya. Tova moya'aina buki uhawahawana fa'ina uvekabakabaleya.”
ACT.26.25	Tu bana Folo gigahe gigayo, “Kauveya Fesito, iya keke gadavekabakabaleya, au nuwanuwa velemona kadu tunutunugina galukahihiyena. 
ACT.26.26	Kini Agelifa, hida gaitoma ahe uhalamanena fa'ina akufaiweya o againiya ganagaheye-mo'ena, keke tamo gavadi ganasevauyeni. Gaitoma ahe gilakayemu-ma keke hukune gidalakayemu, au kabu'avane gilakayemu fa'ina iya gavaita hida gaitoma moya'aina uhalamane-'owona. 
ACT.26.27	E, Kini Agelifa, gavaiyami? Ka'i Yaubada bonana ana to'awatalatalaina yadi gahe uvetumaganena? Makewa uvetumaganena ma iya gahalamanena!”
ACT.26.28	Au bana Agelifa Folo againe gigahe gigayo, “Ka'i mene o unuwanuwa vaita tova adamoya ya laumamala kali'uhona againe udasive'auyeku-yo Yesu Keliso gadavetumaganeni?”
ACT.26.29	Bana Folo gigayo, “Ka'i laumamala kali'uhona o ka'i tunugina au ai'adi, tu Yaubada againe gave'o'ola be iya ganuhagana amine kadu o'eni unanuhagana, ada moya'aimiyao adamoya yaku gahe wavanevanenegena-ma kadu wananuhagana. Tu keke nuwanuwaku hida bulava kainumula againe omi hinayogomi.”
ACT.26.30	Hidedemi gigahe-yo bana kini gitowamidi kadu kabemani ada Benisi, kadu moya'aidi badi buye hihiyoto-ma himidi. 
ACT.26.31	Ada hihobu be buye hive'agahegahe higayo, “Ayoma! Bana hida kalivai-nadi keke tamo gavadi koyona gidafaisewani tu hima gavana hidamiyaluve'alikani o ka'i deliya hidamiyaseni.”
ACT.26.32	Ada au Agelifa Fesito againe gigahe gigayo, “Ka'i bana hida kalivai-nadi keke gidave'o'ola be Loma Tokaiwabu againe gidakotu digo, adafaiweya kadayauna be gidana.”
ACT.27.1	Tu Fesito givehimeya be wakeya anayage anana Loma againe fafali ana egana Itali. Givehimeya-yo yana kalivamomo Folo kadu filisina velugadiyao buye hihegenauwedi togiyomatana sa'eyana againe, ana egana Yuliyasi, be bana gina'itave'avidi. Bana Yuliyasi Loma Tokaiwabu yana ame adi togiyomatana sa'eyana. 
ACT.27.2	Ada Adalamitiumi ana waka sa'eyana againe ayage, wakai-nadi taliya ana melaleya ginanulukuluku Esiya ana fafaliya. Kadu kaliva sa'eyana gimiyami, ana egana Alisitako, kwanaTesalonaika, medema melala fafali ana egana Masedoniya againe. Ada au bana ime buye ayage be alowoga.
ACT.27.4	Kadu ayage Saidoni ahege tu alaka ma bolimana giluveyeveyewama fa'ina, himula ana egana Saifilasi aiwa'una anuve'uyena. 
ACT.27.5	Anauna be fafali ana egana Silisiya ahegena, kadu anauna fafali ana egana Famifiliya ahege tu melala ana egana Maila avaina, medema fafali ana egana Laisiya againe. 
ACT.27.6	Ada medede againe yama togiyomatana Alekisanidiya ana waka sa'eyana ginuhagana, medema tova kabi'ona ginalowoga fafali ana egana Itali againe ginana. Ada au ime giveyagevedamama be alowoga. 
ACT.27.7	Ada aiyeta gavaiyehi ma'inuwameyao anauna tu bolimana gilulutunetunema fa'ina, vaita keke amafaiweya Naidasi anavaini. Tu anauna anauna Naidasi liline ayemu tu meda bolimana giluveyeveyewama fa'ina, keke amafaiweya mala wamatane anana. Hidema fa'ina ma'i anuviviya, himula ana egana Kelita aiwa'una anuve'uyena be kabuna ana egana Salamone amine a'ela anuwaliliuga. 
ACT.27.8	Au taliya liline anauna tu bolimana fa'ina keke amafaiweya adamadunauna, au ma'inuwameyao abaluku sa'eyana avaina, ana egana Abahiwaga Yamumuna, medema melala ana egana Lasiya liline.
ACT.27.9+ACT.27.10	Tu medede againe aiyeta a gavaiyehi amiyami tu tova yamumuna ahegena, au ka'i adanu-havagi digo, yamana au vitana. Mala koyona ana aituha giluveda'ufo, fa'ina miYuda yadi tafalolo lakahina ahe gihavaina, tafalolo-nadi againe Koyona ana Aba'aiyawela hinuwa'udu'uduna. Mala koyona ana aituha giyemu fa'ina, bana Folo givenuwa'atadi gigayo, “Kaliva, keke kanana. Yadana vitana ma ga'ayaunena. Ka'i kanana digo, lokoloko kanave'alugena, waka kanakivekoyona kadu ide ka'i tufoida kana'alika.” Hidedemi Folo gigahe. 
ACT.27.11	Tu togiyomatana Folo yana gahe keke gidavenogaleni, au badi waka ana tovehimeya kadu toniwaka higahe vaita hinana-ma bonadi hi'abina. 
ACT.27.12	Bolimana ana aituheya abahiwaga againe amiyami-ma waka yana miya keke gidalubodani. Hidema fa'ina kaliva tufoidi moya'aidi nuwanuwadi hinatalalaka be hinagaluvaluva ka'i Finikesi againe hinana. Finikesi, medema abahiwaga himula ana egana Kelita againe, ada ana aba'ita keke wabolimaneya au niwalova wa'amine. Au hidede againe adifaiweya hinamiyami bolimana ana aituheya.
ACT.27.13	Tu mala dikudikukuna wabolimaneya gitowa fa'ina, kaliva hinuwanuwa vaita Finikesi againe adifaiweya hinana hinayemu. Au lomu hisilakahina digo Kelita taliyeya-mo'aya amadubala. 
ACT.27.14	Aimo keke adana lauva tunugina tu mala koyona ana egana lauhanaga himula amine gilaka'ela. 
ACT.27.15	Giyemu waka gi'abina ada ave'etolakalaka-wayoga, keke amafaiweya. Au a'ilova tu bolimana gibibima. 
ACT.27.16	Gibibima digo himula kabi'ona ana egana Koda aiwa'une anuwaliliuga. Himula aiwa'une anauna tu avegavegala, waka kabi'ona ataitaina higa adasilakahina ada keke lefo ginayavalini fa'ina. 
ACT.27.17	Au imolata hivegavegalena tu waka tabone hisilakahini-yo bulava o'olina againe waka lakahine hi'ubibina be keke lefo ginaluyavalini fa'ina. Kadu himatamatauta ka'i waka aimo lelega againe ginalaka, lelegai-nadi ana egana Saitasi. Hidedemi himatauta fa'ina naya hikakilina be bolimana waka gibibina. 
ACT.27.18	Ada mala koyona keke ma'i gida'a'atagoni fa'ina tova anavelu againe hivebutu lokoloko hihebana. 
ACT.27.19	Tu tova anaveto againe waka ana lokoloko taudiyao nimadiya hihebana. 
ACT.27.20	Kadu aiyeta a gavaiyehi anauna tu keke ma'ita kauwana ada'itani, kadu ibadibadi keke ma'ita ada'itani fa'ina ha'amine ha'amine anauna ma keke adahalamaneni. Kadu'e bolimana aimo gimadumadu toyogina tu ime avaita ada'alika.
ACT.27.22	Tu omi wanogali! Wana'asevatu fa'ina keke tamo hakwadi agaideya gina'alika, au wakagaga gina'alu'alugena. 
ACT.27.23+ACT.27.24	Hidema gahalamanena, fa'ina bogi againe yaku Yaubada gahawadavadavana-ma yana tovenuwa'ata iya agaikuya gi'ela gigahe gigayo, Folo, keke unamatauta. Aimo Loma Tokaiwabu Sisa matane unamidi be ginavedewayaugi. Kadu'e Yaubada tonuwakabubu fa'ina, au ginanuwakabubuye be keke tamo hakwadi wakeya buye wananauna-ma gina'alika. Au hidedemi yaku Yaubada yana tovenuwa'ata gigaheku. 
ACT.27.25	Tobohiyakweyao, hidema fa'ina wana'asevatu. Bana Yaubada gavetumaganena be yana tovenuwa'ata gigaheku amine, velemo'ena kananuhagana. 
ACT.27.26	Ide keke kana'alika tu aimo hai himula sa'eyana againe bolimana ginalulakahida.” Hidedemi Folo gigahe.
ACT.27.27	Tu bogi fotini ahegedi tu aimo bolimana ha'amine ha'amine gibibaidadanema, lehaga againe anauna-ma ana egana Ediliya. Ada bogi nafone imolata hi'ayaunena taliya sa'eyana liline ayemuyemu. 
ACT.27.28	Ada hidema fa'ina hitutuluva be lehaga ana tunuga hiwavana, nimada ana wava foti (40). Himiya kabisona kadu hitutuluva-havagi ada lehaga nimada ana wava teti (30) hinuhagana. 
ACT.27.29	Au himatauta higayo, “Ka'i yama waka lai againe ginatula.” Au lomu fowa waka ulene hisehobuyena, ada yadi viviluwa agaidiya hive'ove'o'ola be higa mala gidamadulauna. 
ACT.27.30	Ada imolata waka kabi'ona lehageya hisehobuyena higa waka lakahina hida'otayabuyabuna. Hive'alololo higayo, “Lomu waka mudune anasehobuyena.” 
ACT.27.31	Tu bana Folo togiyomatana kadu yana tolugaviya agaidiya gigahe gigayo, “Ka'i hida imolata keke wakeya hinamiya digo, aimo keke amifaiweya yawayawamiyao wanamiyami, au lehageya wana'alika.” 
ACT.27.32	Hidedemi gigahe fa'ina, tolugaviya bulava againe waka kabi'ona hiluhifona-ma hitalagolohina ada au hive'alugena.
ACT.27.33	Tu mala kabi'ona ginawedala ma Folo gigaheya'aya'alidi be a'a hina'ana gigayo, “Aiyeta fotini wamiyami yami wamatauta, keke ma'i a'a wada'u'ani, au mafu gilaumi. 
ACT.27.34	Fa'ina gave'o'olemi toyogina ma'i a'a wada'ana. Ka'i keke wana'a yami faiwala keke, au wana'alika. Tu gagahemi keke tamo hakwadi agaimiya u'una sa'eyana gina'agolohini.” 
ACT.27.35	Ada Folo hidemi gigahe-yo, au tauna a'a givaina digo moya'aidi matadiya Yaubada againe givesiule, gikihinena be givebutu gi'a. 
ACT.27.36	Au moya'aidi hi'asevatu be kadu ma'i a'a hi'ana. 
ACT.27.37	Ada ime kaliva wakeya amiyami-ma ama kilagalaga 276. 
ACT.27.38	Ada au moya'aidi hi'ahiyauwa-yo a'a wakeya hidodona-ma lehageya hi'iyauyaulena be waka ginalu'aihaya fa'ina.
ACT.27.39	Tu mala gilauna imolata gava himula againe ayemu-ma hifaniyena, tu hukuna sa'eyana hi'itana, ana taliya makamakamina. Ada au hivevai be medede againe waka hinabilakahina. 
ACT.27.40	Au tufoidi lomu hitalagolohina, kadu tufoidi bulava wayaisi ana sive'avina hiyauna. Hiyauna gihavaina, naya waka mudune hisilakahina be bolimana waka ginalutunetunena fa'ina. Ada taliya amine waka ginauna. 
ACT.27.41	Tu waka lelega againe gitula. Waka muduna gilo'a, keke adifaiweya hinakakini tu ulena ma lefo lakahina be giluyaweyawelina.
ACT.27.42	Tu tolugaviya hivevai higa filisina hinaluve'alikadi be keke tamo hakwadi taliyeya hinakayolaka-yo hina'ota fa'ina. 
ACT.27.43	Tu togiyomatana nuwanuwana Folo ginalugolegolena fa'ina gihawatadi. Au givehimeya be gaveyao adifaiweya hinakayo, medema hinamidi'auhifu be taliyeya hinakayolaka. 
ACT.27.44	Velugadiyao kayo keke hidahalamaneni-ma ai againe o ka'i waka yogona againe hinakive'avina be taliyeya hinalaka. Ada au hidede amine moya'aima taliyeya alaka-'owoga, keke tamo hakwadi vita gidanuhagani.
ACT.28.1	Tu abavagave'avina againe ahe alaka-yo himula ana egana anogalina higa Molita. 
ACT.28.2	Ada Molita kaliva veyaveyaodiyao ada hihinekalikaliyema be hilusiuleyema, ada ai hikulina be anavevala fa'ina wehi buye gilugaga againe ime avekwadudu. 
ACT.28.3	Ada bana Folo gina ai giwahi be yana itava ai gi'ala'alata againe gidahegelakahina ma oloto koyona givala'inena fa'ina giyemu, ada nimane gi'aiyovaga tu gikudave'avina. 
ACT.28.4	Ada badi Molita kaliva oloto Folo nimane gikudave'avina-ma hi'itana againe, buye hive'agahegahe higayo, “Ha! hida kaliva makewa toluve'alika, ada keke lehageya gidatowa'alika tu adamoya higa yana dewa ana laufata viviluwa nimane alika ginanuhagana.” 
ACT.28.5	Tu Folo oloto gilukakina be ai againe gibe'u, ada keke tamo vita gidanuhagani. 
ACT.28.6	Tu badi kaliva hilulubodena hivaita wowona gidatubuga o ka'i gidamadu'alika. Au hilulauboda hilulauboda tu keke tamo gavadi bana againe gidalakayemu fa'ina nuwanuwa tulina nuwadi gi'afolena, ada higayo, “Bana hidevama kadu viviluwa sa'eyana.”
ACT.28.7	Tu kaliva sa'eyana gimiyami, ana egana Fabiliyo, himulai-nadi ana tovehimeya, ada bana yana babi liline taliyeya ime alaka. Ada bana yana manuweya givega'aulema-yo aiyeta tohiye yana nuwakabubu againe amiyami. 
ACT.28.8	Ada tamana gi'aulolo ana iviya gidauda, wowona vaita ai kadu kamona gihiwahegena lakahina. Au Folo to'aulolo againe giluku ada give'o'oleni-yo nimana bana againe gisena be gisiveyawana. 
ACT.28.9	Bana giyamumu-yo kadu to'aulolo moya'aidi medema himulai-nadi againe himiyami-ma hivebutu hi'ela'ela, ada yadi yamumu hinuhagana. 
ACT.28.10	Kadu nuwakabubu moya'aina hivelema, ada muliya akidewadewa be anayage ana toveya, amaga ama gufa yadi nuwakabubu hidodona.
ACT.28.11	Au Molita againe vaikohi tohiye amiyami tu waka sa'eyana againe ayage be alowoga. Wakai-nadi ma melala ana egana Alekisanidiya againe gitauya be himulai-nadi againe gimiyami bolimana ana aituheya. Ada waka ana egana Viviluwa Natuluga. 
ACT.28.12	Au wakeya anauna tu melala ana egana Sailakusi againe ayemu be ahobu aiyeta tohiye amiyami. 
ACT.28.13	Kadu ayage-havagi be anauna tu melala ana egana Legiumi againe ayemu. Bogi ada mala gilauna mala dikudikukuna giyemu, ada au aiyeta luhei ahegedi-yo melala ana egana Futiyolai againe ayemu. 
ACT.28.14	Ada medede againe tovetumagana tufoidi anuhagadi be higahe fa'ina badi agaidiya awakawaka tafalolo sa'eyana. Ada ahegedi tu ana Loma tufone alakayemu. 
ACT.28.15	Tu badi tovetumagana Loma againe valeyama hinogalina au hilowoga be hinamaduvega'aulema. Tufoidi abavaga'auta ana egana Afiyo againe ave'anauhaga. Kadu tufoidi melala ana egana Abamiyami Tohiye againe ave'anauhaga. Ada Folo gi'itadi-yo Yaubada againe givesiule ada gi'asevatu.
ACT.28.16	Tu Loma alakayemu againe, kabemani Folo hihawahegena be manuwa sa'eyana againe anakaibe ginamiyami, tu tolugaviya sa'eyana gi'ita'itave'avina be keke gina'ota fa'ina. 
ACT.28.17	Ada au Folo aiyeta tohiye gimiyami tu miYuda yadi tonagona Loma againe gikovavaga'auhidi. Ada ahe hivaga'auta againe gigahedi gigayo, “Tobohiyakweyao, iya keke tamo gavadi koyona gadafaisewani, keke. Keke yada yo'o agaidiya gadakoyo, kadu keke yada dewa bwanenedeyao hivehawaleda-ma gadahawavekoyoyeni. Keke gadakoyo nonogana miYuda Yelusalema againe hikive'aviku be miLoma agaidiya hihegenauweku. 
ACT.28.18	Au badi hivedewayaugiku tu gavadi koyona gafaisewani-yo alikeya hidahegeku-ma keke tamo hidanuhagani fa'ina nuwanuwadi hinayauku be ganana. 
ACT.28.19	Tu badi miYuda higahedi be keke hinayauku, fa'ina eda sa'eyanaga againe akufaiweya ganana, higa gave'o'ola be Loma Tokaiwabu Sisa againe ganakotu. Hidedemi gave'o'ola tu keke vaita tamo gavadi fa'ina tauku yaku yo'o bana matane gadahawavekoyoyedi, keke. 
ACT.28.20	Ada hida gaitoma iya agaikuya gilakayemu fa'ina omi gakovavaga'auhimi be buye kanalukahihi. Au adamoya yogoyogoniku wa'itaku. Bana'e ide miIsileli kabodabodana be ginakibababaleda amanadi iya gavetumaganena fa'ina, hida bulava kainumula againe yogoyogoniku gamimiyami.” Hidedemi Folo miYuda yadi tonagona gigahedi.
ACT.28.21	Tu badi higahena higayo, “Keke tamo leta o fa'iniya Yudiya againe hida'etoladini-yo adanuhagani, kadu keke tamo hakwadi tobohiyama sa'eyana medede againe gidatauya be gida'ela-yo o fa'iniya gidavenuwa'atama, o ka'i gidahawavekoyoye. 
ACT.28.22	Tu ime nuwanuwama ya nuwanuwa ananogalina, fa'ina ahalamanena kaliva fafali moya'aina agaidiya hida Yesu kwanaNasaledi yana yo'o badi agaidiya o uluku amanadi hi'awalavedi.” Hidedemi higahe.
ACT.28.23	Hidemi higahe tu tova hisena be Folo againe hinavaga'auta-havagi. Ada tovai-nadi giyemu againe, yo'o keke kabi'ona bana againe hivaga'auta. Yana kivetuvetunu malalauga givebutu be ginunauwena mala gibogi, ada Yaubada yana yo'ogaga ana luku fa'ina gilumamaledi. Gigaluvaluva be yana gahe Yesu fa'ine velemo'ena ma ginaseyemaunena be badi hinavetumaganena fa'ina. Ada Mosese yana buki-vehimeya againe kadu Yaubada bonana ana to'awatalatalaina velugadiyao yadi etoladi agaidiya bonai-nadi giyakahina, au badi Yesu fa'ine gavaimi higahegahe-ma giyakahina. 
ACT.28.24	Ada tovanenega tufoidi higahe higayo, “Au wona velemo'ena,” ada hivetumaganena. Tu tufoidi ma keke nuwanuwadi hinavetumaganeni. 
ACT.28.25	Au buye hivekwageya ada hivebutu hilowolowoga tu Folo yana gahe sa'eya-mo'ena badi gilukahihiyedi gigayo,
ACT.28.26	Tova moya'aina Yaubada bonana wananoganogalina
ACT.28.26	tu keke halamana wanavaini.
ACT.28.26	Kadu wana'ita'itana tu keke wana'itahalamaneni.
ACT.28.27	Au hida yo'o taudiyao nuwadi hikivefanina,
ACT.28.27	tagadi hi'ivekuluna, matadi hikive'uyuyuna.
ACT.28.27	Keke hidahawahegedi be matadi ganakivemahalini,
ACT.28.27	o ka'i tagadi ganakifoleni o nuwadi ganakiyauni.
ACT.28.27	Au keke nuwanuwadi Iya agaikuya hinahagaviladi
ACT.28.27	be ganakiveyamumudi fa'ina.
ACT.28.27	Au hidedemi Yaubada bana Aiseya awane gigahe.
ACT.28.29	Ada hidede amine gigahe-yo badi miYuda hivebutu hilowolowoga tu yana gahe fa'ina buye hivekwavekwageya.]
ACT.28.30	Tu bana Folo medede againe gimiyami malamala luhei. Kadu manuwa gimiyamiyanina-ma fatana tauna giseusena, ada gaveyao moya'aidi hi'ela be hina'itana medema yana wavemwamwala gilusiuleyedi. 
ACT.28.31	Yaubada yana yo'ogaga ana luku fa'ina gilumamaledi, kadu Kaiwabu Yesu Keliso fa'ina givehawaledi, ada au yana wa'asevatu gilukahihi ada keke tamo hakwadi gidahawatani. Au hidede amine.
ROM.1.2	Boi tuwai-mo'ena Yaubada bonana ana to'awatalatalaina awadiya mena Venuwa'ata Yamumuna fa'ina giwonadabadaba-vagata, ada badi yana gahe Veyao Tuwaina ana bukiya hi'etoladina. 
ROM.1.3+ROM.1.4	Natuna fa'ine buki-nadi againe gigaheye-vagahina, Bana'e yada Kaiwabu Yesu Keliso. Yana vekaliva ma babiya gihobu'ela be bwaneneda kikaiwabuna Devida ana yo'o agaidiya gitubuyemu. Gi'alika tu Yaubada to'alika agaidiya gisivemididina, ada yana mididi-havagi againe yana kaiwabu giseyemaunena higa Bana'e Yaubada Natuna yana wafaiwala kadu wa'Alu'aluwa Mahalina. 
ROM.1.5	Yaubada gigahe-yo Yesu Keliso aku vehimeya giveleku be gave'afositolo, higa vaita yaku laumamala againe badi keke miYuda tu yo'o tulidiyao kalivai-dina fafali moya'aina agaidiya Bana againe hinavetumagana-yo bonana hina'abina be higa Keliso ana egana ginalakata. 
ROM.1.6	Kadu omi tovetumagana Loma againe meda badi tovetumagana fafali moya'aina agaidiya buye Yaubada gikovami be Yesu Keliso yana kaliva yana vevine wanamiyami.
ROM.1.7	E, omi miLoma gaveyao moya'aimi Yaubada agaimiya ginuwanuwa ada givegidemi be yana kaliva mahamahalimiyao wanamiyami omi kalivai-mina yami leta ga'etoladina be wana'itana. Yaubada Tamada kadu yada Kaiwabu Yesu Keliso hinanuwadogemi kadu ase'asemi hinakiveniwalovina.
ROM.1.9	Yaubada fa'ine yaku wa'asehawahega gafififaisewa be Venuwa'ata Yamumuna Natuna fa'ine galulumamalena. Yaubada gihalamaneku tu gagahegahe tova moya'aina yaku ve'o'ola againe ami egana gayakayakahina. 
ROM.1.10	E, gave'ove'o'ola higa boi keke akufaiweya gada'ela gada'itami fa'ina, ka'i tova adamoya Yaubada ginahawahegeku be tamo eda ginayauni-yo akufaiweya agaimiya gana'ela.
ROM.1.11	Nuwanuwaku lakahina gana'ela gana'itami be higa yaku ela omi agaimiya guwana Alu'aluwa Mahalina yana abavetala tamo wananuhagani-yo Yesu Keliso ana halamana againe wanafaiwala. 
ROM.1.12	Yaku nuwanuwa hidede amine higa buye kanave'aveluveluga. Yami vetumagana againe omi iya ase'aseku wanakivevatuna, ada yaku vetumagana againe iya omi ase'asemi ganakivevatuna.
ROM.1.13	Tobohiyakweyao nuwanuwaku wanahalamanena tova a gavaiyehi gavevevai yaku elavaguvagu agaimiya gada'ela tu gaga-wayoga. Yo'o tulidiyao kalivai-dina mali fafali agaidiya galumamaledi be yaku laumamala guwana ganuhagana amine, meda nuwanuwaku omi agaimiya gana'ela ganalulumamala-yo yaku faisewa guwana tamo gana'itana. 
ROM.1.14	Yaubada aku vehimeya giveleku fa'ina gilubodaku be Yesu Keliso fa'ine kaliva moya'aidi agaidiya ganalulumamala. E, kaliva wamelaleya kadu kaliva wawala'aiya kaliva nuwanuwahuyadiyao kadu kaliva fanifanidiyao au kaliva moya'aidiyao agaidiya ganalulumamala. 
ROM.1.15	Gilubodaku be kaliva moya'aidiyao ganalulumamaledi fa'ina nuwanuwaku lakahina omi kaliva Loma againe wamimiyami-ma agaimiya Venuwa'ata Yamumuna ganalulumamalena.
ROM.1.17	Venuwa'ata Yamumuna gihawavemogatala gavaiya'amine Yaubada ginaseda yegayegadeyao Bana matane. Yada yegayega hidede amine. Yesu Keliso againe kavetumagana fa'ina, ide tokoyona nonogana Yaubada ide fa'ideya gigahe gigayo, “Badi kaliva yegayegadiyao.” Ada ka'i vetumagana againe kanamiyami inubane be gina ana abalauyabu, au ide yegayegadeyao Yaubada matane kanamiyami. Meda tuwaina Yaubada Veyao Tuwaina ana bukiya yada yegayega inubana fa'ina gigahe gigayo,
ROM.1.17	Hai kaliva vetumagana againe gimimiyami fa'ina
ROM.1.17	bana yegayegana Yaubada matane, medema
ROM.1.17	wayawaina velemo'ena ginamiyami.
ROM.1.19+ROM.1.20	Wa'ita, gavadi Yaubada fa'ine adifaiweya hinahalamanena medema keke gidasevauyeni, au gi'ivemogatalina. Gavaiya'amine gi'ivemogatalini? Me yana aibubuna againe. Boi tuwai-lokalokana Yaubada babi gibubuna ana toveya be ginunauwena tova hidevama Bana inubana kadu yana faiwala miyamiya-vagahina kabu'avane gidadauda be kaliva hi'itahalamanena. Keke matadiya Yaubada hida'itani tu yana aibubuna againe Bana'e velemo'ena gimiyamiya-vagata Yaubada kadu yana faiwala au miyamiya-vagahina ma hi'itahalamanena. Yaubada ana ita'ita yana aibubuna againe hi'itahalamanena fa'ina, keke adifaiweya hinagahe hinagayo, “Ime fanifanimeyao fa'ina, akoyo.” Taumadi Yaubada ana halamana au adifaiweya, tu Bana inubana keke hidanuwenuweni fa'ina givematahiwadiyedi.
ROM.1.22	Higahegahe higa vaita badi nuwanuwahuyadiyao tu tagadi gikulu. 
ROM.1.23	Yaubada Tomiya-vagata ana hawadavadava hidibutoyogena kadu yana kaiwabu hagihagi-mo'ena hikilowena. Tu ikilukiluma hihawadavadavadi, ikilukilumai-dina adi ita vaita tomiyababi yawaidi keke miyamiya-vagahina amine, kadu vaita manuga amine kadu vaita kevakeva nunudadanidiyao amine kadu kevakeva gayagayagidiyao amine.
ROM.1.24	Tu badi mena dewa kwavakwavana againe hihawahegedi fa'ina, Yaubada yadi nuwanuwa aya'ayafanina agaidiya gihegedi-yo hihuluhuluva koyona. Dewa wowowomumuna hififaisewana higa wowodi buye hive'akikivekoyo. 
ROM.1.25	Yaubada velemo'ena ma hikilowena tu gaitoma i'ibubunidi agaidiya hihawahegedi be hihawadavadavadi. Bana adi To'aibubuna keke hidanuwenuweni, Bana ana egana ma gilubodada be kanakikilakahina tova inaga inaga keke ana abalauyabu. Ehe hidedemi.
ROM.1.26	Tu mena gaitoma-kawowodi agaidiya hihawahawahegedi fa'ina, Yaubada yadi nuwanuwa aya'ayafanina wowowomumuna agaidiya gihegedi. Higa yadi vevine keke kaliva agaidiya hida'ayafana Yaubada adi ayauna giveledi amine. Au vevine mali vevine hi'aya'ayafanedi be hivemavemai. 
ROM.1.27	Meda anafaiweya kaliva keke nuwanuwadi vevine buye hinadauda Yaubada adi ayauna giveledi amine. Au mali kaliva agaidiya matadi giludigadigaga-mo'a be dewa wowowomumuna buye hififaisewana. Medede amine hivetuvetubo fa'ina, adi matahiwadi mena dewa koyo-mo'ena gilubodana-ma amine wowodiya hinunuhagana.
ROM.1.28	Kadu'e hinuwanuwa vaita Yaubada ana halamana gaitoma-kawowo yo hivekwaulaugena fa'ina, Yaubada nuwadi uyu'uyuyuna againe gihegedi-yo dewa keke gidalubodadi-ma hihuluhuluvina. 
ROM.1.29	Nuwanuwa koyo-mo'ena tulina tulina agaidiya himaga. Tova moya'aina dewa koyona hififaisewana, hi'ita'italuvadiga, hinuwanuwa vaita mali kaliva hinakikivekoyodi. Kadu ga'uma'uma luve'alika vekwageya ve'alololo itaveloi ve'awayahayaha nuwadi gi'abi-mo'ena. 
ROM.1.30	Kadu hiveyaveyaina, mali kaliva adi egana hikikivekoyona, Yaubada hivenivenibainena, hi'i'ihawadamana, taudiyao adi egana hikikilakahina kadu hiseselakalaka. Koyona ivaguna ana huluva hi'iveyemaunina. Hinadiyao tamadiyao bonadi hidibudibutoyogena. 
ROM.1.31	Badi kalivai-dina u'udi keke, yadi wonadabadaba vaita gahe-kawowo, nuwakabubu kadu hinekalikali keke ma'ita hidahalamaneni. Au hidede amine yadi koyona ana loi. 
ROM.1.32	Yaubada vehimeya gisena vaita badi mena dewa koyona hififaisewana-ma kalivai-dina gilubodadi be alika hinanuhagana. Mena vehimeyai-nadi hihalamanena nonogana mena koyonai-dina agaidiya hihawahawahegedi tu keke hida'ilova. Ada keke taudiyaogaga koyonai-dina hidafifaisewadi, au mali kaliva meda hififaisewana-ma hihawaveyamumuyedi.
ROM.2.1	A, o'eni-ma mali kaliva yana dewa koyona fa'ina uhawavekoyoyena. Ugahe ugayo, “Bana gikoyo fa'ina Yaubada aimo ginalaufata.” O keke unagahe fa'ina koyona kadu mene o againiya gidadauda. Hida hima koyonai-dina bana gififaisewadi-ma kadu o ufifaisewadi fa'ina, bana uhawavekoyoyena tu kadu o tauni uhawavekoyoye. 
ROM.2.2	Ide kahalamanena Yaubada gilubodana be kaliva yadi koyona fa'ina ginalaufata. 
ROM.2.3	Au o vaita hakwadi yo unuwanuwa vaita Yaubada yana laufata una'oseni? Mali kaliva yadi koyona fa'ina uhawavekoyoyedi tu o tauni koyonai-dina ufifaisewadi. Makewa o keke afaiweya Yaubada yana laufata una'oseni. 
ROM.2.4	Yaubada gihinekalikaliye. Ya koyona fa'ina keke gidamadulaufata, au gi'atuvefa'ile. Mena yana hinekalikali yana atuvefa'ila fa'ina ma'i uwowomumuyena o ka'i keke? Vaita udahalamaneni Yaubada gihinekalikaliye be higa ya dewa koyona unahegeni-yo Bana againe unahagavila.
ROM.2.5	Tu ide omi miYuda wanogali! Nuwami fanifanina kadu tagami kuluna ada keke wadahagavilami fa'ina, yami koyona ana laufata wakikiveba'una. Aimo tova mulina Yaubada kaliva ginavedewayaugida tunutunugina be badi koyodiyao yana ila'a guwana hinanuhagana ana toveya, yami koyona ana laufata lakahi-mo'ena wanavaina. 
ROM.2.6	Kaliva sa'eyana sa'eyana gavaimi gavaimi hihuluhuluva, ka'i yamumuna o ka'i koyona, medemi adi laufata Yaubada ginaveledi. 
ROM.2.7	Kaliva tufoidi tova moya'aina yadi wa'atuvefa'ila hihuluhuluva yamumuna be higa Yaubada ginahawaveyamumuyedi-yo hinakaiwabu be Bana buye hinamiyamiya-vagata. Yaubada badi kalivai-dina yawai-vagahidi ginaveledi. 
ROM.2.8	Tu kaliva tufoidi taudiyaogaga yadi nuwanuwa hi'ita'itave'avina ada nuwanuwa velemo'ena hikilokilowena kadu dewa koyona himulimuliyena. Yaubada badi kalivai-dina agaidiya gina'ila'a be adi matahiwadi ginaveledi. 
ROM.2.9	Tomiyababi gaveyao moya'aidi koyona hihuluhuluvina, medema vita ase'u'aulolo hinanuhagana. Nagona miYuda kalivai-dana ada laufata koyona kananuhagana tu kadu yo'o tulidiyao kalivai-dina buye'i hinanuhagana. 
ROM.2.10	Atu gaveyao moya'aidi hihuluhuluva hagihagina, medema kaiwabu davadava aseniwalova hinanuhagana. Nagona miYuda kalivai-dana mena laufata hagihagina kanamidinuhagana tu kadu yo'o tulidiyao kalivai-dina buye'i hinanuhagana. 
ROM.2.11	Fa'ina Yaubada yana laufata tunutunugina. Ka'i kwanamiYuda o ka'i keke kwanamiYuda tu yo'o tulina kalivana digo, adi laufata leleleya.
ROM.2.12	Badi keke miYuda tu yo'o tulidiyao kalivai-dina Mosese yana vehimeya keke hidahalamaneni. Ka'i badi kalivai-dina keke mena adi wavehimeya tu hinakoyo, au meda keke mena adi wavehimeya tu hinabwavi. Keke vehimeyai-nadi ana dibutoyoga fa'ina hinabwavi, au taudiyao hikoyo fa'ina hinabwavi be keke Yaubada buye hinamiyami. Ide miYuda Mosese yana vehimeya kahalamanena. Ka'i ide kalivai-dana we'a ada wavehimeya tu kanakoyo, au Yaubada mena vehimeyai-nadi ana dibutoyoga fa'ina ginavedewayaugida be ada laufata ginaveleda. 
ROM.2.13	Wa'ita, gaveyao yegayegadiyao Yaubada matane? Keke vehimeya ana tonogala. Au vehimeya ana to'idibumuhiga yegayegadiyao Yaubada matane. Ka'i tamo hakwadi vehimeyai-nadi gida'ita'itave'avina, kadu medema fa'ine Yaubada gidagahe gidagayo, “Bana kaliva yegayegana Iya matakuya.” 
ROM.2.14	Badi keke miYuda tu yo'o tulidiyao kalivai-dina Mosese yana vehimeya keke hidahalamaneni. Tu ka'i taudiyao yadi nuwenuweya vehimeyai-nadi gigahe amine ma hidahuluva, au mena keke adi wavehimeya nonogana vehimeya ana nuwanuwa yadi dewa againe hidaseyemaunena. 
ROM.2.15	Mosese yana vehimeya badi keke agaidiya gidadauda tu mena vehimeyai-nadi ana nuwanuwa, vehimeya kadu hawata, ase'asediya gidadauda ma yadi dewa againe hiseyemaunena. Kadu togahe nuwafoudiya yana gahe againe hihalamanena vehimeya ana nuwanuwa ase'asediya gidadauda, fa'ina hinahuluva koyona amine o dakeya yadi nuwenuweya hi'ayaunena, o ka'i hinahuluva yamumuna amine o lugolagola yadi nuwenuweya hi'ayaunena. Au hidede amine kahalamanena vehimeya ana nuwanuwa ase'asediya gidadauda. 
ROM.2.16	Aimo tova mulina Yaubada yana vedewayauga ana toveya au hidede amine ginalakayemu. Medema tovai-nadi Yaubada yana vehimeya againe Yesu Keliso ide kaliva yada nuwahinage kadu yada dewa sevasevauyana fa'ina ginavedewayaugida. Au hidede amine Venuwa'ata Yamumuna iya galulumamalena-ma gigahe.
ROM.2.17	Tu o'eni ma tauni a egana ukilakahina ugayo, “Iya kwanamiYuda, Mosese yana vehimeya againe galuluve'avina. Iya Yaubada gahalamanena fa'ina, iya Bana yana yo'o kalivana.” 
ROM.2.18	Au hidede amine ugahegahe ada velemodi o halamani, Yaubada yana nuwanuwa uhalamanena, kadu Mosese yana vehimeya againe usikulu fa'ina hadema dewa yamumuna hadema dewa koyona ma afaiweya unaluve'uve'una. 
ROM.2.19	O unuwave'avina vaita o badi matadi gi'uyuyuna-ma adi tokivetuvetunu kadu badi yadi nuwanuwa uyu'uyuyuna againe himimiyami-ma o tomahala nuwadi ana tokivemahala. 
ROM.2.20	O badi fanifanidiyao ukivetuvetunudi kadu kabi'odiyao uvehavehawaledi. O Mosese yana vehimeya uhalamanena fa'ina, uvaitana halamana kadu nuwanuwa velemo'ena matatabuna udaluyabuni. 
ROM.2.21	O mali kaliva uvehawaledi tu o'eni ma mene tamo halamana tauni uvehawale o ka'i keke? O kai'afu fa'ina ululumamala tu mene tamo gavadi o uki'afuna o ka'i keke? 
ROM.2.22	O mali kaliva uhawatadi ugayo, “Keke wanakelele.” Tu hawata kelele fa'ina o ma'i u'itave'avina o ka'i keke? Kilumina uhawave'iyohoyohoyena. Mene tamo lokoloko kilumina yadi manuwa-tafalolo agaidiya uki'afuna o ka'i keke? 
ROM.2.23	O'eni Mosese yana vehimeya fa'ina uselakalaka ugayo, “Ime miYuda Yaubada yana vehimeya Mosese awane gilakayemu-ma ahalamanena. Mena vehimeyai-nadi ana kaiwabu lakahi-mo'ena.” Tu omi moya'aimi vehimeyai-nadi wayawelina fa'ina Yaubada mena vehimeya givelemi-ma u'ihawadamanena. 
ROM.2.24	Mena ihawadamana fa'ina Veyao Tuwaina ana buki gigahe gigayo,
ROM.2.24	Omi miYuda yami dewa koyona fa'ina, yo'o tulidiyao kalivai-dina Yaubada ana egana hihawatagona.
ROM.2.25	Ide omi miYuda agaimiya kadu ganagahe. Tuwaina fwefweyamiya Yaubada yana iya'iyaya wowomi againe hitomogolohina. Ka'i Mosese yana vehimeya wana'itave'avina, au ami tomogolota gaitoma lakahina. Atu ka'i vehimeya wanayawelina, au ami ita'ita vaita Yaubada yana iya'iyaya keke wowomiya hidatomogolohini. 
ROM.2.26	Ka'i badi yo'o tulidiyao kalivai-dina Yaubada yana iya'iyaya keke wowodiya hidatomogolohini-ma Mosese yana vehimeya ana nuwanuwa hi'idibumuhigena, au adi ita'ita Yaubada matane gavaiya'amine? Wona velemona badi vaita Yuda kaliva iya'iyayai-nadi wowodiya hitomogolohina-ma amidiya Yaubada matane. 
ROM.2.27	Badi yo'o tulidiyao kalivai-dina Yaubada yana iya'iyaya keke wowodiya hidatomogolohini tu vehimeya hi'ita'itave'avina amanadi omi miYuda hinatubutagomi. Badi kalivai-dina adi tomogolota keke tu vehimeya hi'ita'itave'avina. Omi miYuda Yaubada yana vehimeya Mosese buki againe gi'etoladina-ma wahalamanena kadu yana iya'iyaya wowomiya gidadauda nonogana vehimeyai-nadi wayaweyawelina. Medema fa'ina yo'o tulidiyao kalivai-dina omi miYuda hinatubutagomi.
ROM.3.1	Tu mena yaku gahe Yuda kaliva wowoda ana tomogolota fa'ina ka'i kaliva sa'eyana ginagahe ginagayo, “Gava yamumu againe ide miYuda badi yo'o tulidiyao kalivai-dina katubuhegedi? Wowoda ana tomogolota againe gava yamumu kanuhagani?” 
ROM.3.2	Me yamumu moya'aina, e yamumu tulina tulina ide miYuda kanuhagana. Yamumu sa'eyana ganamidiyakahina higa Yaubada Bana bona-mo'ena ide miYuda agaideya gihawavemogatalena be higa tomiyababi matatabudi kanahawaveleveledi. Hidedemi ada vehimeya giveleda. 
ROM.3.3	Kadu'e tuwai-mo'ena Yaubada yana veyao ide miYuda agaideya gisena be giwonadabadaba vaita gina'itave'avida. Tu yada yo'o kalivadi tufoidi moya'aidi Yaubada bonana keke hidavetumaganeni ada yana veyao hikilowena. Gavaiyami? Badi hikilowena fa'ina, ka'i kanagahe vaita Yaubada yana wonadabadaba yada yo'o ada itave'avina fa'ina gidayawelini? Keke, keke-mo'a! 
ROM.3.4	Omi wahalamanena kaliva ma hiveve'afwayafwaya tu Yaubada keke-mo'a gidafwaya. Au gavaimi gigahe medemi gigugai. Meda anafaiweya Veyao Tuwaina ana buki gigahe gigayo,
ROM.3.4	Ka'i O Yaubada unagahe, au makewa kaliva moya'aidi ya gahe au velemo'ena ma hina'itahalamanena. Ka'i kaliva hinahawavekoyoye, au makewa yadi gahe fwaya ma kabu'avane ginayemu.
ROM.3.4	Hidedemi tokaiwabu Devida Veyao Tuwaina ana buki againe gigahe.
ROM.3.5	Tu tamo hakwadi hida babi ana nuwanuwa amine ginagahe ginagayo, “Ka'i ide kahuluva koyona, au mali kaliva Yaubada yana huluva tunutunugi-mo'ena himadu'itana. Gavadi-yo yada koyona againe Yaubada yana huluva tunutunugina kakivemahalina nonogana givematahiwadiyeda? Bana hima Yaubada keke tunutunugina.” Ka'i hidede amine kanagahe o ka'i keke? Keke, keke-mo'a! 
ROM.3.6	Yaubada gihuluhuluva tunutunuginaga. Ka'i Bana keke kaliva tunutunugina digo, kadu keke tomiyababi moya'aida anafaiweya ginavedewayaugida. 
ROM.3.7	Kadu kaliva sa'eyana ginagahe ginagayo, “Yaku fwaya againe kaliva Yaubada yana gahe au velemo'ena ma himadu'itana. Gavadi-yo yaku fwaya Yaubada yana kaiwabu gikivetubugina nonogana tokoyona adi matahiwadi giveledi amine aku matahiwadi ginaveleku?” 
ROM.3.8	Ka'i medema gahe velemo'ena digo, kaliva tufoidi kadu hinagahegahe hinagayo, “Kanahuluva koyona be higa mali kaliva yada koyona againe Yaubada kaliva hagihagi-mo'ena ma hinamadu'itana.” E, kaliva tufoidi hiveyaineku higa vaita mena gahe-nadi amine gadavehawala. Gaveyao medede amine higahegahe, medema gilubodadi be adi matahiwadi hinanuhagana.
ROM.3.10	Meda Veyao Tuwaina ana buki gigahe gigayo,
ROM.3.10	Keke tamo hakwadi yegayegana Yaubada matane, keke-mo'a.
ROM.3.11	Keke tamo hakwadi eda tunutunugina gidahalamaneni,
ROM.3.11	keke tamo hakwadi Yaubada gidaleleleni.
ROM.3.12	Kaliva moya'aidi Yaubada yana eda hihegena,
ROM.3.12	moya'aidi yadi nuwanuwa balana
ROM.3.12	keke tamo hakwadi gidahuluva yamumuna, keke-mo'a.
ROM.3.13	Meyadi fwaya againe gimaga.
ROM.3.13	Yadi veyaina ma vaita oloto awabugodi koyona amine.
ROM.3.16	Fafali moya'aina agaidiya hinunudadana
ROM.3.16	kaliva koyodiyao adi iya'iyaya gidadauda,
ROM.3.16	ase'u'aulolo kadu kaliva adi kivekoyo.
ROM.3.17	Kukuya ana eda keke hidahalamaneni.
ROM.3.18	Au hidedemi Yaubada kaliva moya'aida yada dewa fa'ina Veyao Tuwaina ana buki againe gigahe.
ROM.3.19	Tu ide miYuda kahalamanena Yaubada vehimeya tulina tulina agaideya gisena, ada gilubodada be vehimeyai-dina matatabudi kana'itave'avidi. Atu keke kada'itave'avini fa'ina, ide miYuda kadu omi yo'o tulimiyao kalivai-mina buye kahuluhuluva koyona ma moya'aida Yaubada matane kave'amata. E, Yaubada ide tomiyababi moya'aida yada koyona fa'ina ginavedewayaugida be ada laufata ginaveleda. 
ROM.3.20	Moya'aida Yaubada yana vehimeya kayawelidi fa'ina, Yaubada keke tamo hakwadi fa'ine ginagahe ginagayo, “Bana yaku vehimeya gi'itave'avidi fa'ina, bana kaliva yegayegana Iya matakuya.” Mena vehimeyai-dina agaidiya keke yada yegayega gidayemu. Au vehimeyai-dina agaidiya yada nuwanuwa koyona ka'ayaunena.
ROM.3.21	Tu tova adamoya Yaubada mali eda yada yegayega Bana matane fa'ina givehawaleda. Boi tuwai-mo'ena Mosese yana buki-vehimeya againe kadu Yaubada bonana ana to'awatalatalaina yadi etoladi againe edai-nadi fa'ina hilukahihiyena. Ada mena yada yegayega Yaubada matane ana eda tulina keke Mosese yana vehimeya ana dibumuhiga againe gidave'inuba. 
ROM.3.22+ROM.3.23	Au eda tulina inubana ma Yesu Keliso ana vetumagana againe. E, gaveyao moya'aidi Keliso againe hivetumagana, medema tokoyona nonogana Yaubada badi fa'idiya gigahe gigayo, “Badi kaliva yegayegadiyao Iya matakuya.” Yada koyona fa'ina ime miYuda kadu omi yo'o tulimiyao kalivai-mina ada ita leleleya Yaubada matane, fa'ina ide kaliva moya'aida koyona kafaisewani-yo Yaubada ana ita mahamahali-mo'ena againe ada ita itababubabuna. 
ROM.3.24	Meda ide moya'aida yada koyona fa'ina yogoyogonideyao kamiyami-tu Yesu Keliso gitutuvehobuda. Ada Yaubada yana nuwadoga kaliva moya'aida agaideya gihawahegena be Yesu Keliso yana tutuvehobu fa'ina ide tokoyona nonogana giseda yegayegadeyao Bana matane. 
ROM.3.25	Yaubada Yesu Keliso giyemaunena be gina'alika higa Bana dayagina gimadu-yo kaliva yadi koyona ana laufata giyawelina be Yaubada yana ila'a ginahavaina. Ada ka'i ide Yesu Keliso againe kanavetumagana, au Bana dayagina yada koyona ginayawelini-yo Yaubada yana ila'a agaideya ginahavaina. Gavadi-yo Yaubada Yesu Keliso giyemauneni-yo koyona ana laufata fa'ina gi'alika? Me mededemana againe kanahalamanena Bana kaliva tunutunugina higa kaliva yadi koyona fa'ina makewa gilaufata. Ka'i keke ginalaufata digo, kadu keke kaliva tunutunugina. Tova tuwaina Yaubada kaliva gi'atuvefa'iledi be yadi koyona keke gidamadulaufata, tu tova adamoya Yesu Keliso giyemaunena be koyona ana laufata fa'ina gi'alika. 
ROM.3.26	E, tova adamoya kaliva yada koyona fa'ina Yaubada Yesu againe gilaufata be higa yana nuwanuwa tunutunugina ma ginaseyemaunena. Ada au hidede amine kahalamanena Yaubada kaliva tunutunugina. Kadu yada koyona Yesu againe gilaufata fa'ina, ide tokoyona gaveyao Yesu kavetumaganena, medema giseda yegayegadeyao Bana matane.
ROM.3.27	Hai ada egana ana kailakata? Keke, keke-mo'a! Vehimeya ka'idibumuhigedi fa'ina, ka'i adafaiweya kanaselakalaka vaita ide kaliva yegayegadeyao? Keke, keke-mo'a! Fa'ina keke vehimeya ana idibumuhiga au yada vetumagana Yesu againe fa'ina ide kaliva yegayegadeyao Yaubada matane. 
ROM.3.28	E, hidedemi kahalamanena, higa keke vaita Yaubada yana vehimeya kada'idibumuhigedi fa'ina au Yesu kavetumaganena fa'ina Yaubada giseda yegayegadeyao Bana matane. 
ROM.3.29	Gavaimi wanuwanuwa? Ka'i Bana Yaubada au miYudagaga yama Yaubada, ime agaimeya yana vehimeya Mosese awane gisena-ma kalivai-mana? Keke-mo'a. Au Bana'e kadu yo'o tulidiyao kalivai-dina buye yadi Yaubada. 
ROM.3.30	Yaubada Bana'e au sa'eyanaga ada yana nuwanuwa kaliva moya'aida agaideya sa'eyanaga. Ime miYuda gaveyao Yesu againe avetumagana, au medema Yaubada gisema yegayegameyao Bana matane. Omi yo'o tulimiyao kalivai-mina gaveyao Yesu againe wavetumagana, au medema Yaubada gisemi yegayegamiyao Bana matane. 
ROM.3.31	Yesu againe kavetumagana fa'ina, keke-mo'a Yaubada yana vehimeya tuwai-mo'ena gisena-ma kadakiloweni. Au vehimeyai-nadi kahawaveyamumuyena.
ROM.4.1	Tu ide miYuda bwaneneda lakahina Abelahamo fa'ina ganagahe. Ka'i bana Yaubada yana vehimeya gidibumuhigena fa'ina Yaubada matane giyegayega o ka'i gavaiyami? 
ROM.4.2	Ka'i bana yana idibumuhiga fa'ina Yaubada gidasena yegayegana Bana matane digo, yana idibumuhiga fa'ina anafaiweya tauna ana egana gidakilakahina. Atu keke tamo gavadi gidadauda-yo anafaiweya Yaubada matane tauna ana egana gidakilakahini. 
ROM.4.3	Yana yegayega Yaubada matane fa'ina, Veyao Tuwaina ana buki gavaimi gigahe? Gigayo,
ROM.4.3	Abelahamo Yaubada givetumaganena, ada yana vetumagana fa'ina Yaubada bana fa'ine gigahe gigayo, Bana kaliva yegayegana Iya matakuya.
ROM.4.4	Wa'ita, ka'i kaliva taubada sa'eyana againe ginafaisewa, bana taubada mani ginavelena. Keke gidagahe vaita nuwakabubu gidaveleni. Au gigayo, “Bana yana idibumuhiga fatana gavelena.” 
ROM.4.5	Atu Yaubada kaliva yana yegayega Bana matane fa'ina keke faisewa ana nuwanuwa amine gidahuluva. Hai kaliva yana yegayega Yaubada matane fa'ina keke yana idibumuhiga againe ginaluluve'avina au yana vetumagana Yaubada againe ginasena, medema fa'ine Yaubada ginagahe ginagayo, “Bana kaliva yegayegana Iya matakuya.” Ka'i ide tokoyona Yaubada againe kanavetumagana, au ide tokoyona nonogana yada vetumagana fa'ina ide fa'ideya ginagahe ginagayo, “Badi kaliva yegayegadiyao Iya matakuya.” 
ROM.4.6	Meda anafaiweya tuwai-mo'ena tokaiwabu Devida kaliva yegayegana Yaubada matane fa'ine gigahe. Bana kaliva yana idibumuhiga fa'ina Yaubada keke gidanuwanuwa tu yana vetumagana ginuwenuweni-yo bana fa'ine gigahe gigayo, “Bana kaliva yegayegana Iya matakuya.” E, bana kalivai-nadi yana vemwamwala lakahina fa'ina Devida Veyao Tuwaina ana bukiya gilukahihi gigayo,
ROM.4.7	Yaubada giyawelina kadu
ROM.4.7	yadi koyona givekwaulaugena,
ROM.4.7	medema yadi vemwamwala gavatubuga!
ROM.4.8	Hai kaliva yana koyona fa'ina
ROM.4.8	Kaiwabu keke ginalaufata,
ROM.4.8	medema yana vemwamwala gavatubuga!
ROM.4.8	Hidedemi Devida gigahe.
ROM.4.9	Tu mena vemwamwala Devida gilukahihiyena-ma ka'i ime miYuda wowomeya iya'iyaya hitomogolohina-ma kalivai-mana ama loi gagana ananuhagana? Keke-mo'a. Au kadu badi yo'o tulidiyao kalivai-dina adi tomogolota keke ma yadi vetumagana againe vemwamwalai-nadi hinanuhagana. Hidedemi kahalamanena fa'ina Yaubada bonana ahe kayakahina gigayo, “Abelahamo yana vetumagana fa'ina, bana fa'ine Yaubada gigahe gigayo, Bana kaliva yegayegana Iya matakuya.” 
ROM.4.10	Gava tova Yaubada hidedemi gigahe? Yaubada yana iya'iyaya Abelahamo wowone ahe hitomogolohini-yo gigahe o ka'i aimo keke hidatomogolohini tu gigahe? Me Yaubada yana iya'iyaya Abelahamo wowone aimo keke hidatomogolohini tu Yaubada gigahe vaita bana kaliva yegayegana. 
ROM.4.11	Nagona Yaubada gigahe vaita Abelahamo yana vetumagana fa'ina bana kaliva yegayegana Bana matane tu muliya Yaubada givehimeyena be yana iya'iyaya wowone hitomogolohina. Medema aituha higa vaita ginahalamanena aimo wowona ana tomogolota keke gidavaini tu yana vetumagana Yaubada againe gimadusena fa'ina yana yegayega Bana matane ginuhagana. Yana vetumagana wai ginagona tu iya'iyaya wai gimulina. Hidede amine Abelahamo againe gilakayemu be higa gaveyao moya'aidi Yaubada yana iya'iyaya keke wowodiya hidatomogolohini tu Bana againe hivetumagana-yo gigahe vaita badi yegayegadiyao Bana matane, medema vaita Abelahamo bwaneneneyao ada bana bwanenedi. 
ROM.4.12	Bana Abelahamo kadu ime miYuda bwanenema, Yaubada yana iya'iyaya wowomeya atomogolohina-ma kalivai-mana. Keke vaita wowoma ana tomogolota fa'ina bana bwanenema, keke. Au ime gaveyao Abelahamo tavagine ananauna higa bana aimo Yaubada yana iya'iyaya wowone keke hidatomogolohini tu Yaubada againe gimaduvetumagana amine ime avetumagana, medema Abelahamo bwaneneneyao ada bana ime bwanenema.
ROM.4.13	Tuwai-mo'ena Yaubada Abelahamo againe giwonadabadaba gigayo, “O againiya kadu bwanenemomo agaidiya babi matatabuna ganavelemi.” Keke vaita Abelahamo Yaubada yana vehimeya gida'idibumuhigeni fa'ina, Yaubada hidedemi gidawonadabadaba. Au bana Yaubada givetumaganeni-yo gisena yegayegana Bana matane fa'ina, Yaubada yana wonadabadaba bana againe kadu bwaneneneyao agaidiya gisena. 
ROM.4.14	Yaubada keke gidagahe vaita badi Mosese yana vehimeya hi'idibumuhigena-ma yana wonadabadaba guwana hinanuhagani. Au gigahe vaita badi Bana againe hivetumagana-ma hinanuhagana. Ka'i badi vehimeya ana todibumuhiga yana wonadabadaba guwana hidanuhagana digo, ide Yaubada ana tovetumagana kadavetumagana-kawowo kadu Yaubada yana wonadabadaba vaita gaitoma-kawowo. 
ROM.4.15	Yaubada yana wonadabadaba guwana keke Mosese yana vehimeya ana idibumuhiga againe gidalakayemu. Fa'ina ka'i Mosese yana vehimeya kanayawelina, keke Yaubada yana wonadabadaba guwana kananuhagani au Yaubada yana ila'a guwana kananuhagana. Ada ka'i keke tamo vehimeya gidadauda digo, kadu keke tamo vehimeya ana aiyawela gidadauda.
ROM.4.16	Tu vehimeya againe Yaubada yana ila'a guwana gilakayemu fa'ina, yana wonadabadaba guwana keke Mosese yana vehimeya ana idibumuhiga againe gidalakayemu. Au vetumagana againe gilakayemu be higa ide tovetumagana tokoyona nonogana Yaubada yana nuwadoga againe yana wonadabadaba kananuhagana, kadu Abelahamo bwaneneneyao gaveyao moya'aidi yadi wavetumagana ma adifaiweya hinanuhagana. E, Yaubada yana wonadabadaba guwana vetumagana againe gilakayemu be higa ide miYuda yada wavetumagana Mosese yana vehimeya ka'idibumuhigena-ma kalivai-dana ada loi gagana kananuhagana. Au ide gaveyao kavetumagana Abelahamo givetumagana amine, medema buye kananuhagana. Bana Abelahamo vaita ide moya'aida bwaneneda amine. 
ROM.4.17	Meda anafaiweya tuwaina Yaubada Veyao Tuwaina ana bukiya gigahe gigayo,
ROM.4.17	Iya ganagahe-yo yo'o tulidi tulidi o againiya hinatubuyemu.
ROM.4.17	Hidedemi Yaubada Abelahamo againe gigahe. Ada au bana ide tovetumagana yo'o tulidi tulidi kalivai-dana bwaneneda Yaubada matane. Abelahamo Yaubada againe givetumagana, Bana'e to'alika alikeya gisivemidididi kadu yana gahe againe gaitoma keke gidadauda-ma gilakayemu amanadi Yaubadai-nadi.
ROM.4.19	Boi Abelahamo ana malamala vaita wani hanaledi (100) amine. Wowona giwelolo-mo'a keke anafaiweya kwamana gina'ivetubugini. Kadu vavinena Sela utuna giwelolo-mo'a keke anafaiweya ginavehifuga. Atu tauna wowona kadu Sela yana vesilakai ginuwenuwena againe, yana vetumagana keke gidagakowakowa. 
ROM.4.20	E, yana vetumagana keke gidahegeni kadu Yaubada yana wonadabadaba fa'ina keke gida'amalakibo. Au yana vetumagana againe gifaiwala be Yaubada ana egana gikilakahina. 
ROM.4.21	Ginuwave'avi-mo'ena vaita Yaubada giwonadabadaba amine meda anafata ginahuluva. 
ROM.4.22	Au hidede amine givetumaganadona fa'ina, Yaubada bana fa'ine gigahe gigayo, “Bana kaliva yegayegana Iya matakuya.” 
ROM.4.23+ROM.4.24	Mena gahe ma keke bana anakaibe fa'ina Yaubada bonana eto'etoladina againe gidadauda. Au kadu ide fa'ideya Yaubada tuwaina gigaheye-vagahina, ide Bana'e Yesu yada Kaiwabu alikeya gisivemididina-ma againe kavetumagana-yo ide fa'ideya Yaubada ginagahe ginagayo, “Badi kaliva yegayegadiyao Iya matakuya” ma ide kalivai-dana. 
ROM.4.25	Yada Kaiwabu Yesu yada koyona fa'ina alikeya hihegenauwena, ada yada yegayega Yaubada matane fa'ina Yaubada alikeya gisivemididina be wayawaina gimimiyami.
ROM.5.2	Yesu Keliso againe kavetumagana fa'ina, Bana'e Yaubada yana ala hinagene givega'auleda be tova adamoya yana nuwadoga ka'aya'ayaunena, ada kalulauboda vaita aimo Yaubada buye kanakaiwabu fa'ina kavemwavemwamwala. 
ROM.5.3	Kadu'e keke mena kaiwabugaga fa'ina kadavemwamwala. Au vita tulina tulina kaliva nimadiya kavaivaina-ma fa'ina kavemwamwala. Fa'ina kahalamanena ka'i vita tulina tulina agaidiya kanamidi toyogina, au vitai-dina guwana atuvefa'ila. 
ROM.5.4	Ada ka'i vita tulina tulina agaidiya kana'atu'atuvefa'ila, au Yaubada gina'italuveluveda-yo ginahawaveyamumuyeda. Ada ka'i yada atuvefa'ila fa'ina Yaubada ginahawaveyamumuyeda, au aimo Yaubada buye kanakaiwabu ana tova fa'ina kanalulauboda. 
ROM.5.5	Ada au makewa higa keke kanalauboda-wayoga. Yaubada Alu'aluwa Mahalina agaideya gihawahegena be higa Yaubada yana nuwanuwa lakahina lakahi-mo'ena nuwahinagedeya kana'aya'ayaunena. Hidedemi Yaubada yana nuwanuwa lakahi-mo'ena agaideya ka'aya'ayaunena fa'ina, keke kanalulauboda-wayoga yo kanawowomumu.
ROM.5.6	Wa'ita, ide kowakowadeyao fa'ina keke adafaiweya taudeyao kada'ihagihagiyeda. Ide aimo kowakowadeyao ana toveya Keliso ide Yaubada ana tovekwaulauga fa'ideya gi'alika. E, tova giluboda-mo'ena againe Keliso ide fa'ideya gi'alika. 
ROM.5.7	Vehimeya ana todibumuhiga ana lugolagola fa'ina kaliva alika againe keke tauna ginamaduhawahegeni. Ka'iwa, ka'i tonuwadoga fa'ine kaliva sa'eyana alika againe tauna ginamaduhawahegena. 
ROM.5.8	Atu ide keke toyamumu au aimo tokoyona tu Keliso ide fa'ideya gi'alika. E, hidede amine Yaubada yana nuwanuwa lakahina ide agaideya giseyemaunena higa ide aimo tokoyona tu Keliso gi'iveninisena be fa'ideya gi'alika.
ROM.5.10	Boi ide Yaubada nibaineyao tu Natuna yana alika againe giveyaoyeda. Bana Natuna yana alikeya veyao kanuhagana fa'ina, kadu makewa'e Keliso wayawaina ivaguna gimimiyami fa'ina kibababala kananuhagana. 
ROM.5.11	Kadu'e keke veyaogaga fa'ina kadanuwave'avina. Au tova adamoya yada Kaiwabu Yesu Keliso yada veyao ahe gifaisewana fa'ina Yaubada yada vemwamwala giveleda.
ROM.5.13	Boi tuwai-mo'ena Yaubada yana vehimeya aimo keke Mosese awane gidalakayemu ana toveya, tomiyababi koyona hififaisewana tu vehimeya keke gidadauda fa'ina Yaubada kaliva yadi koyona keke gidahawadi vaita medema vehimeya ana aiyawela. 
ROM.5.14	Atu kaliva Adama againe hitubuyemu be hinunauwena hinunauwena Mosese ana aituheya ma kalivai-dina koyona hihuluhuluvini-yo hi'ali'alika. Gavadi-yo moya'aidi alika ana eda againe hinauna? Me koyona hihuluhuluvina fa'ina hi'ali'alika. Tu vehimeya Mosese awane aimo keke gidalakayemu fa'ina, yadi koyona keke kadavewagadi vehimeya ana aiyawela Adama Yaubada yana vehimeya sa'eyana giyawelina-ma amine. Bana kaliva nagona ma bana kaliva velugana muliya gitubuyemu-ma ana abaluvefota, higa Adama yana dewa sa'eyana guwana kaliva moya'aida agaideya gidamana kadu Yesu yana dewa sa'eyana guwana kaliva moya'aida givelugada.
ROM.5.15	Atu mena kaliva adi'iselu yadi dewa guwana keke leleleya au tulina tulina, fa'ina Yaubada yana nuwadoga keke Adama yana koyona amine. Mena kalivai-nadi yana koyona fa'ina, kaliva moya'aida alika kanuhagana. Atu Kaliva sa'eyana yana nuwadoga fa'ina, kaliva tufoida moya'aida Yaubada yana nuwakabubu kanuhagana. E, Yaubada Yesu Keliso gihawahegena be Bana againe ginuwadogeda, ginuwadoge-mo'eda. 
ROM.5.16	Kadu'e Yaubada yana nuwadoga guwana keke Adama yana koyona guwana amine. Bana kalivai-nadi Yaubada yana vehimeya sa'eyana giyawelini-yo Yaubada gilaufata gigayo, “Yaku vehimeya uyawelina fa'ina, una'alika.” Atu muliya ide kaliva Yaubada yana vehimeya moya'aina kayaweyawelini-yo Yaubada Yesu Keliso fa'ine ginuwadogeda gigayo, “Omi kaliva yegayegamiyao Iya matakuya.” 
ROM.5.17	Bana Adama yana koyona fa'ina ide kaliva moya'aida bana kalivai-nadi againe katubuyemu-ma alika ana abavehimeya againe kamimiyami. Au hidedemi Adama yana koyona guwana. Atu Kaliva sa'eyana higa Yesu Keliso yana dewa guwana Adama yana dewa guwana gitubuhegena, gitubuhege-mo'ena. E, Keliso yana alika fa'ina gaveyao moya'aida Yaubada yana nuwadoga lakahi-mo'ena kanuhagana kadu yana hawahega againe ide tokoyona nonogana yada yegayega Bana matane kavaina, medema vaita tofaiwala-mo'a amine wayawai-vagahida kamimiyami.
ROM.5.19	Kadu kaliva sa'eyana Yaubada yana vehimeya gidibutoyogena fa'ina, kaliva moya'aida kavetokoyona. Meda anafaiweya Kaliva sa'eyana Yaubada yana vehimeya gidibumuhigena fa'ina, moya'aida kavetoyegayegana Yaubada matane.
ROM.5.20	Tuwai-lokalokana Adama gikoyo againe, kaliva moya'aidi hikoyo hinunauwena tu muliya Yaubada yana vehimeya Mosese awane gilakayemu. Vehimeyai-nadi gilakayemu be higa vehimeya ana aiyawela againe kaliva yadi nuwanuwa koyodi kabu'avane hinayemu-yo yadi koyona ginalakata. Yadi koyona gilakata tu Yaubada yana nuwadoga gilakata-mo'a. 
ROM.5.21	Gavadi-yo Yaubada yana nuwadoga gilakata-mo'a? Me boi alika ana eda againe kanauna fa'ina koyona gifaiwala-mo'a amine, meda tova adamoya yada Kaiwabu Yesu Keliso yana alika againe Yaubada giseda yegayegadeyao Bana matane fa'ina yana nuwadoga gifaiwala-mo'a be yawai-vagahida ana edeya kananauna.
ROM.6.1+ROM.6.2	Hida kagahe vaita Yaubada yana nuwadoga kaliva yada koyona gifaiwalahegena. Gavaiyami? Ka'i gilubodana be yada huluva koyona kananunauwena be higa Yaubada yana nuwadoga ginafaiwala-mo'a? Keke, keke-mo'a! Kaliva gi'alika againe yana miya babiya gihavaina amine, meda ide ka'alika be yada miyami dewa koyona againe gihavaina. Ahe ka'alika be koyona ana abavehimeya agaideya gihavaina fa'ina, keke-mo'a gidalubodada be huluva koyona againe kanamiyami. 
ROM.6.3	Wa'ita, ide gaveyao Yesu Keliso ana eganeya kabafitaiso, au ide Bana buye kave'atutamo'aida. Ada gaveyao moya'aida bafitaiso againe Yesu Keliso buye kave'atutamo'aida, Bana gi'alika amine meda ide ka'alika. Hidede amine ahe ka'alika ma ma'i wanuwenuwena o ka'i keke? 
ROM.6.4	Au Keliso gi'alika be hitauna amine, meda ide yada bafitaiso againe gufeya katowa kagahe kagayo, “Adamoya ide Yesu buye ka'alika be ide wayawaida tuwaina kamiyami-ma kalivai-dana hitauda.” Hidede amine ka'alika be higa Tamada yana faiwala kikaiwabuna againe Keliso alikeya gisivemididina amine, meda ide ginasivemididida-yo wayawaida ivaguna kanamiyami.
ROM.6.5	Ahe ka'alika be wayawaida ivaguna kamimiyami-ma ana nuwanuwa hidede amine. Ka'i Keliso buye kave'atutamo'aida be Bana gi'alika againe ide buye ka'alika-yo koyona ana laufata gihavaina, kadu makewa Bana buye kave'atutamo'aida-yo Yaubada ide gisivemididida be yawaida ivaguna giveleda Keliso gisivemididina amine. 
ROM.6.6	Ide kahalamanena Yesu keloseya hitutuvefosena ana toveya, kadu ide tuwaina yada nuwanuwa koyona againe kamiyami-ma kalivai-dana keloseya ka'alika be higa Yaubada dibuda huluva koyona nuwanuwana-ma ana faiwala ginadabana. E, dibuda koyona ana faiwala gidabana be higa koyona aimo keke ginavehimeyeda-yo koyona ana ve'agetogeya kanamiyami. 
ROM.6.7	Wa'ita, hai kaliva ahe gi'alika, medema koyona ana laufata ahe givaina be yana ve'agetoga koyona againe gihavaina.
ROM.6.8	Meda ide'eyao. Ide Keliso buye ka'alika, kadu Bana buye wayawaida ivaguna kamimiyami. Au hidedemi kanuwave'avina. 
ROM.6.9	Gavaiya'amine kahalamaneni wayawaida ivaguna kamimiyami? Me Yaubada Keliso alikeya gisivemididina fa'ina, keke-mo'a gina'alika-havagi. Alika yana abafaiwala Bana againe gihavaina, gihavai-mo'ena. 
ROM.6.10	Yana alika ma, gi'alika be koyona ana laufata giwahina. Tova sa'eyanaga gi'alika be koyona fatana giluyabuna. Yana miyami ma, wayawaina ivaguna gimimiyami be Yaubada againe gihawahege-vagahina.
ROM.6.12	Tu Yesu buye wa'alika be wayawaimi ivaguna wamimiyami fa'ina, keke gidalubodami be koyona wowomiya ginavehimeyemi-yo ana nuwanuwa koyona wanamuliyeni. 
ROM.6.13	Keke wowomi talaina koyona againe wanahawahegeni vaita Setani talaimi ginavegiyoyeni be higa nuwanuwa koyona ginafaiwala. Au omi vaita alikeya wadamididi-havagi be wayawaimi ivaguna wadamiyami-ma kalivai-mina taumiyao Yaubada againe wanahawahegemi, kadu talaimi wanahawahegena be vaita Yaubada talaimi ginavegiyoyena be higa nuwanuwa tunutunugina ginafaiwala-mo'a. 
ROM.6.14	Wa'ita, kaliva tufoidi Yaubada yana vehimeya ana idibumuhiga againe yadi yegayega hilelelena. Mena vehimeyai-nadi Mosese awane gilakayemu. Tu omi keke Mosese yana vehimeya dibune wadamiyami. Au yami yegayega Keliso ana vetumagana againe ahe wavaina be yana leme againe koyona wavenivenikohiyena fa'ina, Yaubada yana nuwadoga ana abavehimeya againe wamimiyami. Yaubada yana nuwadoga againe wamimiyami fa'ina, nuwanuwa koyona keke-mo'a ginavehimeyemi.
ROM.6.16	Wa'ita, ka'i tamo kaliva lakahina againe wanahawahegemi be vaita agetoga amine bonana wana'abina, au omi bana bonana wa'abi'abina-ma kalivai-nadi againe wave'agetoga. Meda ka'i dewa koyona againe wanahawahegemi, au koyona againe wave'agetoga be koyona guwana higa alika wananuhagana. O ka'i Yaubada ana dibumuhiga againe wanahawahegemi, au Yaubada againe wave'agetoga be yami yegayega Bana matane wananuhagana. Mena ve'agetoga ana dewa higa vaita hakwadi bonana wa'abina, ka'i koyona o ka'i Yaubada, medema againe wave'agetoga ma ma'i wanuwenuwena o ka'i keke? 
ROM.6.17	Atu Yaubada againe gavesiule fa'ina tuwaina koyona againe wave'agetoga tu tova adamoya vehawala ana ita nuwanuwa velemo'ena amine Keliso yana kaliva hihawavelevelemi-ma yami wa'asehawahega wadibumuhigena. 
ROM.6.18	E, Yaubada yami ve'agetoga koyona againe gidabana tu dewa tunutunugina againe wave'agetoga.
ROM.6.19	Wa'ita, mena nuwanuwai-dina galukahihiyena-ma aimo keke gidamadumahalini agaimiya fa'ina, tomiyababi yada dewa sa'eyana ve'agetoga ma againe abaluvefota galukahihiyena. Tuwaina koyona againe wave'agetoga ana toveya talaimi tulina tulina nuwanuwa bwanebwanenena againe wahawahegedi be dewa koyone watutuveguvegulana amine, meda tova adamoya Yaubada againe wave'agetoga-yo talaimi tulina tulina nuwanuwa tunutunugina againe wanahawahegedi be dewa mahamahalina agaimiya ginalakata. 
ROM.6.20	Tuwaina koyona againe wave'agetoga ana toveya dewa tunutunugina ana vehimeya keke wadanuwenuweni. 
ROM.6.21	Medema tovai-nadi yami dewa guwana againe gava yamumu wanuhagani? Keke tamo. Mena dewai-nadi guwana ma alika, ada kadu tova adamoya yami dewai-nadi fa'ina wawowomumu. 
ROM.6.22	Tuwaina koyona againe wave'agetoga tu tova adamoya Yaubada koyona ana ve'agetoga gidabana be Bana againe wave'agetoga. Yaubada ana ve'agetoga againe yamumu lakahina wanuhagana. Dewa mahamahalina agaimiya gilakalakata ada dewai-nadi guwana ma yawai-vagahimi. 
ROM.6.23	Fa'ina dewa koyona fatana alika. Atu Yaubada yana abahawahega ma yawai-vagata, higa omi Yesu Keliso buye wave'atutamo'aimi-yo yawai-vagahimi givelemi.
ROM.7.1	Tu tobohiyakweyao, omi Yaubada yana vehimeya wahalamanena-ma kalivai-mina agaimiya ganagahe. Omi makewa vehimeya ana nuwanuwa wahalamanena, higa ka'i kaliva wayawaina ginamiyami amine o bana ana wavehimeya gimimiyami ada gilubodana be vehimeya gina'itave'avina. Tu bana kalivai-nadi gina'alika amine o bana againe vehimeya ginahavaina. 
ROM.7.2	Vehimeya ana abaluvefota sa'eyana ma kwamayoku naginagidi adi vehimeya hidede amine. Moganedi aimo wayawaina ginamiyami ana toveya, kwamayoku moganedi yana abavehimeya againe hinamiya-vagata. Tu ka'i moganedi gina'alika digo, nagi ana vehimeya badi agaidiya ginahavaina. 
ROM.7.3	Ka'i moganedi aimo wayawaina ginamiyami tu hinana mali kaliva buye hinamiyami digo, badi adi egana to'udo. Nagi ana vehimeya au hidede amine. Atu ka'i moganedi gina'alika amine o mena nagi ana vehimeya badi agaidiya ginahavaina, ada ka'i mali kaliva hinanagina digo, badi keke to'udo au adifaiweya mali kaliva vavinena hinamiyami.
ROM.7.5	Tuwaina keke Yaubada au taudeyao dibuda koyona givehimeyeda ana toveya, Yaubada yana vehimeya o yana hawata koyona ana nuwanuwa ita'italuvadigana agaideya gisilakahina be wowodeya gififaiwala ada guwada koyona kaseuseni-yo alika againe kalowoga. 
ROM.7.6	Vehimeya ana dibumuhiga keke adafaiweya fa'ina yogoyogonideyao kamiyami, atu tova adamoya Keliso buye ka'alika kadu yada koyona ana laufata Bana giwahina fa'ina, Yaubada yana vehimeya tuwaina agaideya gihavaina. E, ide yauyaugideyao kamimiyami be higa Yaubada againe kanahawahawahegeda. Keke eda tuwaina higa vehimeya tulina tulina buki againe hi'etoladina-ma amine Yaubada fa'ine kadafifaisewa. Au eda ivaguna kamuliyena be againe Alu'aluwa Mahalina gifaiwalaveleda-yo Yaubada fa'ina kafififaisewa.
ROM.7.8	Bana koyona ma hawata againe eda ginuhagana be italuvadiga ginasilakahina. Nuwanuwa koyona agaikuya gidadauda fa'ina, mena hawata italuvadiga fa'ina ganogalina againe nuwanuwa ita'italuvadigana tulina tulina ga'aya'ayaunena. Ka'i vehimeya o hawata keke gidadauda, kadu keke dewa koyona gadanuwenuweni. Au nuwanuwa koyona yana faiwala vaita keke. 
ROM.7.9+ROM.7.10	Tuwaina aimo Yaubada yana vehimeya keke gadahalamaneni ana toveya, gamiyami hagihagina. Tu muliya mena vehimeyai-nadi italuvadiga fa'ina ganogalina againe, nuwanuwa koyona agaikuya gifaiwala be alika ana eda againe galowoga. Yaubada nuwanuwana ganamiyami hagihagina fa'ina mena yana vehimeya ana hawatai-nadi gisena, tu hawata keke gada'itave'avini fa'ina yaku miya gikoyo be alika ana eda againe galowoga. 
ROM.7.11	Fa'ina bana koyona hawata againe eda ginuhagana be italuvadiga againe ginuwa'abiyeku, ada hawatai-nadi ana aiyawela againe koyona giluve'alikaku. 
ROM.7.12	Au hidede amine koyona gififaiwala fa'ina, gavaimi kananuwanuwa Yaubada yana vehimeya fa'ina? Me vehimeya ana nuwanuwa matatabuna gaitoma mahamahalina, ada vehimeya o hawata tulina tulina kadu gaitoma mahamahalina ada eda tunutunugina kadu miya hagihagina givehawaleda.
ROM.7.13	Gavaiyami? Ka'i vaita kadagahe kadagayo, “Mena gaitoma hagihagina againe iya alika ganuhagana?” Keke, keke-mo'a! Au koyona againe alika ganuhagana. Bana koyona vehimeya hagihagina givaina be yaku alika gifaisewana be higa yaku nuwanuwa koyona ana ita koyona ma kabu'avane ginayemu. Ada au ide Yaubada yana vehimeya kanahalamaneni-yo yada nuwanuwa koyona fa'ina kanagahe kanagayo, “Wona velemona yaku koyona ana ita koyo-mo'ena.”
ROM.7.14	Ide kahalamanena vehimeya Yaubada againe give'inuba, ada alu'aluwada yana miya hagihagina fa'ina vehimeya giveleda. Tu iya'eku ma kaliva wawowoku ada wowoku ana nuwanuwa amine gahuluhuluva be koyona againe gave'agetoga. 
ROM.7.15	Gavaimi yaku huluva keke gadahalamaneni. Fa'ina dewa hagihagina nuwanuwaku ma keke gadahuluvini, au dewa iya gavenikohiyena-ma gahuluhuluvina. 
ROM.7.16	Ka'i dewa keke nuwanuwaku ma gahuluvina amine, au vaita nuwakuya gadagahe gadagayo, “Yaubada yana vehimeya Mosese awane giyemu-ma vehimeya hagihagina.” 
ROM.7.17	Au keke vaita dewa keke nuwanuwaku ma iya tauku gadahuluvini, au nuwanuwa koyona agaikuya gidadauda-ma dewai-nadi gihuluvina. 
ROM.7.18	Iya gahalamanena keke tamo nuwanuwa yamumuna agaikuya higa dibuku koyona againe gidadauda. Fa'ina nuwanuwaku dewa hagihagina ganahuluvina tu gaga-wayoga, keke akufaiweya. 
ROM.7.19	Dewa hagihagina nuwanuwaku ganahuluvina-ma keke gadahuluvini. Au dewa koyona keke nuwanuwaku ganahuluvini, medema gahuluvina. 
ROM.7.20	Ka'i dewa keke nuwanuwaku tu gahuluvina digo, keke iya tauku gadahuluvini au bana nuwanuwa koyona agaikuya gidadauda-ma dewai-nadi gihuluvina.
ROM.7.21	Ma hidema ana nuwanuwa gavaiyami? Aku ayauna hidede amine higa ka'i iya nuwanuwaku dewa hagihagina ganahuluvina againe, dewa koyonaga akufaiweya. 
ROM.7.22	Nuwahinagekuya nuwanuwaku lakahina Yaubada yana vehimeya. 
ROM.7.23	Tu wowokuya nuwanuwa tulina ga'ayaunena, ada nuwanuwai-nadi koyona againe gitaiku tu mena nuwanuwa nuwakuya gidadauda-ma Yaubada yana vehimeya ana itave'avina againe gitaiku, au hive'asitaineku. Ada au nuwanuwa wowokuya gifaiwala-mo'a be koyona wowokuya gidadauda-ma giyogoku. 
ROM.7.24	Ho, yaku miya gikoyo-mo'a! Koyona wowokuya giyogoku be alika againe galowoga. Hakwadi hida alika ana wowo againe ginakibababaleku? 
ROM.7.25	Bana yada Kaiwabu Yesu Keliso aku Tokibababala ada Bana fa'ine Yaubada againe gavesiule, siule-mo'a!
ROM.7.25	Ma yaku gahe dobona hidede amine. Iya tauku nuwakuya Yaubada yana vehimeya againe gahawahegeku be gamuliyena. Nuwakuya Yaubada againe gahawahegeku nonogana dibuku koyona wowokuya gifaiwala-ma againe koyona yana vehimeyeya gahawahegeku be gamuliyena.
ROM.8.1	Tu Yesu Keliso yana alika againe yada koyona ana laufata giwahina fa'ina, ide gaveyao tova adamoya Yesu Keliso buye kave'atutamo'aida medema ada matahiwadi keke, keke-mo'a. 
ROM.8.2	Gavadi-yo ada matahiwadi keke? Me tuwaina koyona be alika ana abavehimeya againe yogoyogonideyao kamiyami, tu tova adamoya Yesu Keliso giyauda be Yaubada Alu'aluwana yana abavehimeya againe wayawaida ivaguna Bana againe give'inuba-ma kamimiyami. 
ROM.8.3+ROM.8.4	Kadu tuwaina dibuda koyona ana nuwanuwa ka'itave'avina fa'ina, Mosese yana vehimeya keke adafaiweya kadamuliyeni-yo vehimeyai-nadi anafaiweya gida'ihagihagiyeda. Tu tova adamoya Yaubada gi'ihagihagiyeda. Tauna Natuna gi'iveninisena ada ide kaliva koyodeyao ada nuya gi'osena be yada koyona ana aiyawela fa'ina gi'alika. Ma Mosese yana vehimeya ana nuwanuwa tunutunugina hidede amine, higa Yaubada tokoyona yadi koyona ginalaufata. Tu Yaubada Tauna Natuna wowone yada koyona gilaufata be higa koyona ana laufata ide agaideya ahe'i, mena vehimeya ana nuwanuwa tunutunugina ahe gilakayemu agaideya, ide gaveyao keke dibuda koyona ana nuwanuwa amine kadahuluhuluva au Yaubada Alu'aluwana yana nuwanuwa amine kahuluhuluva-ma kalivai-dana.
ROM.8.5	Gaveyao dibudi koyona ana nuwanuwa amine hihuluhuluva, medema dibudi koyona ana nuwanuwa againe nuwadi hisena. Atu gaveyao Yaubada Alu'aluwana yana nuwanuwa amine hihuluhuluva, medema Yaubada Alu'aluwana ana nuwanuwa againe nuwadi hisena. 
ROM.8.6	Ka'i dibuda koyona againe nuwada kanasena, alika kananuhagana. Ka'i Yaubada Alu'aluwana againe nuwada kanasena, wayawaida ivaguna kadu yada wa'aseniwalova kanamiyami. 
ROM.8.7	Fa'ina hai kaliva dibuna koyona ana nuwanuwa againe nuwana gisena, medema Yaubada givenibainena. Dibuna koyona ana nuwanuwa nuwana gi'abina fa'ina, bana Yaubada yana vehimeya keke gida'idibumuhigeni kadu keke anafaiweya gina'idibumuhigeni. 
ROM.8.8	Ada badi dibudi koyona givehimeyedi-ma keke-mo'a adifaiweya Yaubada nuwana hinakiveyamumuni.
ROM.8.10	Koyona fa'ina wowomi gina'alika, atu ka'i Keliso Tauna nuwahinagemiya gimimiyami, au Bana Alu'aluwana yawai-vagahimi givelemi, fa'ina Yaubada gisemi yegayegamiyao Bana matane. 
ROM.8.11	Ada ka'i Yaubada Yesu alikeya gisivemididina-ma Alu'aluwana Tauna nuwahinagemiya gimimiyami, au Bana Yaubadai-nadi kadu omi wowomi aimo gina'alika-ma ginakiveyawayawana. E, Bana Alu'aluwana Tauna nuwahinagemiya gimimiyami-ma yana faiwaleya ginasivemididimi.
ROM.8.12	Omi tobohiyakweyao yaku gahe Yaubada Alu'aluwana fa'ina wananuwenuwena. Gilubodada be Yaubada Alu'aluwana givehimeyeda amine kanahuluhuluva. Keke gidalubodada be dibuda koyona ana nuwanuwa amine kanahuluhuluva. 
ROM.8.13	Fa'ina ka'i dibumi koyona ana nuwanuwa amine wanahuluhuluva, au wana'alika. Atu ka'i Yaubada Alu'aluwana yana faiwala againe yami dewa koyodi wanaluve'alikadi, au wayawaimi ivaguna wanamiyami. 
ROM.8.14	Gaveyao Yaubada Alu'aluwana hivenovenogalena, medema Bana natuneyao. 
ROM.8.15	Tuwaina matauta againe wave'agetoga tu Yaubada Alu'aluwana givelemi keke vaita Bana gina'ivematauhimi be matauta againe wanave'agetoga-havagi. Au Yaubada Bana Alu'aluwana givelemi be Yaubada natuneyao watubuyemu. Ada Yaubada Alu'aluwana ide sa'eyana sa'eyana ada ayauna giveleda be kakova kagayo, “Baba, Kamaku.” 
ROM.8.16	Ide Yaubada natuneyao ma taudeyao ka'ayaunena ada Yaubada Alu'aluwana alu'aluwadeya gi'alakakila gigayo, “E, o Yaubada natuna.” 
ROM.8.17	Kadu'e ide Yaubada natuneyao fa'ina, aimo gavadi gavadi Yaubada badi natuneyao adi du'u fa'ina gisevehailena, medema kananuhagana, kadu gavadi gavadi Yaubada Keliso ana du'u fa'ina gisevehailena, medema ide Keliso buye kananuhagana. Gavaimi-yo Keliso ana du'u ide Bana buye kananuhagani? Me ka'i ve'umagigi Keliso ginuhagana-ma amine meda ide Bana buye kananuhagana, au kadu ide Bana buye kanakaiwabu.
ROM.8.19	E, ide Yaubada natuneyao Keliso buye kanakaiwabu, ada Yaubada yana aibubuna matatabudi nuwanuwadi lakahina Bana Yaubada badi natuneyao yadi wakikaiwabu gina'ivemogatalidi ada natuneyao adi ivemogatala fa'ina gaitoma moya'aidi i'ibubunidi hibodaboda. 
ROM.8.20	Boi tuwai-lokalokana Yaubada gaitoma moya'aidi i'ibubunidi fa'idiya gigayo, “Hida hima hinakoyo be hinave'iyohoyoho.” Keke taudiyao yadi nuwenuweya hidave'iyohoyoho, au babi koyona ana vita givaini-yo Yaubada givehimeya be gaitoma moya'aidi i'ibubunidi hive'iyohoyoho. Atu keke hidave'iyohoyoho-vagata. 
ROM.8.21	Tova adamoya gaitoma moya'aidi i'ibubunidi hikoyokoyo ada havahavaidi. Tu tova mulina Yaubada mena yadi dewa havahavaina ginadabana. Ide Yaubada natuneyao babi ana vita againe ginayauda be yada wakikaiwabu kanamiyamiya-vagata amine, meda Yaubada yana aibubuna matatabudi ginayaudi be yadi wakikaiwabu hinaduva-vagata.
ROM.8.22	Ide kahalamanena tuwai-lokalokana be hinunauwena tova adamoya gaitoma moya'aidi i'ibubunidi hiyawayawai'ohi, vaita kwamayoku yadi venatuna ana yawai'ohi amine. 
ROM.8.23	Atu keke gaitoma moya'aidi i'ibubunidiga hidayawayawai'ohi. Au kadu ide taudeyao Yaubada Alu'aluwana agaideya gihawahegena be againe gisetagoda-ma nuwahinagedeya kayawayawai'ohi lakahina tu Yaubada fa'ina kalulauboda kagayo, “Ho gava tova-yo Yaubada ana unuma agaidiya ginavega'auleda be Bana natuneyao wawowoda ivaguna kanamiyami?” 
ROM.8.24	Yaubada yada koyona agaidiya gikibababaleda ana toveya, ide kavebutu ada vega'aula ana unuma agaidiya be wowoda ivaguna ana nauhaga fa'ina kalulauboda. Ka'i tamo gavadi ahe kanuhagana-ma fa'ina aimo kalulauboda, medema keke velemo'ena lulauboda. Keke tamo hakwadi yana nuwanuwa sa'eyana ahe ginuhagana-ma fa'ina aimo ginalulauboda, fa'ina ahe ginuhagana. 
ROM.8.25	Atu ka'i yada nuwanuwa mena ada ihagihagi fa'ina aimo keke kadanuhagani-ma kalulubodena, au yada wa'atuvefa'ila kabodaboda.
ROM.8.26	Kadu'e ide nuwadeya kagakowakowa tu Alu'aluwa Mahalina giveluvelugada. Gavaimi gilubodada be kanave'o'ola ma keke kadahalamaneni, tu Alu'aluwa Mahalina nuwahinagedeya ve'o'ola toyogina gi'alaveleveleda, ana ayauna ma vaita yawai'ohi lakahina keke ana wahifufu. 
ROM.8.27	Bana Yaubada ide kaliva nuwada gi'itafolena-ma Alu'aluwa Mahalina yana nuwanuwa gihalamanena. Ada Alu'aluwa Mahalina gihalamanena gavaimi Yaubada nuwanuwana ginagugai. Medema fa'ina Alu'aluwa Mahalina giveluvelugada be ve'o'ola toyogina Yaubada yana nuwanuwa amine nuwahinagedeya gi'alaveleveleda.
ROM.8.29	Fa'ina gaveyao tuwai-lokalokana Yaubada givenuwadadane-vagahidi, medema kadu givegide-vagahidi be Natuna ana ita'ita amine hinavenuya be higa Bana tawadi kikaiwabu-mo'ena wai ginanagona tu badi taineyao moya'aidi Bana buye hinamiyami. 
ROM.8.30	Ada badi givegide-vagahidi ma kadu gikovadi. Ada badi gikovadi-ma kadu gisedi yegayegadiyao Bana matane. Ada badi gisedi yegayegadiyao Bana matane ma kadu yana kaiwabu giveledi be Bana buye hikaiwabu.
ROM.8.31	Hida Yaubada yana inuba ana nuwanuwa tulina tulina ide yana kaliva yana vevine fa'ideya kalukahihiyena. Gavaiyami? Yaubada ide gilulugolegoleda fa'ina, badi hivenibaineda-ma yadi faiwala gaitoma-kawowo keke-mo'a adifaiweya hinafaiwalahegeda. 
ROM.8.32	Yaubada Tauna Natuna keke gidanuwaloloneni, au moya'aida fa'ideya alikeya gihawahegena. Natuna gihawahegena fa'ina, kadu makewa abahawahega tulina tulina Bana buye ginaveleda. 
ROM.8.33	Ide Yaubada giluwafada be yana yo'ogaga agaidiya kaluku-ma hai ada tohawavekoyo? Yaubada ahe giseda yegayegadeyao Bana matane fa'ina, keke tamo hakwadi anafaiweya ginahawavekoyoyeda. 
ROM.8.34	E, keke tamo hakwadi koyona ana laufata againe anafaiweya ginahegeda, fa'ina Yesu Keliso ada laufata giwahi-yo gi'alika. E, kadu gimididi-havagi be Yaubada i'atagine gimimiyami tu kadu ide fa'ideya give'ove'o'ola. 
ROM.8.35	Keliso yana nuwanuwa agaideya lakahina, lakahi-mo'ena keke-mo'a ginahavaini. Gavadi ginalakayemu-yo Keliso nimane ginalemada? Keke, keke tamo. Ka'i vita tulina tulina agaideya ginalakayemu, ka'i ase'u'aulolo o ada kivekoyo kaliva nimadiya, o mafulauga o yada lifi keke, o abagilagi o luve'alika, ka'i mena vitai-dina agaideya hinalakayemu, au keke-mo'a Keliso nimane hinalemada. 
ROM.8.36	Mena vitai-dina fa'idiya kaliva sa'eyana Veyao Tuwaina ana bukiya gigahe gigayo,
ROM.8.36	Mala gilauna gina mala gibogi ime O ya yo'o fa'ina nuwanuwadi hinaluve'alikama.
ROM.8.36	Higahe higayo, Sifi kayogodi amine,
ROM.8.36	badi kanayogodi be kanaluve'alikadi.
ROM.8.37	Mena vitai-dina Keliso nimane keke-mo'a ginalemada. Au Bana'e ide agaideya Tauna gihawahegena amanadi gifaiwalaveleda-yo vitai-dina moya'aidi agaidiya kafaiwala-mo'a, e tofaiwalahega-mo'a kamimiyami. 
ROM.8.38+ROM.8.39	Fa'ina Yaubada ginuwanuwa lakahina ide agaideya yo yada Kaiwabu Yesu Keliso gi'iveninisena be ide fa'ideya gi'alika. E, Yaubada yana nuwanuwa agaideya lakahina, lakahi-mo'ena ada iya ganuwave'avina vaita keke tamo gavadi o keke tamo hakwadi Yaubada nimane anafaiweya ginalemada. Ka'i kana'alika o ka'i wayawaida kanamiyami, au Bana nimane kanamiyamiya-vagata. Badi lobama ana tovenuwa'ata o ka'i balauma o ka'i lobama hinafana ana tofaiwala keke-mo'a adifaiweya Yaubada nimane hinalemada. Kadu keke tamo gavadi tova adamoya gidadauda o aimo tova mulina ginalakayemu amanadi, kadu keke tamo gavadi wesei getane o gava dibune, e keke tamo gavadi gaitoma moya'aidi i'ibubunidi agaidiya Yaubada nimane ginalemada, keke keke-mo'a.
ROM.9.1	Siule tobohiyakweyao, yaku nuwanuwa sa'eyana ganalukahihiyena. Iya Keliso yana kaliva yaku gahe velemo'ena. Keke gadafwaya. Kadu Alu'aluwa Mahalina Tauna nuwahinagekuya gimimiyami-ma gi'alakakila be iya makewa gagahe velemo'ena ma nuwakuya ga'ayaunena. 
ROM.9.2+ROM.9.3	Gagahe velemo'ena badi tobohiyakweyao higa tauku yaku yo'o kalivai-dina fa'idiya ganuwanuwavita, ada yaku ase'u'aulolo keke ma'ita gidahavaini. Badi yaku yo'o kalivadi Yesu hikilowena fa'ina, aimo adi matahiwadi lakahina hinavaina be Keliso ginalugolohidi-yo abaga koyona againe hinamiyami. Tu ka'i iya tauku akufaiweya digo, adi matahiwadi iya gadavaina be Keliso gidalugolohiku-yo badi Yaubada buye hidamiyami hagihagina. 
ROM.9.4	Badi kalivai-dina adi egana miIsileli. Yadi yamumu tulina tulina ganalukahihiyena. Tuwai-mo'ena Yaubada bwanenediyao giluwafadi be Tauna yana yo'o gisedi ada gigahedi gigayo, “Omi'iyao be bwanenemiyao ganahawavenatunemi.” Badi agaidiya yana veyao gisedi. Badi agaidiya yana vehimeya gilakayemu. Badi Yaubada ana tafalolo velemo'ena hihalamanena ada manuwa-tafalolo againe Yaubada yana mahalina ve'akinamanamalina giseyemaunena be hi'itana. Badi Yaubada yana wonadabadaba yadi miya hagihagina fa'ina hivaina. 
ROM.9.5	Kaliva kikaiwabudiyao Abelahamo Aisake Isileli (kadu ana egana Yakobu) badi agaidiya hitubuyemu, kadu Bana Yaubada yana Tovegida Keliso babiya gihobu'ela ana toveya badi yo'oi-dina agaidiya gitubuyemu, Bana'e anafaiweya Yaubada gaitoma moya'aidi givehimeyedi-ma kalivai-nadi. Bana ana egana kanakilakahina tova inaga inaga keke ana abalauyabu. Ehe hidedemi.
ROM.9.6	Tu yaku yo'o kalivadi Yesu hikilowena ma kahihidi gayakahina fa'ina, keke vaita gadagahe higa Yaubada yana wonadabadaba miIsileli agaimeya keke gidalakayemu. Au gilakayemu fa'ina keke kaliva matatabudi bana kaliva kikaiwabuna ana egana Isileli againe hitubuyemu-ma Yaubada yana yo'o velemo'ena kalivadi. Au tufoidiga, higa keke tokilowa au tovetumagana. 
ROM.9.7	Kadu bana Abelahamo bwaneneneyao ma keke matatabudi Yaubada yana yo'o velemo'ena kalivadi. Fa'ina tuwai-mo'ena Yaubada keke Abelahamo natuneyao moya'aidi fa'idiya gidagahe au bana Aisake anakaibe fa'ine gigahe gigayo,
ROM.9.7	Bana natu Aisake kadu bwaneneneyao agaidiya a egana ginayemuyemu.
ROM.9.8	Mena gahe ana nuwanuwa ma keke Abelahamo natuneyao moya'aidi bana hagaline hitubuyemu-ma Yaubada yana yo'o kalivadi. Yaubada Abelahamo natuna sa'eyanaga higa Aisake fa'ine bana againe giwonadabadaba. Gaveyao Yaubada yana wonadabadaba guwana againe hitubuyemu, medema Yaubada yana yo'o kalivadi. 
ROM.9.9	Yana wonadabadaba ana gahegahe ma hidede amine. Gigayo,
ROM.9.9	Tova gayakahina-ma againe ganayewa'ela be Sela natuna kaliva ginavenatunena.
ROM.9.9	Au hidedemi Yaubada Aisake fa'ine giwonadabadaba be yana lauwafa giseyemaunena.
ROM.9.10	Kadu'e yana lauwafa ana aba'ita sa'eyana ma natuluga Libeka hivenatunedi, tomo'ainagona ana egana Iso kadu kwamaneya ana egana Yakobu. Badi natuluga tamadi au sa'eyana bana bwaneneda Aisake. 
ROM.9.11+ROM.9.12	Atu we'owe'o adi'iselu aimo keke hidatubuga kadu aimo keke dewa hagihagina o dewa koyona hidafaisewani tu Yaubada kwamayoku agaidiya gigahe gigayo,
ROM.9.11+ROM.9.12	Natumi ginamiditubuga-ma taina againe ginave'agetoga.
ROM.9.11+ROM.9.12	Yaubada hidedemi gigahe be higa yana lauwafa inubana ginaseyemaunena fa'ina. Natuluga aimo keke hidatubuga tu Tauna yana nuwenuweya kwamaneya giluwafana tu tomo'ainagona keke gidaluwafani. Yana lauwafa inubana ma keke kaliva yana dewa gida'italuveluveni-yo gidaluwafani, au Tauna yana nuwenuweya giluwafana. 
ROM.9.13	Meda anafaiweya Yaubada kaliva adi'iselu adi lauwafa fa'ina Veyao Tuwaina ana bukiya gigahe gigayo,
ROM.9.13	Bana Yakobu galuwafana tu bana Iso gakilowena.
ROM.9.14	Hida kagahe vaita Yaubada kaliva sa'eyana giluwafana tu sa'eyana gikilowena. Gavaimi kananuwanuwa? Ka'i kanagahe vaita Yaubada keke kaliva tunutunugina? Keke, keke-mo'a! 
ROM.9.15	Fa'ina tuwai-mo'ena Yaubada Mosese againe gigahe gigayo,
ROM.9.15	Gaveyao nuwanuwaku ganahinekalikaliyedi,
ROM.9.15	medema ganahinekalikaliyedi.
ROM.9.15	Ada gaveyao nuwanuwaku gananuwakabubuyedi,
ROM.9.15	medema gananuwakabubuyedi.
ROM.9.15	Au hidedemi Yaubada Veyao Tuwaina ana bukiya gigahe. 
ROM.9.16	Medema fa'ina kahalamanena Yaubada yana lauwafa inubana keke kaliva yana nuwanuwa o yana dewa, au Yaubada yana hinekalikali. 
ROM.9.17	Fa'ina Yaubada yana gahe sa'eyana Felo againe Veyao Tuwaina ana bukiya gidadauda gigayo,
ROM.9.17	Iya gakilakahi be miIdifita adi tokaiwabu umiyami be higa vita tulina tulina ganavele-ma agaidiya yaku faiwala ganaseyemaunena, kadu fafali moya'aina kalivai-dina valeya hinanogali-yo Iya Yaubada aku egana hinahalamanena fa'ina.
ROM.9.18	Yaubada hidedemi gigahe fa'ina kahalamanena gaveyao Bana nuwanuwana ginahinekalikaliyedi medema ginahinekalikaliyedi, ada gaveyao Bana nuwanuwana tagadi gina'ivekuluna medema tagadi gina'ivekuluna.
ROM.9.19	Tu kaliva sa'eyana agaimiya ginatoliyeku ginagayo, “Ka'i Yaubada kaliva tufoidi tagadi gi'ivekuluna, gavadi-yo yadi koyona fa'ina gidakeyedi? Ka'i tagakulu amine hinahuluva, au Yaubada yana nuwanuwa amine hinahuluva fa'ina Bana Tauna tagadi gi'ivekuluna.” 
ROM.9.20	Ada iya bonana ganafatana ganagayo, “Kumani, o vaita hakwa'adi yo Yaubada u'awafaseni?” Wa'ita, keke gidalubodani be avaeka ana to'aibubuna againe gina'awafata ginagayo, Gavadi-yo hidede amine ububuku? 
ROM.9.21	Mena maikawa ma to'aibubuna yana abavehimeya. Ka'i nuwanuwana digo, anafaiweya maikawa ana monuna sa'eyana againe avaeka luhei ginabubudi, sa'eyana ana wavaigau a'a ana abavetagova fa'ina, sa'eyana avaeka-kawowo yogo ana abavedodoga fa'ina.
ROM.9.22	Yaubada anafaiweya avaeka ana to'aibubuna. Bana kaliva gibubuda. Kaliva tufoidi yana ila'a guwana hinanuhagana, ada Tauna yana nuwenuweya gihawahegedi be agolaufofola ana eda againe hinanauna. Atu badi agaidiya keke gidamadulaufata au gi'atuvefa'iledi. Ka'i Yaubada nuwanuwana hidede amine ginahuluva be higa yana ila'a ginaseyemaunena kadu yana faiwala gina'ivemogatalina, au keke gidalubodami be wana'awafaseni. 
ROM.9.23+ROM.9.24	Meda kaliva tufoidi yana hinekalikali hinanuhagana, ada Tauna yana nuwenuweya givegide-vagahidi be kaiwabu ana eda againe hinanauna. Kadu gavadi-yo badi yana ila'a guwana hinanuhagana-ma gi'atuvefa'iledi? Me higa badi yana hinekalikali hinavaina-ma badi kalivai-dina adi agolaufofola hina'ita-yo hinagayo, “Yaubada yana kaiwabu gavatubuga!” Au hidede amine Yaubada yana kaiwabu badi agaidiya gina'ivemogatalina. Ada badi kalivai-dina ide'eyao Yaubada gikovada-ma kalivai-dana. Tufoida Isileli ana yo'o agaidiya katubuyemu tu tufoida yo'o tulidiyao agaidiya katubuyemu. 
ROM.9.25	Ada Yaubada kadu omi yo'o tulimiyao kalivai-mina gikovami ma bonana ana to'awatalatalaina ana egana Hoseya gi'alakakila. Tuwaina Hoseya Yaubada yana gahe omi yo'o tulimiyao kalivai-mina fa'imiya gi'etoladina be Veyao Tuwaina ana bukiya gidadauda gigayo,
ROM.9.25	Badi keke yaku yo'o miIsileli kalivai-dina ma ganakovadi ganagayo, “Omi yaku yo'o.”
ROM.9.25	Mena yo'o boi keke nuwanuwaku ma ganagahedi ganagayo, “Nuwanuwaku omi'iyao.”
ROM.9.26	“Omi keke yaku yo'o kalivai-mina,”
ROM.9.26	medede againe ganakovadi ganagayo,
ROM.9.26	“Omi Iya Yaubada Tomiya-vagata natukweyao.”
ROM.9.27+ROM.9.28	MiIsileli yadi yo'o kalivai-dina moya'ai-mo'edi taliya ana makama amine. Moya'ai-mo'edi nonogana keke moya'aidi au tufoidiga adi kibababala hinanuhagana. Fa'ina Kaiwabu agaidiya babiya ginamadulaufata, e ginalaufata-vagata.
ROM.9.29	Ka'i Kaiwabu Tofaiwala-mo'a ada hilafa tufoidi agaideya keke gidahawahegedi digo, badi miSodoma kadu miGomola hi'alika-'owoga amine meda ide moya'aida kada'alika-'owoga.
ROM.9.29	Hidede amine Aiseya yana gahe Veyao Tuwaina ana bukiya gidadauda.
ROM.9.30	Hida ada gahe ana nuwanuwa hidede amine. Badi yo'o tulidiyao kalivai-dina yadi yegayega Yaubada matane keke hidanuwenuweni lakahina tu Yaubada againe hivetumagana fa'ina, Bana gisedi yegayegadiyao Bana matane. 
ROM.9.31	Atu badi miIsileli Mosese yana vehimeya ana dibumuhiga hinuwenuwena lakahina, higa vaita medema fa'ina Yaubada gidasedi yegayegadiyao Bana matane. Tu yadi yegayega fa'ina higa-wayoga. 
ROM.9.32	Gavadi-yo yadi yegayega fa'ina higa-wayoga? Me keke yadi vetumagana Yaubada againe hidaseni, au vehimeya ana dibumuhiga againe hiluluve'avina vaita medema againe hinayegayega Yaubada matane. 
ROM.9.33	Bana Yesu Keliso yada yegayega ana eda tu Yesu hikilowena fa'ina Bana vaita ogola eda gilubodana-ma againe hitutumadumadu. Mena ogolai-nadi higa Yesu fa'ine Yaubada Veyao Tuwaina ana bukiya gigahe gigayo,
ROM.9.33	Wa'ita, yaku melala Saiyoni againe
ROM.9.33	ogola sa'eyana gasena,
ROM.9.33	ada ogolai-nadi againe kaliva
ROM.9.33	hinatutumadumadu kadu hinabe'ube'u.
ROM.9.33	Tu hai kaliva Bana againe ginavetumagana,
ROM.9.33	medema keke ginavetumagana-wayoga.
ROM.9.33	Au hidedemi Yaubada Yesu fa'ine gigahe.
ROM.10.1	Omi tobohiyakweyao Loma againe, yaku nuwanuwa keke kabi'ona yaku yo'o miIsileli adi kibababala hinanuhagana, ada medema fa'ina Yaubada againe gave'ove'o'ola. 
ROM.10.2	Badi Yaubada fa'ine hi'idibumuhiga ma iya akufaiweya gana'alakakila, tu yadi idibumuhiga keke nuwakaifolega againe gidave'inuba. 
ROM.10.3	Gavaiya'amine Yaubada kaliva gisedi yegayegadiyao Bana matane ma hifaniyena, hivaitana taudiyao Mosese yana vehimeya hi'i'idibumuhigena fa'ina hinayegayega Yaubada matane. Medema fa'ina keke Yaubada againe hidahawahegedi be Bana Tauna ginasedi yegayegadiyao Bana matane. 
ROM.10.4	Yesu Keliso Mosese yana vehimeya gitubutagona be vehimeyai-nadi ana abavehimeya gihavaina, higa vaita gaveyao Keliso againe hivetumagana, medema Yaubada gisedi yegayegadiyao Bana matane.
ROM.10.5	Tu miIsileli hinuwanuwa vaita vehimeya ana dibumuhiga againe Yaubada ginasedi yegayegadiyao Bana matane. Tuwai-mo'ena Mosese mena yegayega ana eda fa'ina gi'etoladina hidede amine. Gigayo, “Hai kaliva Yaubada yana vehimeya gi'idibumuhigena, medema yawaina ginanuhagana.” 
ROM.10.6+ROM.10.7	Tu kadu gahe sa'eyana vaita kaliva yada yegayega inubana Keliso ana vetumagana againe gigayo, “Keke nuwahinageniya unagahe unagayo, Hakwadi lobameya ginalaka be higa Keliso babiya gina'ihobuyeni? Hakwadi to'alika yadi abageya ginahobu be higa Keliso gina'ilakahini?” Keke medede amine unagahe fa'ina Keliso ahe gihobu'ela kadu alikeya ahe gimididi-havagi. 
ROM.10.8	Au hida gahe Veyao Tuwaina ana bukiya gidadauda gigayo,
ROM.10.8	Yaubada bonana liliniya gidadauda,
ROM.10.8	e ase'aseniya gidadauda kadu awaniya uyakayakahina.
ROM.10.8	Bonai-nadi ma venuwa'ata vetumagana fa'ina alulumamalena amanadi. 
ROM.10.9	Higa ka'i yo'o matadiya unahawavemogatala unagayo, Yesu yaku Kaiwabu, kadu ase'aseniya unavetumagana vaita Yaubada alikeya gisivemididina, au hidema fa'ina Yaubada ya koyona agaidiya ginakibababale. 
ROM.10.10	Fa'ina ase'asedeya kavetumaganeni-yo Yaubada giseda yegayegadeyao Bana matane, ada yo'o matadiya Yesu kahawavekaiwabuyeni-yo Yaubada yada koyona agaidiya gikibababaleda. 
ROM.10.11	Ada yada vetumagana Yesu againe fa'ina Veyao Tuwaina ana buki gigahe gigayo,
ROM.10.11	Keke tamo hakwadi Bana againe givetumagana-ma ginavetumagana-wayoga.
ROM.10.13	Meda anafaiweya Veyao Tuwaina ana buki gigahe gigayo,
ROM.10.13	Gaveyao moya'aidi Kaiwabu againe hinakova,
ROM.10.13	medema adi kibababala hinanuhagana.
ROM.10.14+ROM.10.15	Badi venuwa'ata yamumuna hi'aliyena-ma yadi ela gavayamumu!
ROM.10.16	Kaiwabu, ime ya kaliva O bona alumamalena,
ROM.10.16	tu keke moya'aidi hidavenogaleni.
ROM.10.17	Ada au kahalamanena kaliva yadi vetumagana yana yemu inubana ma au Yaubada yana venuwa'ata ana nogala againe. Ada Yaubada yana venuwa'ata ana nogala inubana au tolaumamala Keliso fa'ine hilulumamala.
ROM.10.18	Babi matatabuna hinunuwaliliugina be kaliva tolaumamala agodi hinogalina. E, yadi laumamala fafali moya'aina agaidiya give'aliyahega.
ROM.10.19	Omi miIsileli badi yo'o tulidiyao kalivai-dina fa'idiya
ROM.10.19	wagahe wagayo, Badi iyohoyoho au kwavakwavadiyao.
ROM.10.19	Tu Iya ganagaheyedi ganagayo, Badi yaku yo'o kalivai-dina. Medema fa'ina omi wanaga'uma'uma,
ROM.10.19	e yaku gahe fa'ina wana'ago'uga.
ROM.10.19	Hidede amine Yaubada gigahe be Mosese gi'etoladina. 
ROM.10.20	Tu muliya Aiseya Yaubada yana gahe toyogina keke yana wamatauta giyakahina yo'o tulidiyao fa'idiya be Veyao Tuwaina ana bukiya gidadauda gigayo,
ROM.10.20	Badi kaliva keke hidaleleku-ma aku halamana hivaina.
ROM.10.20	Badi kaliva keke hidave'o'oleku-ma agaidiya gahawavemogataleku.
ROM.10.21	Mala gilauna gina mala gibogi nimaku gatunena be gana'atugogodi tu tagadi kuluna, bonaku keke hidavenogaleni.
ROM.10.21	Hidede amine Yaubada gigahe be Aiseya gi'etoladina.
ROM.11.2	E, Yaubada yana yo'o tuwai-lokalokana givenuwadadane-vagahidi amanadi keke gidakilowedi. Yaubada bonana ana to'awatalatalaina ana egana Elaiya kahihina Veyao Tuwaina ana bukiya gidadauda-ma ma'i wahalamanena o ka'i keke? Buki ana bai sa'eyana againe Elaiya miIsileli gihawavekoyoyedi Yaubada matane. 
ROM.11.3	Elaiya gigahe-kawowo gigayo,
ROM.11.3	Kaiwabu, O bona ana to'awatalatalaina moya'aidi
ROM.11.3	hiluve'alikadi ada ya atudidiga hiluyawelidi.
ROM.11.3	Iya au akukaibe-mo'a ada nuwanuwadi hinaluve'alikaku.
ROM.11.4	Gavadi-yo hidedemi ugahe? Iya yaku kaliva seveni tausani (7,000) Tauku fa'ikuya gasevehailedi, higa badi keke yaubada kilumina ana egana Beli againe hida'odu'odu-ma kalivai-dina.
ROM.11.5	Meda anafaiweya tova adamoya miIsileli tufoidiga Yaubada yana nuwadoga fa'ina giluwafadi be yana kaliva himimiyami. 
ROM.11.6	Yaubada keke kaliva yadi huluva yamumuna fa'ina gidaluwafadi, au Tauna yana nuwadogeya giluwafadi. Ka'i Yaubada kaliva yadi huluva yamumuna gida'italuveluveni-yo gidaluwafadi digo, yana nuwadoga vaita dewa yamumuna fatana au keke nuwadoga velemo'ena.
ROM.11.7	Yaubada yana lauwafa gavaiyami ana nuwanuwa? MiIsileli yadi yegayega Yaubada matane hilelelena tu keke moya'aidi hidanuhagani. Au tufoidiga Yaubada giluwafadi-ma kalivai-dina hinuhagana. Tu velugadiyao tagadi gikulu-mo'a. 
ROM.11.8	Meda anafaiweya yadi tagakulu fa'ina Veyao Tuwaina ana buki gigahe gigayo,
ROM.11.8	Yaubada nuwadi gikivefanina be
ROM.11.8	keke adifaiweya hinanuwanuwahagihagi,
ROM.11.8	kadu keke adifaiweya hina'itahalamana.
ROM.11.8	Boi hidedemi hivebutu be gi'ela tova adamoya.
ROM.11.9+ROM.11.10	Yadi avemwamwala ana toveya Yaubada
ROM.11.9+ROM.11.10	agedi ginavebahina be hinabe'u.
ROM.11.9+ROM.11.10	Adi matahiwadi ginaveledi.
ROM.11.9+ROM.11.10	Matadi ginakahuna be keke hina'ita.
ROM.11.9+ROM.11.10	Vita tulina tulina ginasive'odu-vagahidi.
ROM.11.9+ROM.11.10	Au hidedemi Devida gigahe.
ROM.11.12	Badi miIsileli hikoyo be Keliso hikilowena fa'ina, fafali moya'aina kalivai-dina Yaubada yana nuwakabubu lakahina hinuhagana. Yaubada yana nuwakabubu badi miIsileli hinuhagababuna fa'ina, badi keke miYuda tu yo'o tulidiyao kalivai-dina Yaubada yana lokolokofou moya'aina hinuhagadi. Ka'i miIsileli yadi kilowa fa'ina mali yo'o Yaubada yana lokolokofou hinuhagadi, au aimo miIsileli moya'aidi Yaubada againe hinahagaviladi ana toveya, ide Yaubada yana kaliva moya'aida yana lokolokofou kananuhagadi-ma gavatubuga kadu gavavewaga!
ROM.11.13+ROM.11.14	Tu omi Loma againe wamimiyami-ma tufoimi keke miYuda tu yo'o tulimiyao kalivai-mina. Adamoya omi agaimiya ganagahe be wananogalina. Yesu Keliso givegideku be Bana loseyanina omi yo'o tulimiyao kalivai-mina agaimiya gi'iveniniseku. Mena yaku faisewa ga'ivelakahina be higa tauku yaku yo'o kalivai-dina omi ami kibababala ana nauhaga fa'ina hina'ahukwahukwa-yo tufoidi Yesu Keliso againe hinahagaviladi-yo kadu adi kibababala buye hinanuhagana. 
ROM.11.15	Wananuwanuwa Yaubada miIsileli gikilowedi againe fafali moya'aina kalivai-dina Yaubada buye hiveyao. Aimo tova mulina miIsileli hinahagaviladi be Yaubada yana yo'ogaga agaidiya ginavega'auledi againe, yadi miya gavayamumu! Au makewa'e yadi yewa vaita alikeya hinamididi-havagi be wayawaidi ivaguna hinamiyami.
ROM.11.16	Wa'ita, ka'i yami faha wa'aiyala be bavagu Yaubada againe wahawahegena, au vaita yami faha matatabuna Yaubada againe wadahawahegeni be Bana gidagayo, “Hida hima yaku faha.” Meda ka'i yami ai sa'eyana walamina fa'ina wanagahe wanagayo, “Medema Yaubada yana gaitoma,” au vaita dobona kadu laganina higa ai matatabuna Yaubada againe wadahawahegeni be Bana gidagayo, “Hida hima yaku ai.” Meda anafaiweya tuwai-mo'ena miIsileli bwanenediyao kikaiwabudiyao fa'idiya Yaubada gigahe gigayo, “Hida hima yaku kaliva,” fa'ina tova mulina bwanenediyao moya'aidi fa'idiya ginagahe ginagayo, “Hida hima yaku yo'o.”
ROM.11.17	Kadu abaluvefota sa'eyana ma miIsileli vaita ai melamelala ana egana olive amine, tu omi yo'o tulimiyao kalivai-mina vaita olive walawala'a amine. Yaubada mena ai melamelala laganina tufoidi giludobodi be gisedi, tu ai walawala'a laganina tufoidi gikuyadi digo gi'aliyedi be ai melamelala dobone gihavidi ada uyona givedamana be hitubulatuna. Ai walawala'a laganina ai melamelala uyona hiyuyuna be hififaiwala amine, meda Yaubada yana nuwadoga tulina tulina miIsileli giveledi-ma agaidiya omi yami faiwala wavaivaina. 
ROM.11.18	Badi miIsileli vaita ai laganina Yaubada giludobodi-ma keke wana'itatagotagodi. Wanogali! Ai laganina keke walamina gidave'ani, au walamina laganina give'adi. Omi ai walawala'a laganina miIsileli walamidiya yami faiwala wavaivaina fa'ina, keke-mo'a gidalubodami be wana'itatagotagodi. 
ROM.11.19	Atu omi wadagahe wadagayo, “Ika tu Yaubada miIsileli giludobohegedi be yadi abaga ime fa'imeya gisiunana.” 
ROM.11.20	Wagahe velemodi atu badi keke hidavetumagana fa'ina Yaubada giludobohegedi tu omi yami wavetumagana fa'ina wamimiyami. Keke wananuwanuwalaka, au taumiyao wana'itave'avimi be yami vetumagana keke wanahegeni. 
ROM.11.21	MiIsileli vaita ai melamelala lagani-mo'ena ma hikoyo againe, Yaubada keke gidayavadi. Ka'i omi vaita ai walawala'a laganina gihavimi-ma wanakoyo digo, keke-mo'a omi ginayavami.
ROM.11.23	Ada ka'i miIsileli hinahagaviladi-yo hinavetumagana amine o, Yaubada yana yo'ogaga agaidiya ginaseyewedi, fa'ina adi seyewa Bana ana tagalowalowa. 
ROM.11.24	Ada au omi yo'o tulimiyao kalivai-mina vaita ai walawala'a laganina Yaubada gikuyadi be ai melamelala againe gihavidi-yo hivetubulatuna-ma amine. Ai walawala'a laganina keke ihayana ai melamelala againe hinavetubulatuni. Tu badi miIsileli vaita ai melamelala laganina Yaubada giludobodi-ma au Yaubada ihayana taudiyao yadi ai againe ginahaviyewedi, fa'ina medema lagani-mo'ena.
ROM.11.25	Tu tobohiyakweyao, nuwanuwaku Yaubada yana vevai boi gisevauyena tu tova adamoya gihawavemogatalena-ma wanahalamanena, be higa keke wananuwanuwalaka vaita omi yo'o tulimiyao kalivai-mina badi miIsileli wadakaiwabuhegedi. Yaubada yana vevai sevasevauyana hidede amine. MiIsileli keke matatabudi hidatagakulu. Au tufoidi Yesu Keliso hivetumaganena. Tu badi hitagakulu-ma yadi tagakulu hinanunauwena tu omi yo'o tulimiyao kalivai-mina ami gavaiyehi tuwai-lokalokana Yaubada giluwafami-ma ami kilagalaga amine yana yo'ogaga agaidiya wanaluku-'owoga yo badi tagadi gina'afolena. 
ROM.11.26+ROM.11.27	Ada au medema tovai-nadi miIsileli adi yo'o matatabudi hinaluku-'owoga be adi kibababala hinanuhagana. Au hidedemi Yaubada yana vevai. Meda tuwaina Yaubada Veyao Tuwaina ana bukiya gigayo,
ROM.11.26+ROM.11.27	Yakobu bwaneneneyao adi Tokibababala
ROM.11.26+ROM.11.27	yadi melala lakahina Saiyoni againe
ROM.11.26+ROM.11.27	ginatubuyemu be nuwadi ganakiviviyeni-yo
ROM.11.26+ROM.11.27	yadi vekwaulauga ginahavaina.
ROM.11.26+ROM.11.27	Ada yadi nuwanuwa koyona ganavaihegena
ROM.11.26+ROM.11.27	be hidedemi yaku veyao agaidiya ganasena.
ROM.11.26+ROM.11.27	Hidedemi Yaubada gigahe miIsileli fa'idiya.
ROM.11.28+ROM.11.29	Tuwai-mo'ena Yaubada miIsileli bwanenediyao kikaiwabudiyao giluwafadi be gigahedi vaita badi'iyao kadu bwanenediyao buye ginanuwakabubuyedi. Ma badi miIsileli Yesu Keliso ana Venuwa'ata Yamumuna hikilowena fa'ina, badi au Yaubada nibaineyao. Ma yadi kilowa againe omi yo'o tulimiyao kalivai-mina ami kibababala ana eda gi'ayauna. Atu tuwai-mo'ena Yaubada miIsileli bwanenediyao kikaiwabudiyao giluwafadi fa'ina, Bana aimo ginuwanuwa lakahina miIsileli agaidiya. Yaubada yana lauwafa kadu yana nuwakabubu keke-mo'a ginavaiyeweni. 
ROM.11.30	Tuwaina omi yo'o tulimiyao kalivai-mina Yaubada wadibutoyogena tu tova adamoya badi miIsileli Yaubada hidibutoyogena fa'ina yami eda gi'ayauna be Yaubada yana hinekalikali wanuhagana. 
ROM.11.31	Meda anafaiweya omi yo'o tulimiyao kalivai-mina Yaubada yana hinekalikali wanuhagana fa'ina, tova adamoya badi miIsileli Yaubada hidibutoyogena higa vaita aimo badi omi buye Yaubada yana hinekalikali hinanuhagana. 
ROM.11.32	Fa'ina Yaubada kaliva moya'aida yada idibutoyoga fa'ina giseda yogoyogonideyao be higa moya'aida ginahinekalikaliyeda.
ROM.11.33	Yaubada yana nuwadoga gavadawana! Yana nuwahuya kadu yana halamana gavatubuga! Hakwa'adi yana nuwanuwa inubana anafaiweya ginahalamaneni? Au keke, keke tamo. Hakwa'adi yana faisewa tavagina anafaiweya gina'uyeni? Au keke, keke tamo. 
ROM.11.34+ROM.11.35	Meda Veyao Tuwaina ana buki gigahe gigayo,
ROM.11.34+ROM.11.35	Hakwadi Kaiwabu nuwana gihalamaneni?
ROM.11.34+ROM.11.35	Hakwadi Yaubada ana tokivetuvetunu?
ROM.11.34+ROM.11.35	Au keke, keke tamo.
ROM.11.34+ROM.11.35	Hakwadi tamo gavadi Yaubada givele-yo
ROM.11.34+ROM.11.35	Bana ginalaufata? Au keke, keke-mo'a.
ROM.12.2	Badi kaliva hida babi ana nuwanuwa amine hihuluhuluva-ma adi ita amine omi keke wananuwanuwa. Au wanahawahegemi be Yaubada nuwami ginakive'ivaguni-yo ami ita tulina amine wanavenuya. Ada Yaubada nuwami ginakive'ivaguni-yo amifaiweya yana nuwanuwa wanahalamanena, higa gavadi gilubodani kadu gavadi nuwana gina'ivedivedigagini kadu gavadi hagihagi-mo'ena Bana matane ma wanahalamanena.
ROM.12.4	Wa'ita, ide sa'eyana sa'eyana wowoda talaina moya'aina gidadauda, ada talaida tulina tulina yana faisewa tulina tulina. 
ROM.12.5	Meda anafaiweya ide Keliso yana kaliva yana vevine ma vaita Keliso wowona talaina. Ide au moya'aida tu Keliso buye kave'atutamo'aida fa'ina, ide Bana wowona sa'eyana kamimiyami. Ada kaliva wowona talaina tulina tulina buye give'ahavihavi amine ide Keliso wowona talaina buye kave'ahavihavi. 
ROM.12.6	Yaubada ide sa'eyana sa'eyana yana abavetala tulina tulina giveleda-yo ada vehimeya kavaina. Ada yada faiwala hami ana tubuga amine agaideya gifolakena, gilubodada be medede amine kanafifaisewa. Wa'ita, yana abavetala sa'eyana ma ka'i ada vehimeya vaita Alu'aluwa Mahalina yana venuwa'ata gitunevehabalutugida-ma kana'awatalatalainena, au gilubodada be yada vetumagana hami ana tubuga amine medemi kana'awatalatalainena. 
ROM.12.7	Kadu sa'eyana ma ka'i ada vehimeya vaita tovetumagana adi veluga, au gilubodada be tovetumagana adi veluga againe kanafifaisewa. Ka'i kaliva adi vehawala digo, gilubodada be kaliva adi vehawala againe kanafifaisewa. 
ROM.12.8	Kadu ka'i ada vehimeya vaita kaliva adi lau'age, au gilubodada be kaliva adi lau'age againe kanafifaisewa. Ka'i yada lokoloko ana folaka digo, gilubodada be yada wa'asehawahega kanafolafolaka. Ka'i kaliva adi itave'avina digo, gilubodada be yada wa'idibumuhiga kana'itave'avidi. Ka'i koyokoyo adi hinekalikali digo, gilubodada be yada wavemwamwala kanahinekalikaliyedi.
ROM.12.10	Omi Keliso yana yo'o agaidiya wavetobohiyana. Au buye wanave'ahawahawahega vaita tobohiyami velemo'ena amine. Tobohiyamiyao adi egana wanamadukilakahina vaita hidakaiwabuhegemi. 
ROM.12.11	Yami dibumuhiga againe keke wanawowologilogi. Au nuwami yana wagakahikahi Kaiwabu fa'ine wanafifaisewa. 
ROM.12.12	Aimo Yaubada omi fa'imiya gavaimi ginaga-ma fa'ina walulauboda. Mene yami walulauboda wamimiyami fa'ina, wanavemwamwala. Vita tulina tulina kaliva nimadiya wananuhagana againe, wana'atuvefa'ila. Yami ve'ove'o'ola againe wana'idibumuhiga. 
ROM.12.13	Hai Yaubada yana kaliva o yana vevine tamo gavadi againe hikali'uho, medema agaidiya wanafolakena. Wakawaka yami manuweya wanamaduvega'auledi.
ROM.12.15	Gaveyao hivemwavemwamwala, medema wanavemwamwalavaisedi. Gaveyao hitagitagi, medema wanatagivaisedi. 
ROM.12.16	Veyao againe wanamiyami yami nuwanuwa sa'eyana. Keke wananuwalaka au agetoga yana faisewa againe wanahawahegemi. Keke taumiyao nuwamiya wanakilakahimi vaita omi halamanimiyao.
ROM.12.18	Hami amifaiweya kukuya againe kaliva moya'aidi buye wanamiyami, au medede amine wanamiya. 
ROM.12.19	Omi tobohiyakweyao, kaliva yadi koyona keke wanalaufata. Au wanamiya tu ka'i Yaubada nuwanuwana amine o Bana ginalaufata. Meda tuwaina Yaubada Veyao Tuwaina ana bukiya gigahe gigayo,
ROM.12.19	Laufata yaku abavehimeya. Iya kaliva yadi koyona ganafatana.
ROM.12.19	Au hidedemi Kaiwabu gigahe. 
ROM.12.20	E, keke omi wanalaufata tu Veyao Tuwaina ana buki gigahe amine wanahuluva. Gigayo,
ROM.12.20	Ka'i ami tokivekoyo mafu gilauna, au wanave'ana.
ROM.12.20	Ka'i agona gitaina, bwai wanaveyuna.
ROM.12.20	Ka'i hidede amine wananuwakabubuyena,
ROM.12.20	au vaita wadalukufuwani be yana wowomumu ginayemu.
ROM.12.21	Keke tokivekoyo yadi koyona ginavehimeyemi higa vaita wanafatani. Au taumiyao yadi koyona wanavehimeyena be nuwakabubu againe wanaluvekwe'una.
ROM.13.2	Yaubada yada tovehimeya gisedi fa'ina, gaveyao kabemani yadi vehimeya hikilowena, medema kaliva yadi wa'abavehimeya Yaubada gisedi-ma hivekwageyedi. Ada badi hidede amine hihuluva-ma adi matahiwadi taudiyao hikovana. 
ROM.13.3	Fa'ina badi hihuluva yamumuna keke yadi tovehimeya agaidiya hinamatauta, au badi hihuluva koyona hinamatauta. Ka'i mene o nuwanuwa ya tovehimeya againe keke unamatauta? Au unahuluva yamumuna be bana ginahawaveyamumuye. 
ROM.13.4	Wa'ita, bana Yaubada yana tofaisewa be higa ami veluga fa'ina. Atu ka'i koyona wanafaisewana, au bana againe wanamatauta fa'ina abavehimeya keke gida'abi-kawowoni. Au anafaiweya matahiwadi ginavelemi. Bana'e Yaubada yana tofaisewa be higa yana ila'a guwana tovehimeyai-nadi nimane tokoyona hinanuhagana. 
ROM.13.5	Medema fa'ina gilubodami be yami tovehimeya bonadi wana'abina. E, bonadi wana'abina tu keke matahiwadi ana matautagaga fa'ina, au bona'abi gilubodami ma nuwamiya wa'ayaunena fa'ina, bonadi wana'abina.
ROM.13.6	Kadu'e hidema fa'ina yami takesi wanaseusena. Badi yami tovehimeya adi vehimeya tulina tulina hi'ita'itave'avina againe Yaubada yana faisewa hififaisewana fa'ina, takesi yaudi ana toveya yami takesi wanaseusena. 
ROM.13.7	Ada au kabemani ana kaliva koniselo tovehimeya tulina tulina gava vehimeya fa'ina hi'ela medemi wanaveledi. Ka'i takesi tulina tulina digo, takesi wanaveledi. Ka'i ve'amohimohina digo, wanave'amohimohinedi. Ka'i egana ana kailakata digo, adi egana wanakilakahina.
ROM.13.9	Tuwai-mo'ena Mosese Yaubada yana vehimeya teni gi'etoladina hidede amine. Keke una'udo keke unaluve'alika keke unakai'afu keke una'italauvadiga. Hida vehimeyai-dina kadu vehimeya velugadi matatabudi adi nuwanuwa vehimeya sa'eyana lakahina hinagene hidadauda, higa tauni unuwakabubuye amine tobohiyamomo unanuwakabubuyedi. 
ROM.13.10	Wa'ita hai kaliva tobohiyana ginanuwakabubuyena, medema keke tobohiyana ginakivekoyoni. Medema fa'ina ka'i tobohiyadeyao kananuwakabubuyedi, au Yaubada yana vehimeya kadu yana hawata matatabudi ka'itave'avi-'owodi.
ROM.13.11	Kadu'e meda tobohiyamiyao fa'idiya wanahawahawahega, fa'ina gava aituha againe wamimiyami ma wahalamanena. Boi Yesu Keliso againe kamidivetumagana ana toveya kanuwanuwa vaita yana yewa'ela ana tova giluveda'ufo. Mena aituhai-nadi kabisona ginalakayemu. E, ada Tokibababala yana yewa'ela ana tova giluveda'ufo-mo'a. Medema fa'ina aimo keke wanadauda. Au kaliva ahe hidauda be hi'enoviladi amine omi wanamidi be wanafaisewa. 
ROM.13.12	Kabisona bogi ginahavaina, kabisona mala ginalauna. Au uyuyu ana dewa againe kana'ilova be mahalina ana giyo kana'abina. 
ROM.13.13	Kanahuluhuluva hagihagina mahalina ana kaliva gilubodadi amine. Auwe fati ana gakahikahi kwavakwavana kadu vekwavakwava gufa laulaugina ana yu-fa'ila fa'ina. Auwe udo kadu dewa yamayamadadana. Auwe ve'amunumunuga kadu ga'uma'uma. 
ROM.13.14	Atu yada Kaiwabu Yesu Keliso againe wanavaigau. Ada dibumi koyona ana nuwanuwa ita'italuvadigadi wanaki'ilovedi be keke agaidiya wanahawahegemi.
ROM.14.2	Wa'ita, tovetumagana tufoidi hinuwanuwa vaita Yaubada gaitoma moya'aina gihawahegena be adifaiweya hina'au'ana, tu tufoidi Yesu Keliso ana vetumagana againe nuwadi keke gidamahali-mo'eni ma kevakeva fa'ina adi hawata hisena be a'agaga hi'au'ana. 
ROM.14.3	Gaveyao hinuwanuwa vaita Yaubada gaitoma moya'aina gihawahegena fa'ina hi'a'a-kawokawowo, medema keke gidalubodadi be tovetumagana hikudave'ove'o'owana-ma hina'itatagodi. Meda gaveyao hinuwanuwafani vaita Yaubada hawata tulina tulina gidaseni fa'ina hikudave'ove'o'owana, medema keke gidalubodadi be tovetumagana hi'a'a-kawokawowo ma hinahawavekoyoyedi. Fa'ina Yaubada to'a-kawokawowo kadu tokudave'o'owana yana yo'ogaga agaidiya ahe givega'auledi. 
ROM.14.4	O vaita hakwadi yo mali kaliva ana agetoga yana faisewa ka'i hagihagina o ka'i koyona unalagani? Au bana agetoga ka'i gifaisewa yamumuna o ka'i koyona ma ana tovehimeya anakaibe ginalagana. Ada tovetumagana makewa yana vetumagana againe ginamidi toyogina, fa'ina ana Tovehimeya ginafaiwalavelena be ginamidi toyogina.
ROM.14.5	Kadu'e wa'ita, tovetumagana tufoidi aiyeta sa'eyana fa'ina hinagahe hinagayo, “Hida hima aiyeta lakahina.” Tu tovetumagana tufoidi hinuwanuwa vaita aiyeta moya'aina Yaubada yana tova. Au gilubodana be kaliva sa'eyana sa'eyana gavaimi anafaiweya gidanuwanuwa-ma tauna tauna ginavehimeya. 
ROM.14.6	Hai kaliva sa'eyana ginagahe ginagayo, “Hida hima aiyeta lakahina,” medema nuwanuwana Kaiwabu ana egana ginakilakahina. Hai kaliva gi'a'a-kawokawowo, medema ginuwanuwa vaita Yaubada gaitoma moya'aina gihawahegena ada Bana againe givesivesiule-yo gi'au'a fa'ina Kaiwabu ana egana gikilakahina. Ada hai kaliva kevakeva o a'a tufona keke gida'u'ani, medema Yaubada againe givesivesiule-yo Kaiwabu ana egana gikilakahina. Medema fa'ina auwe awalava. 
ROM.14.7+ROM.14.8	Keke tamo hakwadi agaideya tauna yana miyami o tauna yana alika gidavehimeyeni. Ka'i wayawaida kanamiyami, au yada Kaiwabu againe kahawahawahegeda. Meda ka'i kana'alika, au yada Kaiwabu againe kahawahegeda. E, ka'i wayawaida kamimiyami o ka'i kana'alika, au ide Kaiwabu yana abavehimeya.
ROM.14.9	Hidema ana inuba Keliso gi'alika be gimididi-havagi, higa Bana'e ide tovetumagana gaveyao hi'alika kadu gaveyao aimo wayawaida kamimiyami-ma ginavehimeyeda. 
ROM.14.10	Bana Keliso ide tovetumagana moya'aida ada Tovehimeya. Mene o uvetovehimeya-yo tobohiya yana huluva ulagana? O vaita hakwadi yo tobohiya u'ita'itatagoni? Aimo tova mulina moya'aida Yaubada matane kanamidi be higa yada huluva fa'ina ginalagada. 
ROM.14.11	Meda aimo Yaubada yana laufata ana tova fa'ina Veyao Tuwaina ana buki gigahe gigayo,
ROM.14.11	Iya Kaiwabu gagahe. Iya Tomiya-vagata fa'ina,
ROM.14.11	yaku gahe velemo'ena. Kaliva moya'aidi Iya agaikuya
ROM.14.11	hina'ibo'ula-mo'a hinagayo, O'eni velemona Yaubada.
ROM.14.13	Tu Yaubada ada Tovehimeya fa'ina, tobohiyadeyao yadi dewa fa'ina keke kanalagadi vaita ide adi tovehimeya. Au taumiyao nuwamiya wanavehimeyemi hidede amine wanagayo, “Ka'i tobohiyaku yaku dewa gina'ita-yo nuwanuwa koyodi agaidiya ginalowoga o ka'i koyona againe ginabe'u, au dewai-nadi fa'ina ganahawataku.” 
ROM.14.14	Wa'ita, iya Kaiwabu Yesu buye ave'atutamo'aima-ma kalivai-kuna ganuwave'avina higa vaita keke tamo a'a digo a'a koyona, ka'i kevakeva digo kevakeva koyona. Atu ka'i tamo hakwadi ginanuwanuwa vaita a'a sa'eyana o kevakeva sa'eyana koyona, au bana fa'ine gaitomai-nadi gikoyo be keke gina'u'ani. 
ROM.14.15	Ka'i a'a o kevakeva sa'eyana vaita hawahawatana tobohiya matane ma una'ana be tobohiya gina'ita-yo kadu bana gina'ana tu muliya ase'asena gina'akolukoluna vaita ana hawata gidayawelini-yo vita ginanuhagana digo, mena ya dewa fa'ina aimo keke udanuwanuwa hagihagina tobohiya againe, au nuwana ukivevitana. Unogali, bana kalivai-nadi fa'ine Keliso gi'alika. Auwe, ya'a againe keke tobohiya koyona againe unavebe'uni be agolaufofola ginanuhagana. 
ROM.14.16	Taumiyao wana'itave'avimi be gava dewa gava dewa fa'ina omi wagahe wagayo, “Hidema dewa hagihagina,” medema mali kaliva hina'itani-yo keke hinahawavekoyoyeni. 
ROM.14.17	Ide Yaubada yana itave'avina againe kamimiyami be ase'asedeya givehivehimeya-ma ada vehimeya inubana keke a'a o ka'i bwai ana hawata. Medema gaitoma kabi'ona. Au gaitoma lakahina ma dewa yegayegana, aseniwalova, vemwamwala Alu'aluwa Mahalina againe give'inuba-ma gaitomai-dina. 
ROM.14.18	Ada gaveyao hidede amine Keliso againe hihawahawahegedi, medema Yaubada nuwana hikiveyamumuna kadu kaliva yadi hawaveyamumu hivaina.
ROM.14.20	Keke a'a o kevakeva vaita hawahawatana ana'a againe Yaubada yana faisewa tobohiyamiyao ase'asediya wanayawelini. Yaubada a'a kevakeva matatabuna gihawahegena, atu keke gidalubodami be a'a o kevakeva sa'eyana wana'ani-yo tobohiyami koyona againe wanavebe'uni. 
ROM.14.21	Gavadi gilubodami? Me ka'i gava kevakeva o gava oine againe o ka'i gavadi gavadi againe tobohiyami koyona againe wanavebe'una, au gilubodami be medema gaitomai-dina fa'idiya wanahawatami.
ROM.14.22	Hidema fa'ina kevakeva o oine o ka'i tabu tulina tulina gavaimi wanuwanuwa-ma omi'iyao tu Yaubada buye wanalukahihiyena. Keke mali tovetumagana agaidiya yami nuwanuwa wanahawavemogataleni. Hai kaliva tauna matane ginahuluva hagihagina tu muliya ana ayauna dewai-nadi fa'ina kadu hagihagina, medema yana vemwamwala gavatubuga! 
ROM.14.23	Atu hai kaliva a'a o kevakeva sa'eyana ana'a fa'ina ginuwa'amalakibo, Yaubada medema kalivai-nadi gihawavekoyoyena fa'ina yana'a keke vetumagana againe gidave'inuba. Ada gava dewa kahuluvina-ma keke vetumagana againe gidave'inuba, medema dewa koyona.
ROM.15.1	Ide gaveyao kavetumaganadona, gilubodada be badi tovetumagana Yesu Keliso ana vetumagana againe nuwadi aimo keke gidamahali-mo'eni ma kanavelugadi. Gavadi ide nuwanuwada ma keke kananuwenuweni. 
ROM.15.2	Gilubodada be ide sa'eyana sa'eyana gavadi tobohiyada nuwanuwana be yana yamumu fa'ina ma kananuwenuwena, higa vaita yana vetumagana againe kanakivetoyogina. 
ROM.15.3	Wa'ita, Keliso gavadi Tauna nuwanuwana ma keke gidanuwenuweni. Meda Veyao Tuwaina ana buki gigahe vaita Keliso Yaubada againe gidagahe gidagayo,
ROM.15.3	Kaliva O hi'ihawadamane tu yadi hawadamana Iya agaikuya gilakayemu.
ROM.15.3	Au hidede amine Keliso keke Tauna yana nuwanuwa gidanuwenuweni, au ihawadamana againe gihawahegena. 
ROM.15.4	Gahe moya'aina tuwai-mo'ena Yaubada yana kaliva Veyao Tuwaina ana bukiya hi'etoladina-ma ide ada kivetuvetunu fa'ina hi'etoladina, be higa yada wa'atuvefa'ila kadu yada wa'asevatu Yaubada yana bukiya give'inuba-ma againe Yaubada buye kanakaiwabu ana tova kanalulubodena fa'ina.
ROM.15.5+ROM.15.6	Ada au gave'o'olemi be Yaubada atuvefa'ila be asevatu giveleveleda-ma yami nuwanuwa sa'eyana ginavelemi. Seyaseya'aine wananuwanuwa tu Yesu Keliso tavagine wananauna be higa moya'aimi nuwami sa'eyana agomi sa'eyana Yaubada Bana yada Kaiwabu Yesu Keliso Tamana ma ana egana wanakilakahina.
ROM.15.7	Kadu'e ganagahe. Keliso givega'aulemi amine meda omi buye wanave'avegavega'aula be higa Yaubada ana egana wanakilakahina fa'ina. 
ROM.15.8	Wa'ita, Keliso gihobu'ela ada miYuda yama yo'o fa'imeya givetofaisewa higa vaita kanahalamanena Yaubada yana gahe au velemo'ena. Tuwai-mo'ena Yaubada bwanenemeyao kikaiwabudiyao agaidiya ime bwanenediyao ama ihagihagi fa'ina giwonadabadaba, ada au Keliso gihobu'ela be higa Yaubada gavaimi giwonadabadaba medemi ginalakayemu velemo'ena. 
ROM.15.9	Gihobu'ela be higa kadu yo'o tulidiyao kalivai-dina Yaubada yana hinekalikali fa'ina ana egana hinakilakahina. Meda Veyao Tuwaina ana buki gigahe vaita Keliso gidagahe gidagayo,
ROM.15.9	Hidema fa'ina yo'o tulidiyao hinafadiya
ROM.15.9	O ganahawadavadava,
ROM.15.9	kadu a egana ganakweliye-davadavana.
ROM.15.10	Omi yo'o tulimiyao kalivai-mina
ROM.15.10	badi Yaubada yana yo'o miYuda
ROM.15.10	buye wanavemwamwala.
ROM.15.11	Omi yo'o tulimiyao moya'aimi
ROM.15.11	Kaiwabu wanadavadavana.
ROM.15.11	Omi fafali moya'aina kalivai-mina
ROM.15.11	Bana'e wanakweli-davadavana.
ROM.15.12	Bana Devida tamana ana egana Yese
ROM.15.12	yana yo'o agaidiya kaliva ginatubuyemu.
ROM.15.12	Yaubada kalivai-nadi ginakilakahina
ROM.15.12	be yo'o tulidiyao ginavehimeyedi,
ROM.15.12	ada adi leme fa'ina Bana againe hinaluluve'avina.
ROM.15.12	Hidedemi Aiseya Yaubada yana wonadabadaba giyakahina.
ROM.15.14	Siule tobohiyakweyao Loma againe, iya tauku ganuwave'avina vaita omi nuwanuwa hagihagidi agaidiya wamaga kadu Yesu ana vetumagana againe wanuwahuya-mo'a ada amifaiweya buye wanave'akivetuvetunu. 
ROM.15.15+ROM.15.16	Atu hida leta againe nuwanuwa tufoidi fa'idiya galumatamata-mo'emi higa vaita nuwami ganatalafolena. Hidede amine galumatamatami, fa'ina Yaubada yana nuwadoga againe aku vehimeya giveleku be Yesu Keliso yana tofaisewa yo'o tulidiyao kalivai-dina agaidiya giseku. Iya abaveyao ana tofaisewa amine gafififaisewa be Yaubada yana Venuwa'ata Yamumuna galulumamalena. Abaveyao ana tofaisewa yomuyomu Yaubada matane hi'ali'aliyedi amine, meda iya yo'o tulidiyao kalivai-dina Yaubada againe ga'ali'aliyedi, higa vaita badi kalivai-dina Yaubada nuwana hinakiveyamumuna ada Alu'aluwa Mahalina yana faisewa againe mahamahalidiyao hinamiyami.
ROM.15.17	Tobohiyakweyao, Yesu Keliso gifaiwalaveleku fa'ina yaku faisewa Yaubada fa'ine gimadu ada medema fa'ina gagakahikahiku. 
ROM.15.18+ROM.15.19	E, keke ganawowomumu, au yaku faisewa fa'ina ganagahe-mo'emi. Tu keke yaku faiwala ganakilakahini. Au gavadi gavadi Keliso gifaiwalaveleku yo gafaisewana, medema ganalukahihiyena. Bana yana faiwala againe yo'o tulidiyao kalivai-dina ganuwa'abiyedi be Yaubada bonana hivenogalena. Yaku laumamala kadu yaku gugai agaidiya, abaveyaulowoga kadu aituha fifiwalana agaidiya, ada Alu'aluwa Mahalina yana faiwaleya Yaubada againe ganuwa'abiyedi. E, melala tulina tulina agaidiya Yelusalema be gina Ililikumu ana fafaliya ganunuwaliliuga Venuwa'ata Yamumuna Yesu Keliso fa'ine galumamalena be melalai-dina galuyabudi. 
ROM.15.20	Tova moya'aina yaku nuwanuwa sa'eyanaga hidede amine. Gava melala gava melala agaidiya Keliso keke hidahalamaneni, medede againe nuwanuwaku lakahina Venuwa'ata Yamumuna Keliso fa'ine ganalulumamalena, be higa keke mali tolaumamala yadi faisewa ganaluvefofoni. 
ROM.15.21	Au nuwanuwaku Veyao Tuwaina ana buki gigahe amine ganahuluva gigayo,
ROM.15.21	Gaveyao keke tamo hakwadi Bana fa'ine gidavenuwa'atadi, medema hina'itahalamanena.
ROM.15.21	Ada gaveyao Bana valeyana keke hidanogalini,
ROM.15.21	medema Bana fa'ine nuwadi ginamahalina.
ROM.15.21	Au mena gahe amine kaliva yauyoga agaidiya galulumamala.
ROM.15.22	Tu nuwanuwaku kaliva Yesu keliso valeyana keke hidanogalini-ma agaidiya ganalulumamala fa'ina, tova moya'aina yaku ela omi miLoma agaimiya givita. 
ROM.15.23+ROM.15.24	Atu tova hidevama hida fafali moya'aidi galuyabudi, ada malamala a gavaiyehi nuwanuwaku agaimiya gana'ela gana'itami fa'ina, gavevai be Sifeni ana fafaliya ganana againe omi agaimiya gananuve'abaga. Ganuwave'avina vaita yaku wavemwamwala iya omi buye kanamiyami-yo yakuna Sifeni againe yami veluga buye wana'atuhegeku. 
ROM.15.25	Tu tova adamoya Yelusalema againe gananauna be Yaubada yana kaliva yana vevine medede againe himimiyami-ma velekawowo adi veluga fa'ina gananauwena. 
ROM.15.26	Fa'ina tovetumagana adi yo'o Masedoniya kadu Akaiya adi fafali agaidiya yadi velekawowo badi Yaubada yana kaliva yana vevine Yelusalema againe ma yadi koyokoyo fa'idiya yadi wa'asehawahega hisena. 
ROM.15.27	Yadi wa'asehawahega hisena, ada makewa gilubodadi be mena miYuda koyokoyoi-dina hidavelugadi. Wa'ita, ide miYuda kana Yesu Keliso bonana yo'o tulidiyao kalivai-dina agaidiya kalumamalena. Ide yada laumamala againe badi keke miYuda ma alu'aluwadi yana eda kayauna be Yesu againe adi kibababala hinanuhagana fa'ina, gilubodadi be yadi mani againe ide miYuda yada koyokoyo wowodi hidanuwakabubuyena. 
ROM.15.28	Ada au hida faisewa ganaluyabuna, higa velekawowo matatabuna tovetumagana badi fa'idiya hisena-ma agaidiya ganavele-'owodi yo ganana Sifeni againe, ada yakuna againe agaimiya gananuve'abaga. 
ROM.15.29	Ada omi agaimiya gana'ela amine gahalamanena gana'ela be Keliso yana ihagihagi ganayemaunena be moya'aida velugai-nadi againe kanamaga.
ROM.15.31	Wanave'o'ola be Yaubada badi todibutoyoga Yudiya ana fafaliya himimiyami-ma agaidiya ginalugolegoleku. Kadu wanave'o'ola be Yaubada yana kaliva yana vevine Yelusalema againe himimiyami-ma velekawowo adi veluga fa'ina ganayemaunena ana toveya, keke hinakiloweni au yadi wanuwayamumu hinavaina. 
ROM.15.32	Ka'i hidedemi ginalakayemu be Yaubada ginahawahegeku amine o akufaiweya yaku wavemwamwala agaimiya ganalakayemu be buye kanamiyami-yo aku ayauna hagihagina gananuhagana. Au hidedemi wanave'o'oleku. 
ROM.15.33	Yaubada aseniwalova giveleveleda-ma agaimiya ginamiyami. Ehe hidedemi.
ROM.16.1	Tobohiyakweyao, nuwanuwaku wanahalamanena nouda Fibi kwamayoku hagihagina. Bana tovetumagana adi yo'o agaidiya Senikeliya againe givetonagona. 
ROM.16.2	Au mene Loma againe ginayemu-yo wanavega'aulena vaita bana noumi Kaiwabu yana yo'o agaidiya omi yana kaliva mahamahalimiyao gilubodami amine. Kadu gava leme againe nuwanuwana wanavelugana, medema wanavelena, fa'ina iya givelugaku kadu kaliva vevine moya'aidi givelugadi.
ROM.16.4	Badi yawaidi hihawahegena be iya fa'ikuya kabisona hina'alika. Nuwaku givesiule agaidiya. Keke iya'ekugaga, au tovetumagana adi yo'o moya'aidi badi keke miYuda tu yo'o tulidiyao kalivai-dina badi agaidiya buye nuwadi givesiule. 
ROM.16.5	Yaku nuwakabubu to'ekelesiya badi adi'iselu yadi manuweya hivagavaga'auta-ma agaidiya. Yaku nuwakabubu tobohiyanuwaku Efinito againe, bana Esiya ana fafali kalivana nagona Keliso againe gimidivetumagana.
ROM.16.6	Yaku nuwakabubu bana Meli againe, bana omi hinafamiya gifaisewa toyogina. 
ROM.16.7	Yaku nuwakabubu Adulonaiko kadu Yuniyasi agaidiya, badi yaku yo'o kalivadi boi iya badi buye deliya amiyami. Kadu badi kaliva hagihagidiyao afositolo matadiya ada badi Keliso againe himidihawahegedi tu iya muliya.
ROM.16.8	Yaku nuwakabubu Amifiliyato againe, bana tobohiyanuwaku Kaiwabu yana yo'o agaidiya. 
ROM.16.9	Yaku nuwakabubu Ebano againe, bana Keliso yana tofaisewa anafaiweya kadu ime'eyao. Kadu yaku nuwakabubu tobohiyanuwaku Sitakeso againe. 
ROM.16.10	Yaku nuwakabubu Afelesi againe, bana kaliva ka'italuveluveni-yo yana hawahega Keliso againe au toyogina ka'itana. Yaku nuwakabubu Alisitobulo yana yo'o kalivai-dina agaidiya.
ROM.16.11	Yaku nuwakabubu Helodiyona againe bana yaku yo'o kalivana. Yaku nuwakabubu Nasiso yana yo'o gaveyao Kaiwabu againe himiyave'avina-ma kalivai-dina agaidiya.
ROM.16.12	Yaku nuwakabubu Telaifina kadu Telaifosa agaidiya, badi vevine-dina Kaiwabu fa'ine hififaisewa toyogina. Yaku nuwakabubu nouku hagihagina Fesisi againe, bana kadu kwamayoku sa'eyana Kaiwabu fa'ine gifaisewa toyogina. 
ROM.16.13	Yaku nuwakabubu Lufasi againe, bana kalivai-nadi Kaiwabu ana tovetumagana hagihagi-mo'ena. Kadu yaku nuwakabubu Lufasi hinana agaidiya, badi kadu iya hihawavenatuneku.
ROM.16.14	Yaku nuwakabubu Asinikelito, Filegoni, Hemesa, Fateloba, Hemasa agaidiya kadu tobohiyadeyao badi kalivai-dina buye himimiyami-ma agaidiya. 
ROM.16.15	Yaku nuwakabubu Filologo kadu Yuliya agaidiya, kadu Neleyo nouna buye'i agaidiya, ada Olimufa kadu Yaubada yana kaliva yana vevine moya'aidi badi buye himimiyami-ma agaidiya.
ROM.16.18	Gaveyao medede amine hivehawala, medema keke yada Kaiwabu Keliso againe hidahawahegedi, au taudiyao wowodi ana nuwanuwa ita'italuvadigana agaidiya hihawahegedi. Yadi gahe digadigagina kadu yadi bonayafayafa againe kaliva fanifanidiyao hinuwa'abiyedi. 
ROM.16.19	Tu omi'iyao ma moya'aidi yami dibumuhiga Kaiwabu Keliso ana vehawala againe valeyami hinogalina. Hidema fa'ina omi fa'imiya gavemwamwala-mo'a. Atu nuwanuwaku dewa hagihagina againe wananuwahuya tu dewa koyona wanavekwavekwavena.
ROM.16.20	Bana Yaubada aseniwalova giveleveleda-ma Setani yana faiwala ginamadudabana be omi wanavagatagona. Yada Kaiwabu Yesu yana nuwadogeya wanamiyami.
ROM.16.22	Iya Tetiyo hida leta Folo fa'ine ga'etoladina-ma yaku lukafoi Kaiwabu ana eganeya.
ROM.16.23	[ 
ROM.16.24	Yada Kaiwabu Yesu Keliso yana nuwadogeya moya'aimi wanamiyami. Ehe hidedemi.]
ROM.16.27	E, Yaubada Bana anakaibe Tonuwahuya-mo'a ma ana egana kanakilakahina ada Yesu Keliso yana faisewa fa'ina yana kaiwabu ginaduva-vagata tova inaga inaga keke ana abalauyabu. Ehe hidedemi.
ROM.16.27	(Iya Folo bonaku)
1CO.1.1	Yo siule tobohiyakweyao moya'aimi Kolinita againe. Iya Folo Yaubada givegideku be gave'afositolo. E, Bana'e nuwanuwana iya Yesu Keliso yana kabu ganavaina fa'ina, Yesu Keliso yana afositolo adi maka giveleku. Iya'eku kadu tobohiyada Sosidenisi yama lukafoi omi agaimiya. 
1CO.1.2	Omi Yaubada yana yo'ogaga Kolinita againe yami leta a'etoladina be wana'itana. Omi higa Yaubada yana yo'ogaga fa'ina gisevehailemi be Yesu Keliso againe wahawahegemi, kadu givegidemi be Yesu Keliso yana kaliva mahamahalimiyao wanamiyami. Omi givegidemi kadu gaveyao moya'aidi fafali matatabudi agaidiya yada Kaiwabu Yesu Keliso ana egana hikikilakahina, medema omi buye givegidemi, ada Bana'e yadi Kaiwabu kadu yada Kaiwabu, ada yo'o au sa'eyana. 
1CO.1.3	Yaubada Tamada kadu Kaiwabu Yesu Keliso hinanuwadogemi ada ase'asemi hinakiveniwalovina.
1CO.1.5	Omi Keliso buye wave'atutamo'aimi fa'ina yana nuwakabubu moya'aina againe wamimiyami, ada au Bana ginuwadogemi fa'ina laumamala nuwa'abi'abina amine wagahegahe, kadu Yaubada yana nuwanuwa velemo'ena wahalamane-hagihagiyena. 
1CO.1.6	Yama hawavemogatala Keliso fa'ine ase'asemi gi'onana velemo'ena. 
1CO.1.7	Fa'ina keke tamo Alu'aluwa Mahalina yana abavetala againe wadakali'uho, au yana abavetala matatabuna againe wamimiyami tu yada Kaiwabu Yesu Keliso yana yewa'ela ana tova fa'ina walulauboda. 
1CO.1.8	Bana ginakivetoyogimi be higa Yesu ana vetumagana againe wana'atu'atuvefa'ila tu tova ana abalauyabu, ada au aimo yada Kaiwabu Yesu Keliso yana yewa'ela againe wanamiyami keke ami wavita. 
1CO.1.9	Hidede amine Yaubada ginakivetoyogimi fa'ina gikovami be Natuna yada Kaiwabu Yesu Keliso buye wanavevido. Ada Yaubada giwonadabadaba amine ginagugaiyena, fa'ina adafaiweya kanavetumaganena.
1CO.1.11+1CO.1.12	Tobohiyakweyao, vekwageya gayakahina fa'ina Keloi yadi yo'o kalivadi tufoidi buye wavekwavekwageya ma hivenuwa'ataku, higa gahe tulina tulina amine omi kaliva sa'eyana sa'eyana walulukahihi. Tufoimi wagahe wagayo, “Ime Folo yana kaliva.” Kadu tufoimi wagayo, “Ime Afolosi yana kaliva.” Kadu tufoimi wagayo, “Ime Fita yana kaliva.” Ada kadu tufoimi wagayo, “Ime Keliso yana kaliva.”
1CO.1.13	Gavadi-yo hidedemi wagahegahe? Keke Keliso Tauna gidalugologolohini vaita yana yo'o tulina tulina. Iya Folo keke kelose againe gadalaka-yo omi fa'imiya gada'alika. Keke iya Folo aku eganeya wadabafitaiso. Keke, keke-mo'a. (Keliso omi fa'imiya gi'alika. Keliso ana eganeya wabafitaiso. Fa'ina omi Keliso yana yo'o, keke iya yaku yo'o.) 
1CO.1.14	Iya Yaubada againe gavesiule fa'ina keke tamo hakwadi agaimiya gadakivebafitaisoye, au yami yo'o kalivadi adi'iseluga gakivebafitaisoyedi, higa Kelisifo ada Gaiyasi. 
1CO.1.15	Hidema fa'ina keke tamo hakwadi agaimiya afaiweya unagahe vaita aku eganeya gadakivebafitaisoye be aku tomuliya fa'ina. 
1CO.1.16	A, sa'eyana nuwaku gi'afolena, higa Sitefanasi kadu ana yo'o buye gakivebafitaisoyedi, tu kadu ka'i tamo hakwadi velugana gakivebafitaisoyena tu nuwaku giulu. 
1CO.1.17	Keke kaliva ganakivebafitaisoyedi fa'ina, Keliso gida'iveniniseku. Au gi'iveniniseku be Venuwa'ata Yamumuna ganalumamalena. E, Keliso yana alika kelose againe kaliva fa'ideya ma galulumamalena. Keke tomiyababi yadi laumamala nuwa'abi'abina amine gadalulumamaleni. Ka'i tomiyababi yadi laumamala nuwa'abi'abina amine gadalumamalena digo, Keliso yana alika kelose againe ana nuwanuwa keke ase'asemi gida'onani, au vaita gahe-kawowo wadanogalini.
1CO.1.19	Wa'ita, Yaubada Veyao Tuwaina ana bukiya tonuwahuya adi egana bwavibwavina fa'idiya gigahe gigayo,
1CO.1.19	Hida babi ana tonuwahuya yadi nuwahuya ganayawelina.
1CO.1.19	Hida babi ana tohalamana yadi halamana ganakive'iyohoyohona.
1CO.1.20	Hai tohalamana-mo'edi? Tonuwahuya hai yadi nuwahuya? Hai tova hidevama ana tolaumamala nuwa'abi'abidiyao? Tomiyababi keke tamo yadi nuwahuya. Yadi nuwahuya vaita iyohoyoho ma Yaubada giseyemaunena. 
1CO.1.21	Yaubada Tonuwahuya-mo'a givehimeya be hida babi ana tonuwahuya keke taudiyao yadi nuwahuya againe Yaubada hinahalamaneni. Venuwa'ata ime alulumamalena-ma vaita iyohoyoho badi matadiya tu Yaubada givehimeya be gaveyao hida venuwa'ata hinavetumaganena, medema ginakibababaledi. 
1CO.1.22	Badi miYuda ma nuwanuwadi nagona tamo iya'iyaya hina'itani-yo muliya venuwa'atai-nadi hinavetumaganena. Ada miGilika higa yo'o tulidiyao kalivai-dina ma nuwanuwadi laumamala nuwanuwahuyana hinanogalini-yo hinavetumaganena. 
1CO.1.23	Tu ime'eyao ma Keliso yana alika kelose againe ide fa'ideya ma alulumamalena. MiYuda hivaitana Keliso ginanagoyedi tu yama laumamala Keliso yana alika fa'ina hinogalina againe hi'ago'uga. Ada badi yo'o tulidiyao ma yama laumamala Keliso yana alika keloseya hinogalina againe, hivelaiga higayo, “Mema iyohoyoho gahe-kawowo.” 
1CO.1.24	Tu ide gaveyao ma Yaubada gikovada be yana yo'ogaga agaidiya giseda, tufoida miYuda tufoida yo'o tulidiyao kalivai-dina, medema Keliso ka'itahalamanena higa Bana'e Yaubada yana faiwala kadu yana nuwahuya. 
1CO.1.25	Kaliva hivaitana Yaubada kwavakwavana fa'ina yana vehimeya againe Natuna gi'alika, tu hida Yaubada vaita yana vekwavakwava ma kaliva yadi nuwahuya gitubuhegena, kadu kaliva hivaitana Bana kowakowana tu yana gakowakowa kaliva yadi faiwala gitubuhegena.
1CO.1.27	Tu Yaubada Tauna badi fanifanidiyao tomiyababi matadiya giluwafadi be tonuwahuya ginakivewowomumudi. Kadu badi kowakowadiyao kaliva matadiya Yaubada giluwafadi be tofaiwala ginakivewowomumudi. 
1CO.1.28	Kadu badi koyokoyo'avadiyao ada badi'iyao tomiyababi hivekiwogedi-ma Yaubada giluwafadi. E, badi hihawave'iyohoyohoyedi amanadi Yaubada giluwafadi be gaitoma kikaiwabuna tomiyababi matadiya ginaluyaweyawelina fa'ina. 
1CO.1.29	Hidede amine Yaubada fanifanidiyao adi loi giluve'udi be keke tamo hakwadi anafaiweya ginagakahikahini Bana matane. 
1CO.1.30	Tu omi'iyao ma kadu Yaubada yana vehimeya againe Yesu Keliso buye wave'atutamo'aimi. Yaubada Keliso gi'iveninisena be nuwada ginakifolefolena, ada yana nuwahuya kanahalamanena fa'ina. E, Bana'e yada koyona ana aba'aiyawela ana eda gifaisewana be ide yegayegadeyao Yaubada matane kamimiyami, ada yada koyona fatana Tauna gisena be gitutuvehobuda. 
1CO.1.31	Gaitoma hagihagina moya'aina inubana Keliso againe fa'ina, Yaubada Veyao Tuwaina ana bukiya gigahe amine kanahuluva gigayo,
1CO.1.31	Hai kaliva nuwanuwana gakahikahi, medema keke tauna ana egana ginakikilakahini. Au gilubodana be Kaiwabu ginagakahikahiyena.
1CO.2.2	Nuwahinagekuya gavehimeyeku higa vaita keke tamo gavana fa'ina gadanuwanuwa tu Yesu Keliso anakaibe gadalukahihiyena, higa yana alika keloseya fa'ina gadalulumamala. 
1CO.2.3	Fa'ina omi agaimiya ga'ela ana toveya keke yaku wafaiwala gada'ela, tu yaku wamatauta yaku wa'asehawahega ga'ela. 
1CO.2.4	Ada keke hifufu nuwa'abi'abina o ka'i gahe nuwanuwahuyana amine gadalulaumamala o gadavehavehawala keke. Alu'aluwa Mahalina gifaiwalaveleku be yaku laumamala gifaiwala-yo ase'asemi gi'onana. 
1CO.2.5	Alu'aluwa Mahalina yana faiwala againe galumamala be yami vetumagana keke tomiyababi yadi nuwahuya againe ginave'inuba, au Yaubada yana faiwala againe ginave'inuba.
1CO.2.6	Atu gahe nuwanuwahuyana sa'eyana galulukahihiyena. Badi Yesu ana vetumagana againe hive'asevatu-ma agaidiya mena gahe nuwanuwahuyana galulukahihiyena. Gahe-nadi ma keke vaita tomiyababi tova hidevama himimiyami-ma yadi nuwahuya amine, o ka'i yadi tovehimeya yadi nuwahuya amine, keke. Fa'ina badi tovehimeyai-dina adi egana gihavahavaina. 
1CO.2.7	Gahe nuwanuwahuyana iya galulukahihiyena-ma Yaubada yana nuwahinage, higa yana nuwahuya nuwahinagene gidadauda amanadi. Mena yana nuwahuya ma sevasevauyana, ada kadu boi tuwai-mo'ena hida babi aimo keke gidabubuni ana toveya givevai be yana nuwahuya againe ide tovetumagana Bana amine kanakikaiwabu fa'ina. 
1CO.2.8	Tomiyababi tova hidevama himimiyami-ma yadi tovehimeya hida Yaubada yana nuwahuya hifaniyena. Ka'i hidahalamanena digo, Tokaiwabu-mo'a keke kelose againe hidatutuvefoseni. 
1CO.2.9	Tu iya gavehavehawala Veyao Tuwaina ana buki gigahe amine gigayo,
1CO.2.9	Gavadi gavadi keke tamo hakwadi gida'itadi o ka'i gidanogalidi, gavadi gavadi keke tamo hakwadi tauna nuwane gidanuwenuwedi, medema gaitoma yamumudi Yaubada gikidewedewedi badi yadi nuwanuwa Bana againe hisena-ma fa'idiya.
1CO.2.10	Hida gaitomai-dina sevasevauyadi tu Yaubada Alu'aluwana gi'iveninisena be ide tovetumagana agaideya gihawavemogataledi. Fa'ina Alu'aluwa Mahalina gaitoma moya'aina ana nuwanuwa gi'itahalamanena. E, kadu Yaubada Tauna yana nuwahinage gihalamane-'owona. 
1CO.2.11	Kaliva ma yana nuwahinage keke kadahalamaneni, au bana tauna alu'aluwana anakaibe gihalamanena. Meda anafaiweya Yaubada yana nuwahinage keke kadahalamaneni, au Yaubada Alu'aluwana anakaibe yana nuwahinage gihalamanena. 
1CO.2.12	Yaubada keke hida babi ana nuwanuwa gidaveleda. Tauna Alu'aluwana ide tovetumagana agaideya gi'iveninisena be yana nuwanuwa fa'ina ginakivetuvetunuda, ada Yaubada yana abavetala moya'aina ide agaideya kana'itahalamanena fa'ina. 
1CO.2.13	Ada au mena Yaubada yana nuwanuwa nuwanuwahuyana alulumamalena. Yama hifufu inubana keke kaliva yadi nuwahuya againe au Alu'aluwa Mahalina againe, ada Bana gikivetuvetunuma amine alulumamala. Hai kaliva nuwahinagediya Alu'aluwa Mahalina Tauna gimimiyami, medema Alu'aluwa Mahalina yana nuwanuwa fa'ina akivetuvetunudi.
1CO.2.15	Hai kaliva nuwahinagene Alu'aluwa Mahalina Tauna gimimiyami, medema gaitoma moya'aina inubana fa'ina anafaiweya gina'itanuwanuwa, ka'i Yaubada againe o ka'i hida babi againe ma anafaiweya gina'itahalamanena. Atu bana kaliva nuwahinagene Alu'aluwa Mahalina Tauna keke gidamiyami, medema keke anafaiweya bana wa'Alu'aluwa Mahalina gina'itanuwenuweni au yana nuwanuwa gifaniyena. 
1CO.2.16	Mena itanuwanuwa keke anafata ma Veyao Tuwaina ana buki givehawaleda gigayo,
1CO.2.16	Hakwa'adi Kaiwabu nuwana gihalamaneni-yo anafaiweya ginakivetuvetununi? Keke tamo.
1CO.2.16	Tu ime'eyao ma Keliso nuwana gisevedamana agaimeya be Bana ginuwanuwa amine meda anafaiweya ime anuwanuwa. Fa'ina badi keke wa'Alu'aluwa Mahalina amine yo nuwama hidahalamaneni-yo adifaiweya hinakivetuvetunuma.
1CO.3.2	Huhu fwefweya hihuhuna-ma meda anafaiweya yaku laumamala omi agaimiya. Keke a'a o'olina lakahidiyao hi'au'ana-ma amine Yaubada yana nuwahinage yaku laumamala againe gadave'ami, fa'ina keke amifata. Kadu tova adamoya a'a o'olina keke amifata. 
1CO.3.3	Omi aimo babi ana nuwanuwa amine wahuluhuluva. Wa'itami, aimo wagaga'uma'uma kadu buye wavekwavekwageya fa'ina makewa'e babi ana nuwanuwa amine wahuluhuluva. E, badi Yaubada keke hidahalamaneni-ma amine wadedewadewa. 
1CO.3.4	Mena dewa sa'eyana ma tufoimi wagayo, “Iya Folo yana kaliva,” kadu tufoimi wagayo, “Iya Afolosi yana kaliva.” Hida huluvai-nadi badi Yaubada keke hidahalamaneni-ma yadi huluva amine.
1CO.3.5	Bana mena Afolosi vaita hakwa'adi? Iya Folo vaita hakwa'adi-yo fa'imeya wavekwavekwageya? Ime kaliva kabi'omeyao, ama egana tofaisewa ada gavaimi faisewa sa'eyana sa'eyana Kaiwabu givehimeyema, medede amine afifaisewa. Ime omi hinafamiya afaisewa fa'ina, Kaiwabu againe wavetumagana. 
1CO.3.6	Wa'ita, yama faisewa vaita faha amine. Iya otova ase'asemiya gafahana, bana Afolosi yana kivetuvetunu againe faha gi'ita'itave'avina tu bana Yaubada anakaibe a'a gikivetubugina. 
1CO.3.7	Fa'ina bana otova ana tofaha kadu faha ana to'itave'avina badi keke kikaiwabudiyao. Bana Yaubada anakaibe kikaiwabuna fa'ina Bana a'a gikivetubugina. 
1CO.3.8	Bana otova ana tofaha kadu faha ana to'itave'avina yadi kaiwabu leleleya. Kaliva sa'eyana sa'eyana yadi faisewa amine Yaubada adi laufata ginaveledi. 
1CO.3.9	Meda ime ama'iselu Yaubada yana tofaisewa Bana buye afififaisewa. Vaita Yaubada yana faha omi'iyao. Kadu vaita Yaubada yana manuwa'iyogoyogona omi'iyao.
1CO.3.10	Tu Yaubada yana manuwa'iyogoyogona fa'ina aku vehimeya giveleku be yana veluga againe omi yana manuwa ami aiyogona gavebutuna. Iya gamidilumamalemi higa vaita to'aiyogona halamanina amine manuwa ana ogola gakivemididina tu mali kaliva yadi vehawala againe lumalumana hiyogoyogona. Omi tovehawala wana'itave'avimi be vehawala vaita yowana o'olina againe manuwa wanayogo-hagihagiyena. 
1CO.3.11	Bana mena holili'abi ma ahe gakivemididina higa Yesu Keliso au yami vetumagana luluna. Keke tamo hakwadi mali holili'abi anafaiweya ginakivemididini. Yaubada yana manuwa ana holili'abi au sa'eyanaga, higa Yesu Keliso. 
1CO.3.12	Badi Yaubada bonana ana tovehawala vaita manuwa ana to'aiyogona amine. Tufoidi yadi vehawala againe vaita kasikasi, tutuwana, kainumula againe manuwa hidayogoyogoni. Tufoidi ma vaita mulumulu, dikwadikwa, mobo againe hidayogoyogoni. 
1CO.3.13	Aimo vedewayauga ana tova kaliva moya'aida yada faisewa gina'ivemogatalina be yamumuna o ka'i koyona amine moya'aidi hina'itana. Fa'ina vedewayauga ana toveya ai'ala'alata yada faisewa gina'alahiluvaluvana, ka'i o'olina o fwalelena amine kayogona. 
1CO.3.14	Hai kaliva yana vehawala tunutunugina ma ai'ala'alata mena yana iyogoyogona gina'ala'unaunana medema ana laufata ginavaina. 
1CO.3.15	Tu hai kaliva yana iyogoyogona gina'ala-'owona medema yana faisewa ginayawowola, ada keke laufata ginavaini. Tu bana tauna keke ginabwavi, au kaliva lokoloko manuwa gi'ala'alahina againe hiluluvemauga amine, Yaubada bana kalivai-nadi ginalugolegolena.
1CO.3.17	Ka'i tamo hakwadi Yaubada yana manuwa ginakivekoyona digo, Yaubada bana kalivai-nadi ginaluyawelina. Fa'ina Yaubada yana manuwa au abaga sevesevehailana, ada omi'iyao Bana yana manuwa.
1CO.3.18	Keke taumiyao agaimiya wanave'alololo. Ka'i tamo hakwadi omi tovetumagana agaimiya unuwanuwa vaita o tonuwahuya, au tomiyababi matadiya udavekwavakwava-yo Yaubada matane udavetonuwahuya. 
1CO.3.19	Fa'ina tomiyababi Yaubada keke hidahalamaneni-ma yadi nuwahuya vaita iyohoyoho amine Yaubada matane. E, Veyao Tuwaina ana buki gigahe amine gigayo,
1CO.3.19	Babi ana tonuwahuya aikaunuwanuwadiyao nonogana Yaubada agedi givebahina be yadi nuwahuya vaita iyohoyoho amine ginaseyemaunena.
1CO.3.20	Kaiwabu tonuwahuya yadi nuwanuwa gihalamane-'owona, higa mema yogo ma gaitoma-kawowo.
1CO.3.21	Yaubada babi ana tonuwahuya fa'idiya hidedemi gigahe fa'ina, keke tamo hakwadi agaimiya kaliva adi egana unayakahini vaita fa'idiya una'alatutula. Wa'ita, gaitoma moya'aina au mema yami gaitoma, 
1CO.3.22	higa iya Folo ada badi Afolosi be Fita, kadu hida babi ana gaitoma, kadu yawaimi ana aiyeta, kadu alika ana tova, kadu gaitoma moya'aina tova adamoya gidadauda amanadi, kadu gaitoma moya'aina aimo tova mulina ginalakayemu amanadi. E, mena gaitoma moya'aina omi yami gaitoma, be ami veluga fa'ina. 
1CO.3.23	Tu omi'iyao ma Keliso yana gaitoma, ada kadu Keliso Yaubada yana gaitoma.
1CO.4.1	Tu ime yami tovehawala ma fa'imeya ka'i gavaimi wananuwanuwa? Wananuwanuwa vaita ime Keliso yana tofaisewa kadu Yaubada yana nuwanuwa sevasevauyana ana to'itave'avina, higa yana nuwanuwa fa'ina anakivetuvetunumi. 
1CO.4.2	Omi wahalamanena hai kaliva to'itave'avina yadi faisewa gi'abina, medema gilubodana be yana wa'idibumuhiga ana vehimeya gida'itave'avina. 
1CO.4.3	Kaiwabu anakaibe yaku faisewa yamumuna o koyona ma ginalagana. Ka'i omi tovetumagana wanalagaku o ka'i vedewayauga amine kaliva hina'itanuwenuweku o, keke hidema fa'ina gadanuwanuwa lakahina. Kadu keke tauku gadalagaku. 
1CO.4.4	Keke tamo yaku faisewa ana koyona fa'ina vita ase'asekuya gada'ayauneni, tu hidedemi ga'ayaunena omi keke amifaiweya wadahalamaneni ka'i iya gagahe velemo'ena o ka'i keke. Kaiwabu anakaibe ase'aseku gihalamanena be gina'itanuwenuweku. 
1CO.4.5	Kaiwabu babiya ginayewa'ela ana toveya gaitoma sevasevauyana uyu'uyuyune gidadauda-ma kabu'avane ginaseyemaunena, kadu kaliva yada nuwahinage gina'ivemogatalina. Ada medema tovai-nadi gaveyao yadi faisewa yamumuna, medema sa'eyana sa'eyana Yaubada Tauna ginahawaveyamumuyedi. Hidema fa'ina Kaiwabu yana tova wanabodana. Keke tova hidevama kaliva yadi faisewa ka'i hagihagina o ka'i koyona ma wanalagani.
1CO.4.6	Tobohiyakweyao, iya'eku Afolosi ami tonagona ama'iselu fa'imeya ahe galukahihi. Yama faisewa Yaubada fa'ine omi hinafamiya ahe galukahihiyena. Kadu hawata kaliva adi ailaga fa'ina galukahihiyena. Ama'iselu ama egana aba'ita fa'ina gayakahina be ami tonagona moya'aima fa'imeya wananuwanuwa tunutunugina. Nuwanuwaku gahe sa'eyana ana nuwanuwa wanahalamane-hagihagiyena higa “Hawata Yaubada bonana eto'etoladina againe wana'itave'avina.” Ka'i yana hawata wana'itave'avina amine, keke tonagona sa'eyana fa'ine wana'alatutula tu tonagona sa'eyana wanakihobuyeni. 
1CO.4.7	Tobohiyaku, hakwadi gigahe-yo vaita o kikaiwabu tu tobohiya keke kikaiwabuna? Hai ya nuwahuya o ya gava'adi moya'aina inubana? Yaubada againe. Yaubada againe uvaina fa'ina, keke unaselakalaka vaita tauni ya nuwanuwa againe udavaini.
1CO.4.9	Fa'ina iya ganuwanuwa vaita Yaubada gidavehimeya be ime afositolo kaliva kabisomeyao amine adamiyami. Givehimeya be tuwaina tolugaviya nibaidiyao tufoidi hikive'avidi ada hinauwedi wai hinagoyedi be hinaluve'alikadi amine, mali kaliva ime wai hinagoyema be kaliva moya'aidi matadiya analika. E, tomiyalobama kadu tomiyababi hi'ita'ita-kwanekwanema vaita ime kaliva kowakowameyao. 
1CO.4.10	Ime Keliso bonana alulumamalena fa'ina, kaliva matadiya ime tokwavakwava tu omi Keliso yana kaliva fa'ina mene vaita yami wanuwahuya lakahina. Ime kowakowameyao tu omi mene vaita ve tumagana againe fifiwalamiyao. Omi higa vaita kikaiwabumiyao tu ime kabisomeyao kaliva matadiya. 
1CO.4.11	Ime kabisomeyao kaliva matadiya fa'ina tuwaina be anunauwena tova adamoya mafu gilaulauma, agoma gitaitaina, kaleko koyona a'ose'osena. Kaliva himunumunukoyokoyoma kadu ime togatogadadanimeyao. 
1CO.4.12	Yama laumamala fatana keke adavivaini. Tova moya'aina taumeyao nimameya afififaisewa toyogina be amaga ama kevakeva ana mani ananuhagana fa'ina. Kaliva hihawave'avima againe, badi fa'idiya ave'o'ola be Yaubada ginanuwakabubuyedi. Kaliva hikivekoyoma againe, a'atuvefa'iledi. 
1CO.4.13	Kaliva ama egana hihawavekabi'oyena digo, bona bikabikana amine bonadi afatana. E, tuwaina be hinunauwena hida bai-nadi ime vaita yogo amine yo'o matatabudi matadiya. Yogo uledi vevine melaleya higiligilina-ma amine, ime kaliva hihawave'iyohoyohoyema.
1CO.4.14	Natukweyao, keke hidede amine gadadakeyemi-yo ganakivewowomumumi fa'ina. Au omi vaita natu'ase'asekweyao amine fa'ina hidede amine ga'etoladi be ganakivetuvetunumi fa'ina. 
1CO.4.15	Kaliva keke sa'eyadi vaita agetoga amine himiyamiyanemi, tu tamamiyao keke moya'aidi. Iya akukaibe tamami fa'ina Venuwa'ata Yamumuna agaimiya gamidilumamalena be Yesu Keliso yana yo'ogaga agaidiya waluku, ada au hidede amine ga'ivetubugimi. 
1CO.4.16	Omi higa natukweyao fa'ina, gagahegahevagadonemi be tavagikuya wananunudadana. 
1CO.4.17	Nuwanuwaku tavagikuya wananunudadana fa'ina, Timoti agaimiya ga'iveninisena. Bana'e natu'ase'aseku Kaiwabu yana yo'o agaidiya, kaliva bonabona'abina. Bana ga'iveninisena be iya Yesu Keliso yana kaliva yaku dewa fa'ina nuwami ginatalafolena, mena dewai-nadi tovetumagana yadi yo'o moya'aidi fafali tulina tulina agaidiya gavehavehawala amine.
1CO.4.18	Atu tufoimi wanuwanuwa vaita aku tovelugagaga Timoti ga'iveninisena tu iya tauku keke gana'ela gana'itami fa'ina wanuwanuwalaka. 
1CO.4.19	Tu Kaiwabu ginahawahegeku amine, tova kabi'ona omi agaimiya gana'ela be tauku ganahalamanena ka'i badi hiselakalaka kalivai-dina ma Yaubada yana faiwala againe hififaisewa o ka'i higahegahe-kawowo. 
1CO.4.20	Wa'ita, Yaubada yana yo'ogaga kalivai-dina adi iya'iyaya keke gahegahe au dewa hagihagina ana seyemauna Yaubada yana faiwala againe giyemuyemu amanadi. 
1CO.4.21	Gavaimi wanuwanuwa? Ka'i kaliva natuneyao tagadi kuluna gitafitafidi-ma amine gana'ela be ganakivetuvetunumi? O ka'i yami dewa ahe wa'ihagihagiyena fa'ina, yaku wanuwayamumu gana'ela be bona bikabikana amine ganagahegahemi? Aimo taumiyao.
1CO.5.1	Atu venuwa'ata koyona ganogalina, higa kaliva sa'eyana omi tovetumagana ami yo'o agaimiya tamana vavinena gidudauvedi. Kaliva keke Yaubada hidahalamaneni-ma adi hawata hisena, higa kaliva keke wagana buye hinadauda. Tu bana kalivai-nadi omi agaimiya ma tovetumagana nonogana wagana buye himimiyami buye hidauda. 
1CO.5.2	Ha! Hidedemi yami ekelesiya kalivana gikoyo-mo'a tu omi'iyao ma taumiyao wagakahikahimi va ita omi to'ekelesiya yami wanuwahuya. Keke gakahikahi tu tagiya lakahina ma gilubodami. Kadu gilubodami be bana kalivai-nadi ana egana wanayawelina be keke bana omi buye wanavaga'auta. 
1CO.5.3	Tu iya'eku ma keke hinafamiya gadamiyami tu nuwaku ma ahe gi'ela agaimiya. Ada vaita iya omi buye kadamiyami amine, iya mena kalivai-nadi yana dewa koyo-mo'ena ma ahe gavedewayaugina be matahiwadi ginanuhagana. 
1CO.5.4+1CO.5.5	Omi Kaiwabu Yesu ana eganeya wanavaga'auta ana toveya, ada nuwaku ahe gina'ela agaimiya fa'ina iya omi buye kanavaga'auta amine, kadu Kaiwabu Yesu yana faiwala ide buye kana'ayauneni yo bana kalivai-nadi ana egana kanayawelina ada Setani againe kanahegenauwena. Setani againe kanahegenauwena be higa vita moya'aina againe wowona gina'ivebwavina. Wowona ana ivebwavi againe kaliva dibuna koyona ana nuwanuwa ginayawowola-yo alu'aluwana Yaubada ginakibababalena Kaiwabu yana vedewayauga ana toveya.
1CO.5.6	Atu taumiyao wagakahikahimi ma keke gidalubodani. Fa'ina dewa koyona agaimiya gidadauda. Isi gaitoma kabi'ona tu falawa hinagene ginauna tu beledi matatabuna gitubuga amine, meda kaliva sa'eyanaga yana dewa koyona ginanauna moya'aimi agaimiya ginadamadamana. 
1CO.5.7	Yami dewa koyona vaita isi amine gitubutubuga-ma wanahegena be beledi keke isi buye hidavilani-ma amine wanayamumu. E, Keliso yami koyona ahe givaihegena fa'ina wayegayega. Tafalolo ana egana Abamaduviviya ana toveya yadi sifi kabi'ona himununa be gi'alika amine, meda Keliso yada sifi ide fa'ideya gi'alika be yada koyona ginavaihegena fa'ina. 
1CO.5.8	Keliso yana alika ide fa'ideya yada wavemwamwala kananuwanuwa'udu'uduna higa badi miYuda Abamaduviviya ana toveya beledi isi buye hivilana-ma hihege-'owona amine, meda ide tobohiyadeyao adi kivekoyo ana nuwanuwa kadu yada dewa koyona matatabuna kanahege-'owona be kananuwanuwa sa'eyana kadu kananuwanuwa velemo'ena.
1CO.5.9	Kadu tobohiyakweyao, yami leta boi ga'etoladina-ma againe gagahemi gagayo, “Keke kaliva vevine udo'udodiyao buye wanamiyami.” 
1CO.5.10	Badi Yaubada keke hidahalamaneni-ma fa'idiya keke gadagahe, higa badi udo'udodiyao o matadi gi'alalaka ada kikai'afudiyao, o ka'i balauma agaidiya hivetuvetumagana amanadi. Ka'i nuwanuwami babi ana kaliva koyodiyao matatabudi wananuyabuyabudi digo, hami wanana? Au hida babi wanahegena, fa'ina melala moya'aina agaidiya koyona gidadauda. Keke amifaiweya. 
1CO.5.11	Tu yaku nuwanuwa ga'etoladina-ma higa vaita hai kaliva tauna givewagana tovetumagana tu mali vevine buye hidauda o matana gi'alalaka o balauma agaidiya givetuvetumagana o kaliva giveyainedi o gufa koyona giyuyu-fa'ila o ka'i lokoloko gikiki'afuna, medema kalivai-nadi keke buye wanamiyami. E, keke bana yami manuweya wanavega'auleni be buye wana'a.
1CO.5.12+1CO.5.13	Kaliva sa'eyana omi Yaubada yana yo'ogaga agaimiya ginakoyo amine o, wanawavina be ginana.
1CO.5.12+1CO.5.13	Fa'ina bana kaliva wagana buye hidauda-ma wanawavina be ginana.
1CO.6.1	Tu tobohiyakweyao kadu ganagahe. Ka'i tamo hakwadi omi tovetumagana agaimiya tobohiya buye wanavekwageya amine, gavadi-yo usimana-yo miya-kawokawowodiyao agaidiya wakotu? Gavai'ona-yo keke tovetumagana ami yo'o agaidiya uda'aliyeni-yo hidavedewayaugini? Medema yami dewa keke gidalubodani. 
1CO.6.2	Yaubada yana yo'ogaga ada vehimeya omi keke ma'i wadahalamaneni? Aimo tova mulina ide Yaubada yana yo'ogaga badi tomiyababi moya'aidi kanavedewayaugidi. Ka'i omi tovetumagana aimo tomiyababi moya'aidi wanavedewayaugidi, au makewa tova adamoya mena gaitoma kabi'ona fa'ina amifaiweya wanavedewayauga. 
1CO.6.3	Kadu Yaubada yana yo'ogaga ada vehimeya sa'eyana ma'i wanuwenuwena o keke? Ide lobama ana tovenuwa'ata kanavedewayaugidi ma'i wahalamanena o keke? Ka'i mena faisewa lakahina aimo lobameya wana'abina, au makewa amifaiweya hida babi ana gaitoma fa'ina wanavehimeya. 
1CO.6.4	Mene tamo kaliva adi egana keke lakahina omi tovetumagana agaimiya o keke? Ka'i nuwanuwami babi ana gaitoma fa'ina buye wanavekwageya amine, mena kaliva adi egana kabi'ona omi matamiya ma badi agaidiya wadakotu. Badi kaliva kabi'odiyao nonogana adifaiweya hinavedewayaugimi. 
1CO.6.5	Au hidedemi gagahe be wanawowomumu fa'ina. Omi vaita keke tonuwahuya-yo badi tovetumagana hivekwageya-ma keke wadavedewayaugidi. Mene tamo kaliva tonuwahuya gimimiyami o keke? 
1CO.6.6	Vaita yami vekwageya fa'ina tovetumagana yami yo'o agaidiya wadalukahihiyeni be ginahavaina fa'ina, tu keke. Au tovetumagana sa'eyana tobohiyana yana koyona fa'ina gisimana ada badi Yaubada keke hidavetumaganeni-ma hivedewayaugidi. Medema keke gidalubodani.
1CO.6.8	Tu omi'iyao ma keke tobohiyamiyao yadi kivekoyo wada'atuvefai'ileni. Au taumiyao tobohiyamiyao wakikivekoyodi, badi agaidiya wakikai'afu. E, tobohiyamiyao nonogana hidedemi wahuluhuluva.
1CO.6.9+1CO.6.10	o badi balauma agaidiya hivetuvetumagana,
1CO.6.9+1CO.6.10	o kaliva vavinena gikiloweni tu mali vevine buye hidauda, meda anafaiweya kwamayoku mali kaliva buye hidauda,
1CO.6.9+1CO.6.10	o badi kaliva hivetuvetubo o ka'i vevine hivemavemai,
1CO.6.9+1CO.6.10	o kikai'afudiyao o badi matadi gi'alalaka,
1CO.6.9+1CO.6.10	o badi gufa koyona ana yu-fa'ila againe hivekwavakwava,
1CO.6.9+1CO.6.10	o toveyaina o tomunugakai'afu,
1CO.6.9+1CO.6.10	e hida kaliva koyodiyao adi loi keke Yaubada yana abageya yana yo'ogaga buye hinaluku. 
1CO.6.11	Boi tuwaina aimo keke wadavetumagana ana toveya, tufoimi mena kaliva koyodiyao adi loi amine wahuluhuluva. Tu Kaiwabu Yesu Keliso ana eganeya kadu yada Yaubada Alu'aluwana yana faiwala againe ahe watowa be wayegayega, Yaubada yana yo'ogaga fa'ina ahe gisevehailemi be Yesu Keliso againe wahawahegemi, ada omi kaliva yegayegamiyao Yaubada matane.
1CO.6.12	Tu tufoimi wagahe wagayo, “Keke tamo gavadi hawahawatana iya fa'ikuya. Au dewa moya'aina akufaiweya.” Au wagahe velemona tu keke dewa moya'aina agaidiya yamumu kananuhagani. Taumadi dewa moya'aina akufaiweya tu dewa tufona keke ganahuluvini be dewai-nadi keke ginavehimeyeku fa'ina. 
1CO.6.13	Kadu tufoimi wagahe wagayo, “A'a kamoda ana giba, ada kamoda gidadauda be a'a kana'ana fa'ina.” Hidedemi wagahe tu aimo tova mulina Yaubada yana vehimeya againe a'a ginahavaina, kadu kamoda ginahavaina. Tu wowoda ma keke gidadauda be kana'udo'udo fa'ina, keke. Wowoda gidadauda be Kaiwabu yana giba fa'ina, kadu Kaiwabu givehivehimeyena be gidadauda yamumuna. 
1CO.6.14	Yaubada yana faiwala againe Kaiwabu wowona alikeya gisivemididina, kadu meda anafaiweya ide ginasivemididida. 
1CO.6.15	Wanogali! Omi wowomi Yesu Keliso wowona talaina. Wowoku Keliso wowona talaina fa'ina, keke wowoku kwamayoku yamayamadadana wowona buye ganave'atutamo'aini, keke-mo'a. 
1CO.6.16	Hai kaliva wowona kwamayoku yamayamadadana wowona buye hinave'atutamo'aina, medema wowodi au givesa'eya ma ma'i wahalamanena o keke? Meda Veyao Tuwaina ana buki kaliva kwamayoku yadida fa'ina gigahe gigayo,
1CO.6.16	Badi adi'iselu hinavewowotamo'ai.
1CO.6.17	Tu hai kaliva nuwana Kaiwabu nuwana buye ginave'atutamo'aina, medema Kaiwabu buye hive'aluwatamo'ai.
1CO.6.18	Dewa udo'udona wanavekwaulaugena. Mali dewa koyona keke kaliva wowona ginakivekoyoni, tu kaliva yana dewa udo'udona againe tauna wowona ginakivekoyona. 
1CO.6.19	Ka'i mene wahalamanena omi wowomi Alu'aluwa Mahalina yana manuwa? Higa Bana Yaubada omi agaimiya gihawahegeni-yo nuwahinagemiya gimimiyami. Wowomi keke taumiyao yami giba. Omi Yaubada yana giba. 
1CO.6.20	Fa'ina fata lakahina againe gitutuvehobumi be yana giba fa'ina. Hidema fa'ina keke wowomi dewa koyona againe wanahawahegeni, au wowomi wana'itave'avina be yami dewa hagihagina againe kaliva Yaubada ana egana hinakilakahina.
1CO.7.1	Siule tobohiyakweyao, yami toliluvaluva yaku leta againe wa'etoladina-ma ganafatana. Ka'i kaliva keke ginanagi, au medema gilubodana. 
1CO.7.2	Hidedemi iya ganuwanuwa tu kaliva vevine moya'aidi hi'udo'udo fa'ina, gilubodana be kaliva sa'eyana sa'eyana tauna yana kwamayoku gidavaina be buye hidamiyami, kadu kwamayoku sa'eyana sa'eyana tauna yana kaliva gidavaina be buye hidamiyami. 
1CO.7.3	Kaliva kwamayoku hinagi againe, ka'i kwamayoku nuwanuwadi moganedi buye hinadauda amine, moganedi au keke ginadibutoyogedi. Meda anafaiweya ka'i kaliva nuwanuwana vavinena buye hinadauda amine, vavinena au keke hinadibutoyogeni. 
1CO.7.4	Fa'ina kwamayoku keke taudi wowodi hidavehimeyeni, au mema moganedi givehimeyena. Meda anafaiweya kaliva keke tauna wowona gidavehimeyeni, au mema vavinena hivehimeyena. 
1CO.7.5	Kaliva keke vavine unahawatadi, kadu kwamayoku keke moganemi wanahawatani be higa vaita keke buye wanadauda. Tu ka'i tova sa'eyana taumiyao buye wanavehimeyemi be dauva wanahawatana higa ve'o'ola-tafalolo againe wanahawahegemi fa'ina, medema gilubodana. Tu ka'i yami ve'o'ola ana aituha wanaluyabuna amine o wanavebutu-havagi buye wanadauda. Ka'i ami hawata dauva fa'ina lauva tunugina wananunauwena digo, matami ginaludigadigaga ada Setani gina'ela gina'aladibidibiyemi be mali vevine o mali kaliva buye wanadauda. Hidema fa'ina yami ve'o'ola ana aituha wanaluyabuna againe, kadu wanavebutu-havagi vavine o moganemi buye wanadauda.
1CO.7.6	Mena yaku gahe nagi fa'ina, dewai-nadi fa'ina keke vaita vehimeya amine gadavehimeyemi. Gahawahegemi tu nagi ana dewai-nadi galukahihiyena amine wanahuluva. 
1CO.7.7	Yaubada yana veluga againe kilolokeku gamimiyami, ada nuwanuwaku kaliva vevine moya'aidi iya amine badi kilolokediyao hinamiyami. Tu Yaubada kaliva sa'eyana sa'eyana ginuwakabubuyedi tulina tulina. Tufoidi yana veluga againe kilolokediyao himimiyami be Yaubada fa'ina hifififaisewa. Kadu tufoidi Yaubada yana veluga againe naginagidiyao himimiyami be Yaubada yana faisewa hi'abi'abina.
1CO.7.8	Tu kiloloke sikwasikwa sibauwe kadu agaimiya ganagahe. Ka'i iya keke naginagiku amine omi keke wananagi, au medema gilubodana. 
1CO.7.9	Tu ka'i matami giludigadigaga be keke amifaiweya taumiyao wanahawatami au wananagi. Ka'i ai'ala'alata amine yami nuwanuwa nagi fa'ina ginatubuga-mo'a tu keke wananagi digo, medema keke gidalubodani. Tu matami giludigadigaga-mo'a fa'ina wananagi, medema gilubodana.
1CO.7.10	Tu kadu naginagimiyao agaimiya ganagahe. Keke vaita tauku yaku vehimeya, au hida Kaiwabu yana vehimeya ganalukahihiyena. Omi vevine keke wanaviholili. 
1CO.7.11	Ka'i wanaviholili digo, kadu keke kaliva sa'eyana wananagini. Ka'i keke nuwanuwami amikaibe wanamiyami, au moganemi againe wanayewami be nuwanuwa sa'eyana againe wanamiyami. Kadu'e o kaliva vavine keke unakilowedi.
1CO.7.12	Tu omi velugamiyao keke wadanagitafalolo-ma agaimiya ganagahe. Higa keke vaita hida Kaiwabu yana vehimeya sa'eyana amine ganalukahihi, au iya tauku yaku gahe ganalukahihiyena. Hai kaliva Keliso uvetumaganena tu badi vavine keke hidavetumaganeni, tu nuwanuwadi o moganedi aimo buye wanamiyami, medema keke unakilowedi. 
1CO.7.13	Meda anafaiweya hai kwamayoku Keliso wavetumaganena tu moganemi keke gidavetumaganeni, tu nuwanuwana omi vavinena aimo buye wanamiyami, medema keke wanaviholili. 
1CO.7.14	Hai kaliva keke Keliso gidavetumaganeni tu vavinena tovetumagana. Vavinena yadi vetumagana fa'ina Yaubada moganedi givega'aulena be vaita hidanagitafalolo. Meda anafaiweya hai kwamayoku keke Keliso hidavetumaganeni tu moganedi tovetumagana. Moganedi yana vetumagana fa'ina Yaubada vavinena givega'auledi be vaita hinanagitafalolo. Hidede amine Yaubada kaliva vavinena yadi vetumagana fa'ina o ka'i kwamayoku moganedi yana vetumagana fa'ina adi'iselu givega'auledi fa'ina, natudiyao buye givega'auledi be vaita Keliso yana kaliva natudiyao hinamiyami. Ka'i tamadi o hinadi keke gidavega'auledi digo, natudiyao vaita miya-kawokawowodiyao natudiyao amine hidamiyami.
1CO.7.16	Omi kwamayoku Keliso againe wavetuvetumagana-ma wanogali! Ka'iwa, ka'i moganemi buye wanamiyami amine o, amifaiweya ase'asena wanakiviviyena be Keliso againe ginavetumagana. O ka'i o kaliva vavine buye wanamiyami amine o, ase'asedi afaiweya unakiviviyena be Keliso againe hinavetumagana.
1CO.7.18	Wa'ita dewa sa'eyana ma, hai kwanamiYuda tuwaina Yaubada yana iya'iyaya wowone hitomogolohini tu Yaubada gikovana be yana yo'ogaga agaidiya giluku, medema keke ginagaluvaluva-yo ana bwaya ginasevauyeni. Hai yo'o tulidiyao kalivadi wowone keke iya'iyaya hidatomogolohini tu Yaubada gikovana be yana yo'ogaga agaidiya giluku, medema keke tova hidevama wowo ana tomogolota ginavaini. 
1CO.7.19	Fa'ina ka'i iya'iyaya wowomiya gidadauda o ka'i keke gidadauda, medema keke gaitoma lakahina. Ka'i Yaubada yana vehimeya moya'aina wadibudibumuhigena o ka'i keke wadadibudibumuhigeni, medema gaitoma lakahina.
1CO.7.20	Kaliva sa'eyana sa'eyana gava kaiwabu ka'i lakahina o kabi'ona amine tuwaina wamiyami tu Yaubada gikovami be yana yo'ogaga agaidiya waluku, medede amine tova hidevama wanamiyami. 
1CO.7.21	Kadu sa'eyana, ka'i kaliva againe wave'agetoga tu Yaubada gikovami, agetoga yadi faisewa koyona wa'abina fa'ina keke nuwami ginavita. Tu ka'i yami tovehimeya ginahawahegemi amine o, wanana taumiyao fa'imiya wanafaisewa. 
1CO.7.22	Fa'ina omi agetoga yami tovehimeya yadi abavehimeya dibune wamimiyami amine, meda boi tuwaina dewa koyona yana abavehimeya dibune wamiyami. Tu Kaiwabu Yesu Keliso gikovami be yana yo'ogaga agaidiya waluku ana toveya, giyaumi be dewa koyona yana abavehimeya giyawelina. Ada au tova hidevama kaliva agaidiya wave'agetoga nonogana omi Kaiwabu Yesu Keliso yana kaliva yauyaugimiyao, fa'ina giyaumi be keke dewa koyona yana abavehimeya dibune wadamiyami. Meda anafaiweya omi kaliva keke tamo hakwadi againe wadave'agetoga amanadi, Kaiwabu Yesu Keliso omi gikovami be yana yo'ogaga agaidiya waluku ana toveya, Bana againe wave'agetoga. 
1CO.7.23	Yaubada fata lakahina againe gitutuvehobumi be yana kaliva ginavehimeyemi. Keke tomiyababi agaidiya wanave'agetoga be badi yami nuwanuwa hinavehimeyeni. 
1CO.7.24	Tobohiyakweyao, kaliva sa'eyana sa'eyana gava kaiwabu ka'i lakahina o kabi'ona amine tuwaina wamiyami tu Yaubada gikovami be yana yo'o agaidiya waluku, mededemi tova adamoya Yaubada buye wanamiyami.
1CO.7.25	Tu yami toliluvaluva kilolokediyao fa'idiya ganafatana. Kaiwabu keke tamo vehimeya badi fa'idiya gidaveleku tu tauku yaku nuwanuwa ganalukahihiyena, ada Kaiwabu ginuwakabubuyeku be yana faiseweya givegideku fa'ina, amifaiweya yaku gahe wanavetumaganena. 
1CO.7.26	Tova vitana ide tovetumagana agaideya giyemuyemu fa'ina, iya ganuwanuwa vaita kaliva vevine kilolokediyao hinamiyami, medema gilubodana. 
1CO.7.27	Ka'i o'eni naginagi? Keke vavine unakilowedi. Ka'i keke udanagi? Au keke kwamayoku unanagini. 
1CO.7.28	Tu ka'i kwamayoku unanagina digo, medema keke dewa koyona. Ada kadu ka'i kwamayoku kilolokena ginanagi, medema keke dewa koyona. Ma badi naginagidiyao vita tulina tulina hinanuhagana fa'ina, keke nuwanuwaku omi kilolokemiyao vitai-dina wananuhagani.
1CO.7.29	Tobohiyakweyao, mena yaku gahe ana kaivila hidede amine, higa hida tovai-nadi gikali'uho be babi ginayawowola. Fa'ina omi naginagimiyao Yaubada fa'ina wanafaisewa vaita omi kilolokediyao amine. 
1CO.7.30	Kadu omi to'alika fa'idiya watagitagi amanadi Yaubada fa'ina wanafaisewa vaita keke yami watagiya. Kadu omi tamo gavadi fa'ina wavemwavemwamwala-ma Yaubada yana faisewa wananuwenuwena vaita keke wadavemwamwala. Kadu omi lokoloko wakimokimonena-ma Yaubada fa'ina wanafaisewa vaita yami lokoloko keke. Yaubada ana vetumagana wai ginanagona nuwamiya. 
1CO.7.31	Kadu omi hida babi ana gaitoma fa'ina wafififaisewa amanadi, medema gaitomai-dina agaidiya keke nuwami wanahawahege-'owoni. Fa'ina hida babi ana gaitoma giyawoyawowola.
1CO.7.32	Siule tobohiyakweyao, keke nuwanuwaku babi ana gaitoma tulina tulina fa'idiya wanavenuwanauna. Kaliva keke naginagina Kaiwabu yana faisewa fa'ina anafaiweya tova moya'aina ginuwanuwa, fa'ina nuwanuwana Kaiwabu nuwana ginakiveyamumuna. 
1CO.7.33	Tu kaliva naginagina ma tova moya'aina hida babi ana gaitoma fa'ina givenuwanauna, ada gifififaisewa be vavinena nuwadi ginakiveyamumuna fa'ina. 
1CO.7.34	Ada au nuwanuwa luhei hive'asitainena, higa tova sa'eyana Yaubada fa'ine ginuwanuwa, tova sa'eyana vavinena fa'idiya ginuwanuwa. Meda anafaiweya kwamayoku kilolokena ada ulaulatanina tova moya'aina Kaiwabu yana faisewa fa'ina anafaiweya hinanuwanuwa, fa'ina nuwanuwadi wowodi kadu alu'aluwadi Kaiwabu againe hinahawahege-'owodi. Tu kwamayoku naginagidi hida babi ana gaitoma fa'ina hivenuwanauna, ada hifififaisewa be moganedi nuwana hinakiveyamumuna. 
1CO.7.35	Hidede amine gagahe be higa keke vaita hawata omi agaimiya ganaseni. Omi ami veluga fa'ina gagahe be dewa tunutunugina amine wanahuluhuluva, ada Kaiwabu ana nuwanuwa'eya wanamiyami.
1CO.7.36	Tu ka'i kaliva sa'eyana gimimiyami ada nagona natuna kwamayoku gihawatana be higa keke ginanagi, tu ginuwanuwa gigayo, “Ka'i hima yaku hawata keke yamumuna fa'ina natuku nuwanuwana ginanagi tu a givevavine-lakata.” Ka'i hidede amine ginuwanuwa digo, aimo tauna. Ka'i nuwanuwana natuna kaliva againe ginahawahegena, au yamumuna. Keke vaita medema dewa koyona. 
1CO.7.37	Ma ka'i tamo hakwadi tauna ginuwanuwa tu keke gidanuwanuwaluga, ada keke mali gaitoma gidavehimeyeni, au tauna anakaibe givehimeyena be higa vaita natuna kwamayoku keke ginavenagini, au medema kadu huluva hagihagina. 
1CO.7.38	Fa'ina yaku nuwanuwa hidede amine, higa ka'i kaliva natuna kwamayoku ginavenagina, medema gilubodana. Ka'i kaliva natuna kwamayoku ginahawatana be keke ginanagi, medema giluboda-mo'ena.
1CO.7.40	Ka'i kilolokena digo, iya tauku ganuwanuwa vaita yana wavemwamwala ginamiyami. Ada Yaubada Alu'aluwana Tauna nuwahinagekuya we'a gimimiyami fa'ina, iya ganuwanuwa vaita Yaubada yana nuwenuweya mena nagi ana nuwanuwa galukahihiyena.
1CO.8.1	Siule tobohiyakweyao, yami toliluvaluva sa'eyana ganogalina-ma kadu ganafatana, higa kevakeva kilumina agaidiya hihawadavadavayena-ma fa'ina ganalukahihi. Mena kevakeva ana hawadavedaveya fa'ina omi wagahe wagayo, “Hida gaitoma ana nuwanuwa fa'ina ide halamanideyao.” Wagahe velemona tu wa'ita. Hai kaliva halamanina, medema nuwanuwana yana halamana fa'ina ginaselakalaka. Hai kaliva nuwana hawahawahegana, medema nuwanuwana tobohiyaneyao yadi vetumagana ginakivetubugina. 
1CO.8.2	Kadu hai kaliva nuwahinagene gigahe gigayo, “Iya kaliva halamaniku,” gavaimi gilubodana be ginahalamanena-ma aimo keke gidahalamaneni. 
1CO.8.3	Tu hai kaliva nuwanuwana velemo'ena Yaubada, medema fa'ine Yaubada gigayo, “Wada kalivai-nadi gahalamanena, higa bana yaku kaliva.”
1CO.8.4	E, kevakeva kilumina agaidiya hihawadavadavayena-ma fa'ina. Omi watoliluvaluva higa vaita ka'i kevakevai-nadi amifaiweya wana'ana o ka'i keke. Ahe kahalamanena Bana Yaubada anakaibe'u-mo'a. Keke tamo Yaubada velugana. Kadu badi kilumina ma ve'alololodiyao, keke velemo'ena yaubada ma ahe kahalamanena. 
1CO.8.5	Gaitoma moya'aina lobameya kadu babiya hidadauda, ada medema gaitomai-dina fa'ina badi Yaubada keke hidahalamaneni-ma higahe higayo, “Hida gaitoma yadi wafaiwala adi egana viviluwa kadu kaiwabu.” 
1CO.8.6	Hidede amine badi hinuwanuwa tu ide kahalamanena keke viviluwa moya'aidi hidamiyami, au Yaubada sa'eyanaga gimimiyami, higa Tamada. Ada Bana Tamada gaitoma moya'aina gibubuna, kadu ide tovetumagana gibubuda be ana egana kanakilakahina fa'ina. Meda anafaiweya Kaiwabu sa'eyanaga gimimiyami, higa Kaiwabu Yesu Keliso. Ada Yaubada yana nuwanuwa Yesu Keliso givelena be gaitoma moya'aidi gibubudi, kadu yawaida ivaguna inubana Bana againe kavaina.
1CO.8.7	Tu keke tovetumagana moya'aidi hida vehawala Yaubada sa'eyanaga fa'ina hidahalamaneni. Tufoidi boi tuwaina malamala a gavaiyehi agaidiya hinuwanuwa vaita kilumina yaubada velemo'ediyao. Hidema fa'ina aimo tova hidevama yadi nuwanuwa hinunauwena, higa vaita kevakeva mali kaliva kilumina agaidiya hihawadavadavayena-ma hida'au'ana ana toveya, mena kevakevai-nadi againe kilumina yadi faiwala gidadauda. Ada kevakevai-nadi hi'au'a tu ase'asedi gi'a'akolukoluna. Hivaitana kilumina yadi gaitoma hi'au'ana fa'ina, adi wavita hinamiyami. 
1CO.8.8	Atu gava kevakeva ka'au'ana-ma Yaubada keke gidanuwenuweni higa vaita yada'a againe Bana buye kanavetobohiyana. Ka'i keke kana'ani digo, Yaubada keke ginanuwenuweda vaita ide koyodeyao. Ka'i kana'ana digo, keke medema fa'ina kanayamumu Bana matane.
1CO.8.10	Omi mena kevakevai-nadi ana'a fa'ina halamanimiyao higa keke hawahawatana. Ka'i omi kilumina yadi manuwa-tabu againe wanaluku be wana'enolukekela wana'a, ada bana tovetumagana sa'eyana kilumina yadi kevakeva ana a'a fa'ina ase'asena gi'a'akolukoluna-ma gina'itami amine o, ginanuwanuwaluga ginagayo, “Gavaitana mena kevakeva ana'a hawahawatana tu badi tobohiyakweyao hi'au'ana fa'ina, ka'i iya akufaiweya gana'ana.” Ka'i omi mene wanuwanuwa vaita yami'a againe tobohiyami yana vetumagana wadakivetubugini? Keke, keke-mo'a! 
1CO.8.11	Wanogali! Kevakeva kilumina agaidiya hihawadavadavayena-ma kevakeva-kawowo ma wahalamanena. Tu tobohiyami tovetumagana kowakowana ma omi tovetumagana halamanimiyao yami'a give'u'ulena be ana ayauna vaita kevakevai-nadi ana'a dewa koyona tu au ai'adi gi'ana, ada au omi agaimiya agolaufofola ana eda ginuhagana, bana kalivai-nadi ana kibababala fa'ina Keliso gi'alika amanadi. 
1CO.8.12	Ka'i hidede amine tobohiyamiyao agaidiya wakoyo, ada ase'asedi matamatauhina wakivekoyodi amine, keke badi'iyaogaga agaidiya wadakoyo, au Keliso againe wakoyo, fa'ina badi Keliso yana kaliva. 
1CO.8.13	Keke nuwanuwaku Keliso againe ganakoyo fa'ina, ganahawataku. Ka'i mena kevakevai-nadi gana'au'ana againe tobohiyakweyao koyona againe ganavebe'udi digo, keke tamo tova kevakeva gana'u'ani-yo tobohiyakweyao koyona againe ganavebe'udi.
1CO.9.2	Ka'i mali kaliva hinanuwanuwa vaita iya keke afositolo velemo'ena, au ai'adi. Omi'iyao ma iya afositolo velemo'ena ma wahalamanena. Tova adamoya Kaiwabu againe wamiyamiyave'avina fa'ina, omi iya afositolo yaku faisewa ana iya'iyaya. 
1CO.9.3	Kaliva hi'awalaveku vaita iya keke afositolo velemo'ena againe, au hidede amine tauku galugolegoleku.
1CO.9.4	Tu afositolo yaku abavehimeya fa'ina ganagahe. Banabasi iya'eku ama'iselu Kaiwabu yana tofaisewa. Badi tovetumagana agaidiya alumamala be adi veluga hinuhagana amanadi, ka'i amaga ama kevakeva ama bwai yadi velekawowo againe anakimonena o ka'i keke? Ayoma, amafaiweya anakimonena, fa'ina mema yama faisewa fatana. 
1CO.9.5	Badi afositolo velugadiyao kadu Kaiwabu Yesu tobohiyaneyao badi vavinediyao vetuvetumaganidiyao yadi nuwaliliuga againe buye hinunudadanedi. Kadu afositolo lakahina Fita vavinena vetuvetumaganidi ginunudadanedi. E, badi afositolo-dina vavinediyao buye hinunudadanedi be tovetumagana adi yo'o tulina tulina kaliva yadi vevine buye hi'ita'itave'avidi. Badi yadi vevine buye hinunuwaliliuga tu ka'i omi wavaita ama'iseluga yama vevine hidamiya? Keke, au badi buye ananunudadanedi. 
1CO.9.6	Badi afositolo velugadiyao tovetumagana yadi velekawowo againe himimiyami. Ka'i Banabasi iya'eku ama'iseluga taumeyao nimameya anafifaisewa-yo fatama againe amaga ama kevakeva ama kaleko anakimoneni? Keke-mo'a. Ka'i nuwanuwama digo, kadu ime amafaiweya velekawowo againe anamiyami.
1CO.9.7	Wa'ita, tolugaviya keke taudiyao adiga o adi kaleko hidakimoneni, keke. Meneva'ama kabemani hiveleveledi. Ka'i kaliva yana otova ginafahani-yo mali kaliva ginayaudi-kawowo? Keke-mo'a. Tauna tonifaha ginayaudi. Kaliva yana sifi give'ave'adi ka'i mali kaliva-kawowo adi loi hina'a? Keke-mo'a. Tauna tonive'a unumina buye hina'a. 
1CO.9.8	Mena yaku gahe ma keke kalivagaga yada nuwanuwa, au Yaubada yana vehimeya againe meda anafaiweya gigahe. 
1CO.9.9+1CO.9.10	E, Yaubada yana buki-vehimeya Mosese gi'etoladina-ma againe gigahe gigayo,
1CO.9.9+1CO.9.10	Bulumakau witi givagavagakolukoluna againe, keke gidalubodani be muduna bulava againe wanahifobodani
1CO.9.9+1CO.9.10	higa keke tamo gavadi gina'ani fa'ina.
1CO.9.9+1CO.9.10	Ka'i Yaubada bulumakaugaga ginuwenuwena? Keke-mo'a. Makewa'e ime Yaubada yana tofaisewa fa'imeya ginuwanuwa fa'ina medede amine gigahe, ada gahe-nadi Veyao Tuwaina ana bukiya gidadauda. Bulumakau yana faisewa fa'ina a'a gi'au'a amine, meda ime yama faisewa tovetumagana fa'idiya fatama higa amaga ama kevakeva ama kaleko ama gava'adi hidavelema. Wa'ita, babi ana to'aikeyova kadu witi ana to'aitalaga faheya hififaisewa ana toveya, gilubodadi be hinafifaisewa tu hinanuwanuwave'avina vaita a'a ana folaka againe badi buye hinavaina. 
1CO.9.11	Meda anafaiweya ime Yaubada yana tofaisewa Bana bonana alu'aluwamiya afahana fa'ina, makewa'e gilubodana be a'a kaleko gavadi gavadi nuwanuwama wowoma fa'ina medema omi agaimiya anavaina. 
1CO.9.12	Yami tovehawala velugadiyao a'a kevakeva lokoloko waveleveledi. Ka'i badi hidedemi lakahina wavelugadi, wadanuwanuwa be ime Yaubada bonana agaimiya amidilumamalena be Yesu Keliso yana yo'ogaga agaidiya waluku-ma wadavelugama lakahi-mo'ena. Gilubodama be ama veluga agaimiya adavaina tu keke tamo nimamiya adave'o'olemi, keke. Mafulauga agotaina vita moya'aina a'atuvefa'ilena be higa keke kaliva Venuwa'ata Yamumuna Yesu Keliso fa'ine hinakiloweni. Keke nuwanuwama kaliva hinanuwanuwa vaita yadi faha o yadi lokoloko anavaini fa'ina adalulaumamala, be medema fa'ina Venuwa'ata Yamumuna hinakiloweni.
1CO.9.14	Meda anafaiweya Kaiwabu givehimeya be yana Venuwa'ata Yamumuna ana tolaumamala adiga adi kevakeva yadi lokoloko Venuwa'ata Yamumuna ana tovanenega agaidiya hinavaina.
1CO.9.15	Tu iya'eku ma tauku gahawataku be hida tolaumamala fatama Yaubada givehimeyena-ma keke-mo'a omi agaimiya gadavaini. Ada keke hidede amine yami leta gada'etoladini be higa mena gaitomai-dina gayakahina-ma wanaveleku fa'ina, keke. Venuwa'ata Yamumuna agaimiya galumamalena tu keke tamo aku laufata nimamiya gadavaini. Hidedema fa'ina gagakahikahi. Ka'i omi agaimiya akuga aku kevakeva gadavaina digo, mena yaku gakahikahi inubana wadayawelina. Auwe, ka'i mafu ginalauku be gana'alika, medema gilubodaku. 
1CO.9.16	Venuwa'ata Yamumuna galulumamalena fa'ina, keke akufaiweya aku egana ganakilakahini. Fa'ina Yaubada hida faisewa giveleku, keke tauku gadavaini. Ka'i gadadibutoyoga be keke Venuwa'ata Yamumuna gadalumamaleni digo, vita lakahina Yaubada nimane gadanuhagana. 
1CO.9.17	Ka'i iya tauku hida faisewa gadavaina digo, gilubodana be aku laufata gadanuhagana. Tu keke tauku gadavaini, fa'ina Yaubada givegideku be faisewa giveleku. 
1CO.9.18	Au mema aku laufata gavaiya'amine? Me laufata hidede amine, higa gavemwamwala fa'ina Keliso yana Venuwa'ata Yamumuna galulumamalena againe, keke tovanenega agaidiya akuga aku kevakeva o ka'i tamo mani gadave'o'ola. Mena gaitomai-dina yaku laumamala fatana akufaiweya ganavaina, tu tauku gahawataku be keke ganavaini. Hida yaku vemwamwala au aku laufata.
1CO.9.19	Keke tamo hakwadi againe laufata gadavivaini fa'ina, keke tamo hakwadi anafaiweya ginavehimeyeku. Au iya tauku gavehivehimeyeku. Tu gahuluhuluva vaita kaliva moya'aidi agaidiya gadave'agetoga be mena yaku veluga againe tufoidi moya'aidi Yesu Keliso againe gananuwa'abiyedi. 
1CO.9.20	Ka'i miYuda agaidiya gamiyami amine, miYuda yama dewa amine gahuluhuluva be nuwadi ganakiveyamumuna, ada Yesu Keliso againe gananuwa'abiyedi fa'ina. Ada iya keke Mosese yana vehimeya dibune gadamiyami tu gahuluhuluva vaita vehimeyai-nadi dibune gadamiyami be badi mena vehimeyai-nadi dibune himimiyami-ma Yesu Keliso againe gananuwa'abiyedi fa'ina. 
1CO.9.21	Ka'i yo'o tulidiyao Yaubada yana vehimeya keke hidahalamaneni-ma agaidiya gamiyami amine, iya kwanamiYuda nonogana yo'o tulidiyao kalivai-dina yadi dewa amine gahuluhuluva be nuwadi ganavaina ada Yesu Keliso againe gananuwa'abiyedi fa'ina. Mena yaku dewa ma keke vaita Yaubada yana vehimeya gadadibutoyogeni. Au Keliso yana vehimeya dibune gamimiyami. 
1CO.9.22	Kadu ka'i badi yadi vetumagana keke toyogina tu tova moya'aina dewa tulina tulina fa'ina ase'asedi gimatamatauta-ma agaidiya gamiyami amine, iya gahuluhuluva vaita badi amine yaku vetumagana keke toyogina, ada mena dewai-nadi fa'ina himatamatauta-ma keke gadahuluvini. Badi'iyao amine gahuluhuluva be yadi vetumagana Yesu Keliso againe ganakivetoyogina fa'ina. Nuwanuwaku kaliva vevine moya'aidi Yesu Keliso againe gananuwa'abiyedi fa'ina, yadi dewa o yadi nuwanuwa tulina tulina amine gahuluhuluva be ka'i tufoidi adi kibababala hinanuhagana. 
1CO.9.23	Tova moya'aina hidedemi gahuluhuluva be Keliso yana Venuwa'ata Yamumuna kaliva moya'aidi agaidiya ginanauna, ada badi yaku laumamala ana tovanenega amine kadu iya Yaubada yana nuwakabubu gananuhagana fa'ina.
1CO.9.25	Badi tomadu nuwanuwadi wai hinanagona-ma taudiyao hi'ita'itave'avidi. Keke hidamiyamiya-kawowo, au yadi'a yadida yadi maduluvaluva ana vehimeya hi'ita'itave'avina. Hidede amine taudiyao hi'ita'itave'avidi be ve'amadu ana toveya tomaduhega ana badau kikaiwabuna hinavaina. Mena badau gaitoma havahavaina fa'ina ginamadubou. Tu ide Yaubada yana eda againe kavedivediwe be badau miyamiya-vagahina kanavaina. 
1CO.9.26	Nuwanuwaku mena badau-nadi ganavaina fa'ina keke gadamadumadu-kawowo, keke. Yaubada yana eda againe gamadumadu tunutunugina. Tutu'ubu'ubu againe kaliva sa'eyana mali kaliva wowona gina'ubu-hagihagiyena tu keke gidatutukakamini amine, iya Yaubada yana faisewa gafififaisewa-hagihagiyena. 
1CO.9.27	We'owe'o katafitafidi be gahe hinavenogalena amine, wowoku gatafitafina be alu'aluwaku ana gahe ginavenogalena. Keke nuwanuwaku mali kaliva Keliso yana Venuwa'ata Yamumuna fa'ina galumamaledi-ma Yaubada yana nuwakabubu hinavaini tu iya keke. Medema fa'ina wowoku gavehivehimeyena toyogina, be tova mulina Yaubada yana nuwakabubu ganavaina.
1CO.10.2	Ada buhibuhi gilifidi kadu lehaga gi'awaina-ma againe hihobu, higa vaita moya'aidi hidabafitaiso be Mosese yana abavehimeya againe hinahawahegedi. 
1CO.10.3	Babigaga againe a'a keke, gufa keke tu Yaubada Alu'aluwana bwanenedeyao moya'aidi a'a ana egana mana giveledi be hi'a-'owoga. 
1CO.10.4	Ada moya'aidi Yaubada Alu'aluwana yana gufa hiyu-'owoga, fa'ina kuga againe gikivefoluna be hiyuna. Kugai-nadi vaita Keliso amine, ada ha'amine ha'amine hinauna Bana givebwa'uliyedi be giveyudi. 
1CO.10.5	Tu Yaubada mena a'ai-nadi be gufai-nadi giveledi nonogana, tufoidi moya'aidi yadi dewa koyona againe Yaubada nuwana hikivekoyona. Fa'ina Yaubada giluyaweyawelidi be luludi babigaga matatabuna againe gi'iyauyaulena.
1CO.10.6	Atu mena gaitomai-nadi higa adi matahiwadi aba'ita ide fa'ideya, higa halamana kanavaina be badi gaitoma hawahawatana ma hi'italuvadigena amine ide keke kana'italuvadigeni. 
1CO.10.7	Badi kilumina agaidiya hi'odu'odu amine, omi keke wanahuluvini. Badi yadi dewa fa'ina Veyao Tuwaina ana buki gigahe gigayo,
1CO.10.7	Badi miIsileli hivetoga be a'a hi'au'a bwai hiyuyu tu
1CO.10.7	himidi be hivagavaga kilumina hihawadavadavana.
1CO.10.9	Badi tova moya'aina hihuluhuluva koyona amine, ide keke dewa koyona moya'aina agaidiya Kaiwabu yana atuvefa'ila kanagaluvaluvani. Tufoidi moya'aidi yadi dewa koyona againe Kaiwabu yana atuvefa'ila higaluvaluvana fa'ina, oloto koyodi hiyovadi be hi'alika. 
1CO.10.10	Badi Yaubada againe hi'alawoluwolu amine, omi keke wana'alawoluwolu. Tufoidi moya'aidi yadi alawoluwolu fa'ina, Yaubada yana tovenuwa'ata gi'iveninisena be giluyaweyawelidi.
1CO.10.12	Hai kaliva unuwanuwa ugayo, “Yaubada gavetumaganena toyogina fa'ina, keke koyona againe ganabe'u,” medema tauni ya dewa uda'itave'avina be keke unabe'u fa'ina. 
1CO.10.13	Vita tulina tulina omi agaimiya gilakayemu-ma, keke vaita omi'iyaogaga agaimiya gidalakayemu. Kaliva vevine moya'aida agaideya gilakayemu. Tu Yaubada gigaheda vaita vita ana toveya ginalemeda. Hidedemi gigahe fa'ina yana leme amifaiweya wanavetumaganena. Vita toyogina gifaiwalahegemi-ma ginahawatana be keke koyona againe wanabe'u fa'ina. Aladibidibi agaimiya ginalakayemu againe, Yaubada yana leme ginavelemi be amifaiweya wana'atuvefa'ilena. Eda higa aba'ota ginavehawalemi be mena aladibidibi wana'otayabuyabuna.
1CO.10.14	Siule tobohiyakweyao, mena abakivetuvetunu wavaina fa'ina, nuwanuwaku lakahina kilumina wanavekwaulaugedi be keke wanahawadavadavadi. 
1CO.10.15	Omi vaita kaliva halamanimiyao agaimiya gagahegahe. Omi keke tagatagakulumiyao fa'ina, omi taumiyao yaku gahe wananuwenuwena be wanahalamanena ka'i velemona o fwaya amine galukahihi. 
1CO.10.16+1CO.10.17	Wa'ita, sakalameni kavaina againe, gufa wagowana fa'ina Yaubada againe kavesiule higa yana nuwakabubu ide agaideya givetalaiyena. Gufa kayuna againe, au vaita moya'aida Keliso dayagina kadayuni be ide Keliso buye kavedayaga ma kaseyemaunena. Meda anafaiweya a'a kakihinena amanadi. A'a ka'ana againe vaita moya'aida Keliso wowona kada'ani be ide Keliso buye kavevido ma kaseyemaunena. Higa a'a sa'eyanaga fa'ina, ide moya'aideyao nonogana ada yo'o sa'eyanaga, fa'ina moya'aida mena a'a sa'eyanaga againe ka'au'a.
1CO.10.18	Kadu'e miIsileli yadi dewa wananuwenuwena. Yadi abaveyao ka'i kevakeva o a'a Yaubada yana atudidigeya hiseni-yo hi'ana. Kevakeva o a'a atudidigeya hihawadavadavayena-ma hi'ana fa'ina, Yaubada ana hawadavadava againe yadi vetobohiyana hiseyemaunena. 
1CO.10.19	Mena yaku gahe gavaiya'amine ana nuwanuwa? Me keke vaita gadagahe kilumina gaitoma lakahina, o ka'i kevakeva kilumina agaidiya hihawadavadavayena-ma gaitoma lakahina, keke. Kilumina au gaitoma-kawowo, kadu mena kevakevai-nadi gaitoma-kawowo. 
1CO.10.20	Yaku nuwanuwa ma badi kaliva Yaubada keke hidahalamaneni amanadi kevakeva kilumina agaidiya hihawadavadavayena medema balauma agaidiya hihawadavadavayena, keke Yaubada againe. Kevakeva balauma agaidiya hihawadavadavayena fa'ina keke nuwanuwaku wana'ani be balauma buye wanavetobohiyana. 
1CO.10.21	Keke amifaiweya Kaiwabu Yesu Keliso yana gowa wanayuyena kadu balauma yadi gowa seyaseya'aine wanayuyeni. Keke amifaiweya Kaiwabu yana tolameya a'a wana'ani, kadu balauma yadi tolameya a'a seyaseya'aine wana'ani. Keke amifaiweya Kaiwabu Yesu Keliso ana vetumagana kadu balauma ana vetumagana buye wanave'atutamo'aini. 
1CO.10.22	Wanogali! Keke Kaiwabu ana vetumagana kadu balauma ana vetumagana wanave'atutamo'aini be Kaiwabu wana'ive'ago'ugani. Ka'i Bana'e gifaiwalahegeda-ma ma'i wanuwenuwena o keke?
1CO.10.23	Tu tamo hakwadi ginagahe ginagayo, “Keke tamo gavadi hawahawatana iya fa'ikuya. Au dewa moya'aina akufaiweya.” Au gigahe velemona tu keke dewa moya'aina agaidiya yamumu kananuhagani. E, adafaiweya kanagahe kanagayo, “Dewa moya'aina Yaubada keke gidahawatani-ma adafaiweya kanahuluvina,” tu ka'i dewa tufona kanahuluvina amine keke yada vetumagana Keliso againe ginatubuga. 
1CO.10.24	Keke taumiyaogaga yami yamumu fa'ina wananuwanuwa. Au tobohiyamiyao buye fa'idiya wananuwanuwa.
1CO.10.25	Tu omi taumiyao fa'imiya ma hidemi wananuwanuwa. Kevakeva o a'a gavadi gavadi abakimokimone againe gidadauda-ma amifaiweya wanakimonena be wana'ana. Keke kaliva agaidiya wanatoliluvaluva wanagayo, “Ka'i hida kevakeva kilumina agaidiya hihawadavadavayena o ka'i keke?” Keke hidede amine wanatoliluvaluva be higa ase'asemi wana'ivematauhina. Au wanakimone wana'a. 
1CO.10.26	Fa'ina Veyao Tuwaina ana buki gigahe gigayo,
1CO.10.26	Hida babi kadu gaitoma moya'aidi babiya himimiyami-ma au Kaiwabu yana giba.
1CO.10.26	Gaitoma moya'aidi Kaiwabu yana giba fa'ina, keke tamo kevakeva o a'a hawahawatana, au wana'ana.
1CO.10.27	Atu ka'i kaliva sa'eyana keke Yesu Keliso againe gidavetumagana-ma ginayowanimi be buye wana'a ada nuwanuwami bana againe wanana digo, wanana be gavadi kevakeva o a'a matamiya ginasena medema wana'ana. Keke kaliva againe wanatoliluvaluva wanagayo, “Ka'i hida kevakeva kilumina agaidiya hihawadavadavayena o ka'i keke?” Keke hidede amine wanatoliluvaluva be higa ase'asemi wana'ivematauhina. Au wana'a. 
1CO.10.28	Tu tobohiyamiyao yadi yamumu fa'ina hidede amine wanahuluva. Ka'i tobohiyami sa'eyana ginavenuwa'atami ginagayo, “Hida kevakeva kilumina agaidiya hihawadavadavayena,” ka'i hidedemi ginavenuwa'atami digo, keke wana'ani. Bana kalivai-nadi givenuwa'atami-ma ka'i ginuwanuwa vaita mena kevakevai-nadi yadi kilumina fa'ina hawahawatana, ada ase'asena keke wana'ivematauhini fa'ina keke wana'ani. 
1CO.10.29	Keke vaita taumiyao ase'asemi ginamatauta fa'ina gadagahe. Au tobohiyami ase'asena matamatauhina fa'ina hidede amine gagahe. Tobohiyamiyao yadi yamumu fa'ina yaku kahihi au hidedemi. Tu ahe gagahemi amine, ka'i ide taudeyaogaga, au adafaiweya kevakevai-nadi kana'ana. Wa'ita iya kaliva yauyaugiku, dewa moya'aina akufaiweya. Gavadi-yo tovetumagana ase'asena matamatauhina fa'ina iya ganahuluhuluva-venuwana be higa vaita yaku huluva bana gidavehimeyeni? 
1CO.10.30	Ka'i akuga o aku kevakeva fa'ina Yaubada againe ganavesiule be gana'a, gavai'ona-yo tamo hakwadi mena a'a o kevakeva ga'ana fa'ina gina'awalaveku, higa vaita gaitoma hawahawatana gada'ani?
1CO.10.31	Hida gagahe ma ana nuwanuwa hidede amine. Gavadi gavadi kanagana, ka'i kana'au'a o kanayuyu, yada havivila moya'aina againe Yaubada ana egana kanakilakahina. 
1CO.10.32	Yami dewa wana'itave'avina be keke miYuda o yo'o tulidiyao kalivai-dina o ka'i tovetumagana higa Yaubada yana ekelesiya koyona againe wanavebe'udi. 
1CO.10.33	Meda anafaiweya yaku dewa ga'itave'avina be kaliva moya'aidi nuwadi ganakiveyamumuna. Tova moya'aina gahuluhuluva be keke tauku ganavelugaku fa'ina. Au nuwanuwaku yaku huluva moya'aina againe kaliva moya'aidi ganavelugadi ada adi kibababala hinanuhagana fa'ina.
1CO.11.1	Iya Keliso tavagine ganunudadana amine, meda anafaiweya omi iya tavagikuya wananunudadana.
1CO.11.2	Yaku gahe gaitoma moya'aina fa'ina wanuwa-nunauyena ada tovetumagana yada dewa moya'aina gavehawalemi-ma wadibudibumuhigena fa'ina gahawaveyamumuyemi.
1CO.11.3	Tu nuwanuwaku wanahalamane-hagihagiyena Bana Keliso kaliva moya'aidi yadi tovehimeya kadu kwamayoku adi tovehimeya moganedi, kadu Keliso ma ana tovehimeya Yaubada. 
1CO.11.4	Hai kaliva omi miKolinita agaimiya give'ove'o'ola o ka'i Alu'aluwa Mahalina yana venuwa'ata gi'awa'awatalatalainena tu u'una ana aikeva keke gidavehalilini, medema mali kaliva givehimeyena ma giseyemaunena ada keke ana tovehimeya Keliso gidawowomumuyeni. 
1CO.11.5	Tu hai kwamayoku hive'ove'o'ola o ka'i Alu'aluwa Mahalina yana venuwa'ata hi'awa'awatalatalainena tu u'udi keke hidakevani, medema hihuluhuluva vaita kaliva amine ada moganedi keke hidawowomumuyeni. Yada dewa ana nuwanuwa ma kwamayoku yamayamadadadi u'udi hiyamana be hidedemi udo ana aituha hiseyemaunena amine, meda kwamayoku hitafatafalolo tu keke u'udi hidakevani-ma yadi huluva ana ita vaita yadi udo fa'ina u'udi hidayamani. 
1CO.11.6	Ka'i kwamayoku hinadibutoyoga be u'udi keke hinakevani digo, u'udi hinatotona. Tu ka'i kwamayoku u'udi hinatotona o ka'i hinayamana amine, hinawowomumu lakahina higa vaita yadi udo ana iya'iyaya. Vevine manuwa-tafalolo againe u'udi hinakevana, be keke udo ana iya'iyaya amine hinaseyemauneni fa'ina. 
1CO.11.7	Tu kaliva ma Yaubada Tauna anununa againe kaliva gibubuna be Yaubada yana kikaiwabu giyemaunena fa'ina, gilubodana be gitafatafalolo againe keke u'una ginakevani, ada medema againe keke mali kaliva tu Yaubada anakaibe ana tovehimeya ma ginaseyemaunena. Badi kwamayoku ma kaliva yana kikaiwabu hiyemaunena, fa'ina u'udi hinakevana, be medema againe bana kaliva adi tovehimeya ma hinaseyemaunena. Yada dewa u'uda ana ve'aikeva fa'ina ana nuwanuwa au hidede amine. 
1CO.11.8	Fa'ina kaliva ma Yaubada keke kwamayoku luludiya gidabubuni. Kwamayoku kaliva lulune gibubudi. 
1CO.11.9	Kadu kaliva keke kwamayoku fa'idiya gidabubudi, au kwamayoku kaliva fa'ine gibubudi. 
1CO.11.10	Yaubada kwamayoku kaliva lulune gibubudi fa'ina, hitafatafalolo againe u'udi hinakevana be kaliva agevavane himimiyami ma hinaseyemaunena. Kadu lobama ana tovenuwa'ata hilulauboda fa'ina u'udi hinakevana, ada mena u'udi ana ve'aikeva againe moganedi yana abavehimeya dibune himimiyami ma ana iya'iyaya hinayemaunena.
1CO.11.11	Tu kaliva vevine Kaiwabu yana yo'ogaga agaidiya himimiyami-ma keke tulina tulina amine hinamiyami. Au kaliva vevine hinavelugadi, kadu vevine kaliva hinavelugadi. 
1CO.11.12	Fa'ina boi tuwai-mo'ena Yaubada kwamayoku nagona kaliva lulune gibubuna amine, meda kadu tova hidevama kaliva vevine agaidiya hitubutubuga. Ada kaliva vevine gaitoma moya'aina inubadi Yaubada. 
1CO.11.13	Tu taumiyao yada dewa wananuwenuwena be wanavehimeya ka'i kwamayoku sa'eyadi yo'o matadiya Yaubada againe hinave'ove'o'ola tu u'udi keke hinakevani amine, medema gilubodana o ka'i keke? 
1CO.11.14	Keke gidalubodani fa'ina ide yada dewa wahalamanena, higa ka'i kaliva u'una tunugina, yana wawowomumu ginamiyami. 
1CO.11.15	Tu kwamayoku ma Yaubada u'udi tunugina giveledi u'udi ana aikeva fa'ina, ada medema adi vaigau hagihagina. 
1CO.11.16	Ka'i omi gaveyao nuwanuwami mena vevine yadi dewa fa'ina wanavekwageyeku digo, ganagahemi ganagayo, “Tova moya'aina ime afositolo hidede amine avehavehawala, higa vevine hinave'ove'o'ola o ka'i Alu'aluwa Mahalina yana venuwa'ata hina'awa'awatalatalainena againe, u'udi hinakevana. Ada tovetumagana adi yo'o tulina tulina agaidiya moya'aidi mena dewai-nadi hi'ita'itave'avina.” Au hidede amine yaku gahe.
1CO.11.17	Tu adamoya kadu vehimeya sa'eyana fa'ina ganalukahihi tu medema fa'ina keke ganahawaveyamumuyemi. Fa'ina wavagavaga'auta be Yaubada againe wanatafatafalolo ana toveya, keke ase'asemi ana leme wadanuhagani, au ase'asemi ana kivekoyo wanuhagana. 
1CO.11.18	E, yaku gahe nagona ma valeyami sa'eyana ganogalina, higa tafalolo fa'ina wavagavaga'auta againe, yami kaiwabu fa'ina wave'alaudaka. Ada ganuwanuwa vaita mena valeyami ganogalina-ma tufona velemo'ena. 
1CO.11.19	Fa'ina yami dewa gahalamanena tova moya'aina waveve'alaudaka, ada mena dewai-nadi againe gaveyao yadi vetumagana velemo'ena, ada keke kaiwabu fa'ina hidanuwanuwa, medema waseyemaunena. 
1CO.11.20	Kadu ganagahe Kaiwabu Yesu Keliso ana anuwa'udu'udu fa'ina. Yada dewa ma kavaga'auta be au lakahina againe Kaiwabu kanuwa'udu'uduni tu sakalameni-mo'ena kavaina. E, mena se'eyaine wavagavaga'auta be Kaiwabu Yesu Keliso ana anuwa'udu'udu wana'au'ana againe, sakalameni wa'ivekoyona. Keke velemona Kaiwabu ana anuwa'udu'udu wada'u'ani. 
1CO.11.21	Fa'ina kaliva vevine sa'eyana sa'eyana a'a wa'aliyena-ma taumiyao wamadu'ana tu keke tamo wadafolakeni, ada au tufoidi koyokoyo mafu gilaudi tu tufoidi wakalivadiyao hiyu-fa'ila be u'udi gikoyo. 
1CO.11.22	Mene yami manuweya aba'au'a abayuyu gidadauda-ma ma'i wanuwenuwena o ka'i keke? Omi to'a-fa'ila toyu-fa'ila yami manuweya wada'a-yo wada'ela anuwa'udu'udu againe. Ka'i Yaubada yana yo'o hivaga'auta-ma ma'i wave'amohimohinedi o keke? Yana kaliva tufoidi keke wadave'amohimohinedi, fa'ina badi adiga keke ma matadiya amiga lakahina wa'au'a be wakivewowomumudi. Gavaimi ganagahe? Ka'i mena yami dewa fa'ina ganahawaveyamumuyemi? Keke, keke-mo'a!
1CO.11.25	Hi'a gihavaina, meda anafaiweya gowa givaina gigahedi gigayo, “Hida gowa ma Yaubada yana veyao ivaguna omi agaimiya gisena-ma ana iya'iyaya. Iya dayagiku omi fa'imiya ginamadu fa'ina Yaubada ginaveyaoyemi. Tova tova hida gowa wanayuyuyena againe, iya gahuluva amine omi wanahuluhuluva be wananuwa-nunauyeku fa'ina.” Hidede amine Kaiwabu Yesu gigahe. 
1CO.11.26	Fa'ina tova tova hida a'a wa'au'ana kadu hida gowa wayuyuyena againe, Kaiwabu yana alika ide kaliva fa'ideya wahawavetuvetununa. E, tova moya'aina hidede amine Kaiwabu yana alika wahawahawavetuvetununa Kaiwabu yana yewa'ela ana maka.
1CO.11.27	Kaiwabu Yesu sakalameni ana nuwanuwa hidede amine gisena fa'ina, hai kaliva yana wa'ihawadamana Kaiwabu yana a'a gina'ana o yana gowa ginayuyena, medema vaita Kaiwabu wowona kadu dayagina gidakivekoyoni. 
1CO.11.28	Kaliva sa'eyana sa'eyana ase'asemi wanatoliluveluvena be higa nuwanuwa koyona wanahegeni tu Kaiwabu yana a'a wana'ana yana gowa wanayuyena. 
1CO.11.29	Fa'ina hai kaliva Kaiwabu yana a'a gi'a'a-kawowona yana gowa giyuyuye-kawowona be Kaiwabu wowona ana nuwanuwa sakalameni againe gifaniyena, medema yana'a yanayu againe matahiwadi ginavaina. 
1CO.11.30	Kaiwabu wowona ana yaudi sakalameni againe wafaniyena fa'ina, tufoimi moya'aimi wagakowakowa kadu wa'aulolo, ada tufoimi wa'alika. 
1CO.11.31	Tu ka'i taudeyao ase'aseda kadatoliluveluvena be nuwanuwa koyona kadahegena sakalameni ana toveya, au Kaiwabu keke gidavedewayaugida-yo matahiwadi gidaveleda. 
1CO.11.32	Tu tova tova Kaiwabu givedevedewayaugida ada matahiwadi giveleveleda be higa kanahagavilada, ada ide ada egana keke gina'ivebwavini fa'ina. E, matahiwadi giveleveleda be tomiyababi Kaiwabu Yesu keke hidavetumaganeni-ma Yaubada adi egana gina'ivebwavina amine, kadu ide ada egana keke gina'ivebwavini.
1CO.11.34	Hai kaliva mafu gilauna, medema tauna yana manuweya gida'a-yo gida'ela. Ka'i Kaiwabu ana anuwa'udu'udu againe tufoimi wana'a-fa'ila o wanayu-fa'ila tu tufoimi amiga keke fa'ina wanawowomumu, au mena yami vaga'auta koyona fa'ina ami matahiwadi Yaubada nimane wananuhagana. Hidema fa'ina yami manuweya wana'a-yo wana'ela be keke matahiwadi wananuhagani. Tu nuwanuwa tufona aimo gidadauda ma omi agaimiya gana'ela-yo medema fa'ina ganakivetuvetunumi.
1CO.12.1	Siule tobohiyakweyao miKolinita, Alu'aluwa Mahalina yana abavetala tulina tulina fa'ina ganakivetuvetunumi. Nuwanuwaku Alu'aluwa Mahalina yana abavetala inubana wanahalamane-hagihagiyena. 
1CO.12.2	Wa'itana, boi tuwaina aimo Yaubada keke wadahalamaneni ana toveya, balauma yadi abavehimeya dibune wamiyami. Mena balaumai-dina ma keke wa'awadi. Ada Setani ginuwa'abiyemi be wavetuvetumaganedi. 
1CO.12.3	Boi tuwaina balauma wahawadavadavadi tu Alu'aluwa Mahalina keke wadahalamaneni fa'ina, nuwanuwaku ganakivetuvetunumi higa hai kaliva Yesu gina'alatabutabuyena ginagayo, “Yaubada Yesu ginaluyawelina,” medema Alu'aluwa Mahalina keke gida'alaveleveleni. Kadu hai kaliva ginagahe ginagayo, “Yesu au Kaiwabu velemo'ena,” medema keke tauna yana nuwenuweya anafaiweya hidedemi ginagahe, au Alu'aluwa Mahalina yana kivetuvetunu againe hidedemi gigahe.
1CO.12.4	Tu Alu'aluwa Mahalina yana abavetala tulina tulina tu abavetalai-dina adi tovetavetala ma au sa'eyanaga higa Alu'aluwa Mahalina. 
1CO.12.5	Kaiwabu fa'ine faisewa tulina tulina kafififaisewa tu yada tovehimeya ma au sa'eyanaga, higa Kaiwabu Yesu Keliso. 
1CO.12.6	Yaubada faiwala tulina tulina giveleveleda be yana faisewa kafififaisewa, tu ide yana tofaisewa sa'eyana sa'eyana yada faiwala inubana au sa'eyanaga higa Yaubada.
1CO.12.8	E, Alu'aluwa Mahalina tovetumagana sa'eyana sa'eyana giluvaiyeda-yo yana abavetala givetavetalaiyena. Kaliva sa'eyana againe nuwahuya givetalaiyena be Yaubada yana nuwanuwa fa'ina gikikivetuvetunu. Kadu kaliva sa'eyana againe halamana tulina tulina givetalaiyena be gavadi gavadi Yaubada nuwanuwana ide kanahalamanena, medema gihawahawavemogatalena. 
1CO.12.9	Kadu kaliva sa'eyana againe vetumagana toyogina givetalaiyena be gavaimi Yaubada gaitoma lakahina ginafaisewani, medema fa'ina ginavetumaganena. Ada kadu kaliva sa'eyana againe faiwala sa'eyana givetalaiyena be anafaiweya to'aulolo ginasisiveyawadi. 
1CO.12.10	Kadu kaliva sa'eyana againe faiwala givetalaiyena be aituha fifiwalana tulina tulina ginafifaisewana. Kadu kaliva sa'eyana againe Yaubada yana venuwa'ata tulina tulina Alu'aluwa Mahalina gitunevehabalutugina be gina'awa'awatalatalainena. Kadu sa'eyana againe nuwave'uve'u mena gahe inubana fa'ina givetalaiyena, higa inubana ka'i Yaubada againe giyemu o ka'i balauma agaidiya o kaliva tauna alu'aluwane giyemu ma anafaiweya ginahawavemogatalena. Kadu kaliva sa'eyana againe meya tulina tulina givetalaiyena, higa Alu'aluwa Mahalina gi'ala'alavelevelena amine kaliva meya tuline gilulukahihi. Kadu kaliva sa'eyana againe mena meya tulina tulina ana kaivila givetalaiyena be gavaimi tobohiyana gilukahihiyena-ma ginakivilana. 
1CO.12.11	Tu mena abavetala tulina tulina ana tovetavetala ma au sa'eyanaga higa Alu'aluwa Mahalina, ada Bana Tauna givehimeya amine yana abavetala kaliva sa'eyana sa'eyana agaideya givetavetalaiyena.
1CO.12.13	Fa'ina Yaubada Alu'aluwa Mahalina againe tovetumagana moya'aida gikivebafitaisoyeda be Keliso yana yo'o sa'eyanaga againe kaluku, higa Keliso buye kave'atutamo'aida fa'ina ide vaita Keliso wowona amine kamimiyami. Tufoida miYuda ada tufoida yo'o tulidiyao kalivai-dina, kadu tufoida agetoga ada tufoida taudeyao yada faisewa kavehimeyena, tu Yaubada Alu'aluwa Mahalina againe gikivebafitaisoyeda, kadu mena Alu'aluwana sa'eyanaga againe giveyuda be gibababalida fa'ina moya'aideyao kavesa'eya.
1CO.12.14	Tu kaliva talaina keke sa'eyanaga au tulina tulina. 
1CO.12.15	Ka'i kaliva agena gidagahe gidagayo, “Iya keke kaliva nimana fa'ina, iya keke kaliva talaina,” ka'i hidede amine gidagahe digo, medema gahe-kawowo fa'ina mena agena aimo kaliva wowone gidadauda. 
1CO.12.16	Kadu ka'i kaliva tagana gidagahe gidagayo, “Iya keke kaliva matana fa'ina, iya keke kaliva talaina,” ka'i hidede amine gidagahe digo, medema kadu gahe-kawowo fa'ina mena tagana aimo kaliva wowone gidadauda. 
1CO.12.17	Ka'i wowoda matadaga, bona ana nogala gavaiya'amine? Kadu ka'i wowoda tagadaga, gavaiya'amine magana kadayauni? 
1CO.12.18	Tu Yaubada keke hidede amine wowoda gidabubuni. Au wowoda talaina tulina tulina gisedi. Tauna givehimeya amine wowoda talaina moya'aina gisedi. Meda anafaiweya kaliva vevine sa'eyana sa'eyana Yesu Keliso againe wavetumagana-ma Keliso wowona talaina tulina tulina gisemi. 
1CO.12.19	Ka'i wowoda talaina sa'eyanaga, ka'i matadaga o tagadaga, au keke wowoda velemo'ena. 
1CO.12.20	Tu Yaubada wowoda keke medede amine gidabubuni, keke matadaga o tagadaga amine gidabubuda. Au wowoda talaina moya'aina gibubuna tu wowoda au sa'eyana gibubuna.
1CO.12.21	Wa'ita, kaliva matana keke anafaiweya kaliva nimana againe anafaiweya ginagahe ginagayo, “Keke nuwanuwaku o'eni, tauku akufata.” Meda anafaiweya kaliva u'una keke agena againe anafaiweya ginagahe ginagayo, “Keke nuwanuwaku o'eni, tauku akufata.” 
1CO.12.22	Au talaida vaita yadi faisewa kabi'ona ma ka'i keke wowodeya gidadauda, keke ada ayauna yamumuna kadamiyami. 
1CO.12.23	Ada talaida tufona vaita ana ita keke yamumuna matadeya ma kavivigauyena, kadu nagoda keke nuwanuwada kaliva hina'itani-ma hiviga o doki againe kakevakevana. 
1CO.12.24	Ma talaida ana ita fa'ina keke kadawowomumu-ma keke kadakevani. Tu Bana Yaubada wowoda givebubutamo'aina againe, talaida keke yamumuna o keke lakahina matadeya ma gisena be ada ayauna giveleda, ada mena talai-dana kana'itave'avi-hagihagiyena fa'ina. 
1CO.12.25	Ada Yaubada hidede amine talaida givebubutamo'aina be keke ginaduvavehaila, au se'eyaine ginadauda be buye ginave'aveluveluga. Meda anafaiweya omi Keliso wowona talaina give'atutamo'aimi be keke wanamiyavehaila, au yami nuwanuwa leleleya wanamiyami be buye wanave'aveluveluga. 
1CO.12.26	Ka'i talaida sa'eyana gina'aulolo, talaida moya'aina buye hina'aulolo. Ka'i tamo hakwadi talaida sa'eyana ginahawavelakahiyena, talaida moya'aina adi ayauna ginayamumu.
1CO.12.28	Ma Keliso wowona medema ide tovetumagana ada yo'o. Ada Yaubada faisewa tulina tulina yana yo'o kalivai-dina agaidiya gifolakena. Yana vegida hidede amine.
1CO.12.28	Faisewa kikaiwabu-mo'ena ma afositolo, badi Keliso yana
1CO.12.28	kabu hivaina be bonana hinawahidadanena kalivai-dina.
1CO.12.28	Anavelu ma yana venuwa'ata ana to'awatalatalaina.
1CO.12.28	Anaveto ma yana nuwanuwa ana tovehawala.
1CO.12.28	Kadu'e aituha fifiwalana ana tofaisewa,
1CO.12.28	kadu to'aulolo adi tosiveyawa,
1CO.12.28	fanifanidiyao adi toveluga,
1CO.12.28	tovetumagana yadi faisewa o yadi miyami ana tovehimeya,
1CO.12.28	meya tulina tulina Alu'aluwa Mahalina gi'alaveleveledi-ma ana tolukahihi.
1CO.12.28	Au hidede amine Yaubada yana vegida.
1CO.12.29	Yaubada wowoda ka'i matadaga o tagadaga amine keke gidabubuda. Meda anafaiweya ide Keliso wowona ma keke moya'aida faisewa sa'eyanaga gidaveleda. Yaubada keke afositolo yadi faisewa yana kaliva moya'aidi gidaveledi, au tufoidiga. Keke yana kaliva moya'aidi gidatunevehabalutugidi-yo yana venuwa'ata tulina tulina hida'awa'awatalatalaineni. Keke moya'aidi gidavegidedi be yana nuwanuwa fa'ina hinakikivetuvetunu. Keke moya'aidi faiwala gidaveledi be adifaiweya aituha fifiwalana hinafifaisewani. 
1CO.12.30	Kadu keke yana kaliva moya'aidi faiwala sa'eyana gidaveledi be to'aulolo hinasisiveyawadi, au tufoidiga. Alu'aluwa Mahalina keke yana kaliva moya'aidi meya tulina tulina gida'alaveleveledi-yo hidalulukahihi. Keke yana kaliva moya'aidi mena bona meya tulina Alu'aluwa Mahalina tobohiyadiyao gi'alaveleveledi-ma adifaiweya hinakivilani. 
1CO.12.31	Yaubada keke kaliva sa'eyanaga mena faisewa matatabuna gidavele-'owoni fa'ina, au Alu'aluwa Mahalina yana abavetala wai hinagona-ma yami wa'idibumuhiga wanaleledi. Tu eda sa'eyana abavetalai-dina gikaiwabuhegedi-ma ganavehawalemi, ada edai-nadi ana egana nuwanuwa hawahawahegana.
1CO.13.1	Ka'i adafaiweya tomiyababi meyadi tulina tulina agaidiya kanalukahihi kadu lobama ana tovenuwa'ata meyadiya kanalukahihi tu'ena nuwanuwa hawahawahegana keke ase'asedeya gidadauda digo, yada gahe keke yamumuna. Au yada lukahihi vaita modawa hidalulubwekobwekoni, o ka'i vaita hiulega hidayuyuvedamadamani amine. 
1CO.13.2	Ka'i adafaiweya Alu'aluwa Mahalina yana venuwa'ata tulina tulina kana'awatalatalainena, ada adafaiweya Yaubada yana nuwanuwa sevasevauyana kanahalamane-'owona, ada ka'i adafaiweya nuwahuya moya'aina kanavaina, ada ka'i yada vetumagana lakahi-mo'ena fa'ina adafaiweya oya kanaluya'alidi be hinahavivila, e ka'i mena gaitomai-dina moya'aina adafata tu'ena nuwanuwa hawahawahegana keke ase'asedeya gidadauda digo, ide vaita iyohoyoho amine. 
1CO.13.3	Ka'i yada lokoloko matatabuna kanafolakena, ada wowoda kanahawahegena be kaliva hinakivekoyona higa vaita taudeyao ada egana kanakilakahina, tu'ena nuwanuwa hawahawahegana keke ase'asedeya gidadauda digo, yada folaka o wowoda ana hawahega fa'ina keke ada laufata hagihagina kananuhagani, keke-mo'a!
1CO.13.5	Hai kaliva nuwanuwa hawahawahegana ase'asene gidadauda, medema keke tobohiyaneyao ginakivewowomumudi, keke gina'amaumaula, keke ginahawalumagibou, keke tobohiyaneyao yadi koyona ginanuwave'avini. 
1CO.13.6	Hai kaliva nuwanuwa hawahawahegana ase'asene gidadauda, medema tobohiyaneyao yadi huluva koyona againe keke ginavemwamwala atu yadi huluva yamumuna againe au ginavemwamwala. 
1CO.13.7	Hai kaliva nuwanuwa hawahawahegana ase'asene gidadauda, medema tobohiyaneyao yadi koyona moya'aina gi'atu'atuvefa'ilena, keke yo'o matadiya gidahawavemogataleni. Au tova moya'aina tobohiyaneyao fa'idiya ginuwanuwa vaita hinahuluva yamumuna keke koyona, yadi yamumu fa'ina gilulauboda, e vita moya'aina agaidiya gi'ase'asevatu.
1CO.13.8	Nuwanuwa hawahawahegana miyamiya-vagahina au keke gina'awowolini. Tu Alu'aluwa Mahalina yana abavetala medema aimo gina'awowolidi. Wa'ita, venuwa'ata tulina tulina ana awatalatalaina aimo tova mulina ginayawowola. Kadu meya tulina tulina Alu'aluwa Mahalina gi'alaveleveleda-ma ana lukahihi againe kana'ilova. Kadu halamana tulina tulina ana hawavemogatala ginahavaina. E, mena Alu'aluwa Mahalina yana abavetala gayakahidi-ma ginahavaidi tu nuwanuwa hawahawahegana ginamiyamiya-vagata. 
1CO.13.9+1CO.13.10	Fa'ina tova adamoya halamana Yaubada giveleveleda-ma hinafanaga kahalamanena, Yaubada yana venuwa'ata tulina tulina tabonaga ka'awatalatalainena, tu tova mulina Yaubada nuwanuwa velemo'ena inubane be tabone ginahawavemogatale-'owona, ada nuwanuwa tufonaga tova adamoya gidadauda-ma ginayawowola.
1CO.13.11	Wa'ita, iya kabi'okuya yaku gahe aku ayauna yaku nuwanuwa moya'aina kwanawe'owe'o amine. Tu tova adamoya a gavekaliva-lakata fa'ina kwanawe'owe'o yana huluva ganuyabuyabuna. 
1CO.13.12	Meda anafaiweya tova adamoya ide vaita kwamana kabi'ona amine keke Yaubada yana gaitoma kada'ita'ita-hagihagiyeni, au ka'ita'ita-howehowena. Tova mulina matada ginamahalina be Yaubada buye kanave'amagigi'ita'ita. Tova adamoya tufonaga gahalamanena. Tova mulina Yaubada ase'aseku gihalamane-'owona amine, iya gaitoma moya'aina ganahalamane-'owona.
1CO.13.13	Tobohiyakweyao, Alu'aluwa Mahalina yana abavetalai-dina ginayawowola, tu gaitoma tohiye miyamiya-vagahidi, higa yada vetumagana Yaubada againe, yada lulauboda aimo Yaubada ide fa'ideya gavaimi ginaga-ma fa'ina, yada nuwanuwa hawahawahegana moya'aidi agaidiya. Atu nuwanuwa hawahawahegana gaitoma luhei gitubuhegedi.
1CO.14.2	Hidede amine gagahe fa'ina hai kaliva Alu'aluwa Mahalina meya tuline gi'alaveleveleni-yo gilulukahihi, medema keke kaliva agaidiya gidalulukahihi, au Yaubada againe gilulukahihi. Fa'ina keke tamo hakwadi kaliva yana gahe meya tulina againe gidahalamaneni. Bana Alu'aluwa Mahalina gi'ala'alavelevelena amine Yaubada yana nuwanuwa sevasevauyana meya tuline gilulukahihiyena. 
1CO.14.3	Tu hai kaliva Yaubada yana venuwa'ata tulina tulina Alu'aluwa Mahalina gitunevehabalutugini-yo gi'awa'awatalatalainena, medema kaliva agaidiya gilulukahihi be yadi vetumagana ginatubuga fa'ina. E, kaliva agaidiya gilulukahihi be ginalu'ageyedi, ase'asedi ginakivevatuna. 
1CO.14.4	Bana kalivai-nadi Alu'aluwa Mahalina gi'alavelevelena be meya tuline gilulukahihi, medema tauna yana vetumagana gikivetubugina, tu bana kalivai-nadi Yaubada yana venuwa'ata tulina tulina Alu'aluwana gitunevehabalutugini-yo gi'awa'awatalatalainena, medema tovetumagana ami yo'o moya'aimi yami vetumagana gikivetubugina. 
1CO.14.5	Iya nuwanuwaku Alu'aluwa Mahalina moya'aimi meya tulina tulina gina'alavelevelemi be agaidiya wanalulukahihi. Ma nuwanuwaku lakahi-mo'ena Alu'aluwa Mahalina yana venuwa'ata tulina tulina ginatunevehabalutugimi-yo wana'awa'awatalatalainena. Bana kaliva Yaubada yana venuwa'ata gi'awatalatalainena-ma, bana kaliva Alu'aluwa Mahalina meya tuline gi'alaveleveleni-yo gilukahihi-ma gikaiwabuhegena. Tu ka'i Alu'aluwa Mahalina yana hawavemogatala againe mena bona meya tuline gilukahihiyena-ma ginakivilana, medema au gilubodana, fa'ina medede amine tovetumagana ami yo'o moya'aimi yami vetumagana ginakivetubugina.
1CO.14.6	Tobohiyakweyao, omi agaimiya gana'ela ana toveya, ka'i Alu'aluwa Mahalina meya tulina tulina gina'alaveleveleku be agaidiya ganalulukahihi digo, keke ganavelugami, keke-mo'a. Tu ka'i Yaubada yana venuwa'ata tulina tulina Alu'aluwa Mahalina gitunevehabalutugiku-ma gana'awatalatalainena digo, mena yaku gahe againe ganavelugami. O ka'i gavadi Yaubada nuwanuwana omi wanahalamanena, medema ganavehawalemi amine o, kadu mena yaku gahe againe ganalememi.
1CO.14.7+1CO.14.8	Au gaitoma tohiye meya tulina tulina Alu'aluwa Mahalina gi'alavelevelemi-ma ana aba'ita ganalukahihiyena. Hida kulele modawa ma wa'agodi tu keke yawayawadiyao. Ka'i kaliva yana kulele ginayuvedamadamana, tovanenega gava kweli giyuveyuvena-ma keke hinahalamaneni. Ka'i kaliva sa'eyana yana modawa ginalulubwekobwekona, tovanenega gava kaiwesi gikalikalini-ma keke hinahalamaneni. Kadu'e, ka'i hiulega hinayuyuvedamadamana, tolugaviya gaviya fa'ina keke hinakidewadewa. 
1CO.14.9	Meda anafaiweya omi'iyao. Ka'i meyami ginadaludalu, keke tamo hakwadi yami gahe ana ihi ginahalamaneni. Au yami gahe vaita bolimana butuna amine. 
1CO.14.10	Tomiyababi bona tulina tulina agaidiya a gavaiyehi hilulukahihi, ada mena bonai-dina keke butudiga, au adi kaivila gidadauda. 
1CO.14.11	Ma ka'i tamo kaliva bona sa'eyana againe ginalukahihi tu ana kaivila keke gadahalamaneni au butunaga digo, bana kalivai-nadi vaita hawahawala bonana tulina amine iya matakuya, kadu iya vaita hawahawala amine bana matane, ada yama gahe againe keke adave'aveluveluga. 
1CO.14.12	Meda anafaiweya omi'iyao. Hai bona ana kaivila kaliva hihalamanena, medema wanalukahihiyena. Omi nuwanuwami lakahina Alu'aluwa Mahalina yana abavetala tulina tulina wanavaina fa'ina, hadema abavetala agaidiya amifaiweya tovetumagana ami yo'o yadi vetumagana wanakivetubugina, medema abavetalai-dina wanalele-hagihagiyedi.
1CO.14.13	Ka'i nuwanuwada kaliva vevine yadi vetumagana kanakivetubugina, hidede amine kanahuluva. Hai kaliva Alu'aluwa Mahalina meya tuline gi'alaveleveleni-yo gilulukahihi, medema Alu'aluwa Mahalina yana faiwala fa'ina ginave'o'ola be yana gahe ana kaivila fa'ina tovetumagana anafaiweya ginakivetuvetunudi. 
1CO.14.14	Ka'i Alu'aluwa Mahalina yaku ve'o'ola meya tuline gina'alaveleveleku, alu'aluwaku give'ove'o'ola tu nuwaku ma giduva-kawowo ada keke tobohiyakweyao gadavelugadi. 
1CO.14.15	Au gavaimi ganaga? Hidede amine ganagana. Ganahawahegeku be Alu'aluwa Mahalina meya tuline ginave'o'ola-veleveleku, tu kadu yaku nuwenuweya ganave'o'ola. Meda anafaiweya ganahawahegeku be Alu'aluwa Mahalina meya tuline ginakwelidava-veleveleku, tu kadu ganakwelikweli-davadava yaku nuwenuweya. 
1CO.14.16	Ka'i tova sa'eyana Alu'aluwa Mahalina meya tuline ginadavavelevelemi tu tovetumagana fanifanina omi agaimiya ginaluku be buye wanatafalolo. Bana mena kaliva fanifanina fa'ina, keke anafaiweya emeni ginayakahini be mena yana ve'ehe againe bana omi buye Yaubada wanahawadavadavani. Keke anafaiweya yana ve'ehe ginayakahini, fa'ina gavaimi meya tulina againe wagahegahe-ma gifaniyena. 
1CO.14.17	Ka'i wona velemona omi wavesivesiule-hagihagi, yami hawadavadava gahe yamumuna amine wayakayakahina, tu bana kaliva fanifanina yana vetumagana yami gahedavadava againe keke wadakivetubugini, fa'ina agomiga ginogalina tu ana nuwanuwa keke gidahalamaneni.
1CO.14.18	Tu Yaubada againe gavesiule, fa'ina yaku lukahihi meya tulina tulina Alu'aluwa Mahalina gi'alaveleveleku-ma moya'ai-mo'ena tu yami lukahihi meya tulina tulina agaidiya gitubuhegena. 
1CO.14.19	Ma kaliva vevine tafalolo fa'ine hivagavaga'auta againe, keke nuwanuwaku yaku gahe meya tuline Alu'aluwa Mahalina gina'alaveleveleleku-ma lauva tunugina gananunauweni, fa'ina ana kaivila kaliva keke hinahalamaneni. Ka'i yaku gahe faifi ganayakahidi kaliva adi kivetuvetunu fa'ina be agaidiya ginamahalina, medema gilubodana. Atu ka'i yaku gahe meya tuline dawani-mo'ena ganasena tu ana kaivila kaliva agaidiya keke gidamahalini, medema keke-mo'a gidalubodani.
1CO.14.21	Wa'ita, Yaubada miIsileli boi tuwai-mo'ena himiyami-ma bonadiya gilukahihiyedi tu keke hidavenogaleni. Ada badi fa'idiya Veyao Tuwaina ana bukiya gigahe gigayo,
1CO.14.21	Mali kaliva meyadi tulina tulina awadiya miIsileli ganagahedi. Nibaidiyao bonadi tulina gana'iveninisedi
1CO.14.21	be higa vaita yadi ela againe yaku nuwakoyo ganahawavemogatalena. Tu meya tulina tulina hinanogalina nonogana keke bonaku hinavenogaleni.
1CO.14.21	Hidede amine Kaiwabu gigahe. Mene omi wavaitana lukahihi meya tuline Yaubada yana nuwakabubu ana iya'iyaya, tu badi dibudibutoyogidiyao medema againe Yaubada yana nuwakoyo hinuhagana.
1CO.14.22	Wa'ita, lukahihi meya tuline Alu'aluwa Mahalina yana faiwala ana iya'iyaya giseyemaunena keke omi tovetumagana yami kaiwabu fa'ina, au badi todibutoyoga hinanogalini-yo ase'asedi gina'akoluna fa'ina. Atu Yaubada yana venuwa'ata ana tunevehabalutuga medema keke todibutoyoga fa'idiya, au Yaubada yana nuwadoga ana iya'iyaya mena omi tovetumagana fa'imiya. 
1CO.14.23	Fa'ina ka'i tovetumagana ami yo'o matatabumi wanavaga'auta ada moya'aimi meya tulina tulina agaidiya wanalulukahihi, ada ka'i tovetumagana fanifanidiyao o miya-kawokawowodiyao agaimiya hinaluku amine, hinagahe vaita wadavekabakabaleya. 
1CO.14.24	Tu ka'i moya'aimi Yaubada yana venuwa'ata Alu'aluwa Mahalina gitunevehabalutugimi-ma wa'awa'awatalatalainena tu tovetumagana fanifanidiyao o miya-kawokawowodiyao agaimiya hinaluku amine, yami gahe hinanogalina againe yadi koyona nuwadi gina'afolefolena. Ada venuwa'atai-dina moya'aimi awamiya hinanogalini-yo adi vita tulina tulina ase'asediya hina'ayaunena. 
1CO.14.25	Kadu Alu'aluwa Mahalina yana hawavetavetala againe wa'awatalatalaina fa'ina, yami gahe yadi nuwahinage kabu'avane ginaseyemaunena. Hidema fa'ina yadi wamatauta babiya hinabe'u ada Yaubada hinahawadavadavana hinagayo, “Wona velemona Yaubada omi hinafamiya gimimiyami.”
1CO.14.26	Siule tobohiyakweyao miKolinita, tafalolo fa'ina wavagavaga'auta ana toveya, hidede amine wanahuluva. Kaliva sa'eyana kweli ginasilakahina, sa'eyana ginamidi Yaubada bonana fa'ina ginavehawala, sa'eyana nuwanuwa Yaubada bana againe gihawavemogatalena-ma ginagaheyena, sa'eyana meya tuline Alu'aluwa Mahalina gina'alavelevelena-ma ginalukahihi, kadu sa'eyana mena bona meya tuline ana kaivila ginahawavemogatalena. Gilubodami be mena huluva moya'aina againe moya'aimi yami vetumagana wanakivetubugina. 
1CO.14.27	Ka'i gaveyao nuwanuwadi Alu'aluwa Mahalina gina'alaveleveledi be meya tuline hinalulukahihi digo, kaliva luhei o ka'i tohiyegaga hinalukahihi. Keke seyaseya'aine hinalukahihi, au sa'eyana sa'eyana, ada tamo hakwadi bona meya tuline higaheyena-ma ana kaivila ginahawavemogatalena. 
1CO.14.28	Ka'i yami vaga'auta againe keke tamo hakwadi gidamiyami-yo mena lukahihi meya tulina againe anafaiweya gidakivilani, au meya tulina ana togahe tovetumagana ami yo'o matadiya hinave'awa'ibodena tu nuwahinagediya Yaubada againe meya tulina againe hinalulukahihi.
1CO.14.30	Tu ka'i tamo hakwadi yami vaga'auta againe gihiyoto tu Alu'aluwa Mahalina yana venuwa'ata sa'eyana ginatunevehabalutugina digo, ginamidi be bana kaliva nagona gigahegahe-ma gina'ilova tu tobohiyana ginavebutu gina'awatalatalaina. 
1CO.14.31	Hidede amine gaveyao agaimiya Alu'aluwa Mahalina yana venuwa'ata ginatunevehabalutugimi, medema amifaiweya anakaibe anakaibe wana'awatalatalainena be higa tovetumagana moya'aimi halamana wanavaina ada yami vetumagana ginatubuga. 
1CO.14.32+1CO.14.33	Wa'ita, Yaubada keke ve'ataladabwadabwa ana Yaubada. Bana'e kukuya ana Yaubada. Fa'ina gaveyao Alu'aluwa Mahalina yana venuwa'ata hi'awa'awatalatalainena, medema taudiyao hinavehimeyedi be keke hinave'ataladabwadabwa. Au Yaubada yana kaliva adi yo'o tulidi tulidi agaidiya hitagatagavanenega amine, omi wanatagavanenega.
1CO.14.35	Ka'i nuwanuwadi tamo gavadi ana nuwanauwa fa'ina hinatoliluvaluva, aimo yadi manuweya yadi kaliva agaidiya hinatoliluvaluva be hinahalamanena. Tafalolo fa'ina wavagavaga'auta againe, ka'i vevine hinalulukahihi medema keke-mo'a gidalubodani.
1CO.14.36	Gavadi-yo mena vehimeyai-nadi vevine fa'idiya wakiloweni? Wa'ita, Yaubada yana vehimeya keke omi miKolinita agaimiya gidave'inuba ma ma'i wanuwenuwena o keke? Yaubada bonana keke omi'iyao gagana agaimiya gida'ela ma ma'i wahalamanena o keke? Tovetumagana adi yo'o moya'aidi hihuluhuluva amine, meda anafaiweya omi wadahuluhuluva. 
1CO.14.37	Hai kaliva ginuwanuwa vaita Yaubada yana venuwa'ata ana awatalatalaina bana anafata o Alu'aluwa Mahalina yana abavetala tulina tulina gidavaini, medema Kaiwabu yana vehimeya omi agaimiya ga'etoladina ma gida'alakakilina. 
1CO.14.38	Ka'i bana kalivai-nadi mena vehimeya ginakilowena digo, bana keke kaliva halamanina Yaubada yana yo'o agaidiya.
1CO.14.39	Tobohiyakweyao, hida gagahe ma nafona hidede amine. Yaubada yana venuwa'ata tulina tulina adi tunevehabalutuga yami wa'idibumuhiga wanalelena. Tu badi kaliva Alu'aluwa Mahalina meya tuline gi'alaveleveledi-yo hilulukahihi-ma keke wanahawatadi. 
1CO.14.40	Tafalolo fa'ina wavavaga'auta ana toveya gavaimi gavaimi Yaubada ana tafalolo gilubodana, medemi wanahuluhuluva be yami vaga'auta imalamalabubunina wanaseseyemaunena. Au hidemi ana tubuga.
1CO.15.1	Siule tobohiyakweyao miKolinita, nuwanuwaku Yesu Keliso yana Venuwa'ata Yamumuna galumamalemi-ma fa'ina nuwami ganatalafolena. Mena Venuwa'ata Yamumuna againe nuwami wasena be yami vetumagana gava gi'etodona. 
1CO.15.2	Ada ka'i mena Venuwa'ata Yamumuna galumamalemi-ma wanakidonena au tova moya'aina Yaubada yana kibababala wana'aya'ayaunena. Tu ka'i yaku laumamala keke wadanogali-hagihagiyeni, au Yesu Keliso againe wavetumagana-kawowo.
1CO.15.4	Gi'alika ada tomohuyehuyeya hihuya-yo aiyeta luhei gidauda tu tova anaveto Yaubada gisivemididina, Veyao Tuwaina ana buki gigaheye-vagahina amine. 
1CO.15.5	Gimididi-havagi yo Fita againe Tauna gi'ivemogatalina, ada muliya yana yo'o tuwelo kalivadi velugadiyao moya'aidi agaidiya Tauna gi'ivemogatalina. 
1CO.15.6	Kadu muliya ana tomuliya ada yo'o lakahina se'eyaine himiyami ma agaidiya gilakayemu, adi kilagalaga faifi hanaledi (500) gitubuhegedi. Mena tobohiyadeyao tufoidi moya'aidi aimo yawayawadiyao himimiyami, tu tufoidi boi hi'alika. 
1CO.15.7	Kadu muliya Yelusalema tovetumagana adi tonagona ana egana Yemesa againe gilakayemu, ada muliya afositolo moya'aidi agaidiya gilakayemu be hi'itana. 
1CO.15.8	Ada muliya-mo'aya iya agaikuya gi'ivemogatalina. E, kwamana ana tubuga aimo keke hagihagina tu gimadutubuga amine, iya aku ita keke hagihagina tu iya agaikuya gilakayemu be ga'itana.
1CO.15.10	Tu Yaubada yana nuwadoga iya agaikuya givetalaiyena fa'ina, iya gave'afositolo. Ada yana nuwadoga iya agaikuya givetalaiyena-ma keke gidavele-wayogeku, keke. Yesu Keliso fa'ina gafifaisewa toyogina, ada yaku vediwe afositolo velugadiyao yadi vediwe gitubuhegena. Tu keke tauku yaku faiwala againe gadafifaisewa. Au Yaubada yana faiwala againe ginuwakabubuyeku fa'ina, gafifaisewa toyogina. 
1CO.15.11	Ada au ka'i iya omi agaimiya galumamala o ka'i badi afositolo velugadiyao hilumamala, yama laumamala ana nuwanuwa au sa'eyana higa Yesu Keliso gi'alika be gimididi-havagi, ada yami vetumagana inubana au hidede amine.
1CO.15.12	Hida gagahe Yaubada Keliso alikeya gisivemididina-ma ime alulumamalena. Keliso yana mididi-havagi alulukahihiyena tu gavadi-yo tufoimi wagahegahe vaita Yaubada to'alika keke ginasivemidididi? 
1CO.15.13	Wa'itana, ka'i to'alika keke velemona hinamididi-havagi, kadu Yaubada keke Keliso gidasivemididini. 
1CO.15.14	Ada ka'i Yaubada keke velemona Keliso alika againe gidasivemididini digo, ime alulumamala-kawowo kadu omi wavetumagana-kawowo. 
1CO.15.15	Kadu'e, ka'i Yaubada keke velemona Keliso alikeya gidasivemididini digo, yama hawavemogatala Yaubada fa'ine fwaya amine, fa'ina ime Yaubada fa'ine ahawavemogatala agayo, “Yaubada Keliso alikeya gisivemididina.” Tu ka'i aimo tova mulina Yaubada keke to'alika velemona ginasivemidididi be wayawaidi hinamiyami digo, kadu keke Keliso gidasivemididini, ada au vaita ime Yaubada fa'ine adafwaya. 
1CO.15.16	Fa'ina ka'i tamo hakwadi ugahegahe ugayo, “To'alika keke hinamididi-havagi,” kadu vaita udagayo, “Keliso keke gidamididi-havagi.” 
1CO.15.17	Keliso gi'alika ada gimididi-havagi be yami koyona ginayawelina fa'ina. Atu ka'i Keliso keke gidamididi-havagi digo, yami koyona ana aba'aiyawela fa'ina Keliso wadavetumagane-wayoge. Aimo yami wakoyona Yaubada matane wamimiyami. Fa'ina Keliso gi'alika tu ka'i keke gidamididi-havagi digo, keke anafaiweya yami koyona gidavaihegeni. 
1CO.15.18	Kadu'e, ka'i Keliso keke gidamididi-havagi, badi to'alika boi aimo wayawaidi himiyami tu Keliso againe hivetumagana-ma badi keke hinamididi-havagi, adi egana gibwavi. 
1CO.15.19	Ada ka'i Keliso againe kavetumagana be hidei babiya yada vetumagana fa'ina leme kanuhagana tu keke wesei lobameya leme kananuhagani, au kaliva miya-kawokawowodiyao ide fa'ideya yadi wavelaiga hinagahe hinagayo, “Hoiyoi! Hagihagidiyao, hivetumagana-kawowo. Keke hinamididi-havagi.”
1CO.15.21	Bana kaliva sa'eyana higa kaliva nagona yana koyona fa'ina tomiyababi moya'aidi hi'ali'alika. Tu kadu kaliva sa'eyana yana faisewa kelose againe fa'ina aimo hinamididi-havagi. 
1CO.15.22	Kaliva moya'aida Adama bwaneneneyao. Hidema fa'ina moya'aida bana amine kana'alika. Ada moya'aida Adama bwaneneneyao kana'alika amine, meda anafaiweya ide gaveyao Keliso yana yo'o kalivai-dana, medema moya'aida Yaubada alikeya ginasivemididida. 
1CO.15.23	Tu Yaubada yana kaliva yadi mididi-havagi ana tova tulina tulina gisena. Keliso yana mididi-havagi wai ginagona, ada aimo tova mulina yana yewa'ela ana toveya ide yana kaliva Yaubada yana vehimeya againe kanamididi-havagi.
1CO.15.27	Veyao Tuwaina ana buki Keliso yana abavehimeya Yaubada givelena-ma fa'ina gigahe gigayo,
1CO.15.27	Gaitoma moya'aidi Bana agevavane gisedi.
1CO.15.27	Tu mena bonai-nadi gigahe vaita gaitoma moya'aidi Keliso yana abavehimeya dibune hidamiyami, atu keke Yaubada Tauna fa'ine gidagahe. Bana Yaubada keke Keliso yana abavehimeya dibune gidamiyami, fa'ina Bana'e gaitoma moya'aidi Keliso agevavane gisedi. 
1CO.15.28	Ada aimo Yaubada gaitoma moya'aidi Yesu agevavane ahe ginasedi-yo au Natuna Tauna Tamana agevavane ginasena. Yaubada gaitoma moya'aidi Natuna agevavane ginamidisedi, tu muliya Natuna Tauna Tamana agevavane ginasena be higa Yaubada anakaibe'u-mo'a kikaiwabuna, kikaiwabu-mo'ena ginamiyami.
1CO.15.29	Tu badi kaliva higahegahe vaita Yaubada keke to'alika ginasivemidididi amanadi badi fa'idiya kadu ganagahe. Ka'i Yaubada to'alika keke velemona ginasivemidididi, gavai'ona-yo kaliva tufoidi to'alika tuwaidiyao fa'idiya hibafitaiso be higa aimo lobameya Keliso buye hinamiyami fa'ina? Ka'i to'alika keke velemona hinamididi-havagi, gavana ana inuba badi to'alika fa'idiya hibafitaiso? 
1CO.15.30	Tu ime afositolo ama toveluga buye ma Yesu Keliso bonana alulumamalena fa'ina, todibutoyoga tova moya'aina nuwanuwadi hinaluve'alikama. Ka'i Yaubada yana sivemidi alikeya keke adanuwenuweni digo, keke-mo'a abagilagi againe adahawahegema. 
1CO.15.31	Tobohiyakweyao, Bana Yaubada gihalamaneku tu gagahegahe. Omi yada Kaiwabu Yesu Keliso yana kaliva fa'ina nuwaku giyamumu. Medema gahe velemo'ena. Meda anafaiweya gahe velemo'ena sa'eyana ganayakahina, higa aiyeta sa'eyana sa'eyana abagilagi liline gamimiyami.
1CO.15.33	Kadu gahe sa'eyana lakahina ma “Ka'i kaliva koyodiyao buye wanamiyami, yadi dewa koyona yami dewa ginakivekoyona.” Mena gahe-nadi au velemo'ena, fa'ina wana'itave'avimi be kaliva koyodiyao mididi-havagi fa'ina keke hinalolomi. 
1CO.15.34	Wamidi, nuwami gina'afolefolena be yami dewa koyona wanahege-mo'ena. Tufoimi Yaubada wafaniyena. Hida yaku gahe wananogalina be wanawowomumu.
1CO.15.35	Tu ka'i tamo hakwadi ginatoliluvaluva ginagayo, “Gavaiya'amine Yaubada to'alika ginasivemidididi? To'alika wowodi babiya hi'enolovena fa'ina, hinamididi-havagi againe wowodi ana ita gavaiya'amine hinalakayemu?” 
1CO.15.36	Ada yana toliluvaluva hidede amine ganafatana. O kwavakwava! Wowoda yana afuwa otova amine. Otova babiya unafahana againe, ka'i keke ginave'afa be tubuna gina'afuwani, kadu keke a'a-mo'ena unanuhagani. 
1CO.15.37	Ada ka'i witi nafona o gavadi tamo a'a nafona unafahana amine, keke a'a-mo'ena aimo ginatabo be ginatubuga-ma unafahani, keke. Nafonaga unafahana. 
1CO.15.38	Tu Yaubada otova sa'eyana sa'eyana yana kabu againe a'a-mo'ena ana ita tulina tulina givelena. E, Bana'e tuwaina babi ana aibubuna againe givehimeyena amine, a'a-mo'ena sa'eyana sa'eyana ginakabu ana ita tulina tulina. Fa'ina keke wananuwanuwa lakahina aimo wowoda ana ita tulina fa'ina. 
1CO.15.39	Kadu kevakeva ma adi ita higa wowodi au tulina tulina. Ide kaliva wowoda tulina, yomuyomu wowodi tulina, manuga wowodi tulina kadu igana wowodi tulina. 
1CO.15.40	Meda anafaiweya badi tomiyalobama wowodi ana ita tulina, ada tomiyababi wowoda ana ita tulina. Tomiyalobama wowodi ana kaiwabu tulina, kadu tomiyababi wowoda ana kaiwabu tulina. 
1CO.15.41	Meda anafaiweya kauwana yana kaiwabu tulina, ada vaikohi yana kaiwabu tulina, ada ibadibadi yadi kaiwabu tulina. Ada kadu ibadibadi ma adi ita'ita keke sa'eyanaga. Tufoidi yadi mahala lakahina, tufoidi yadi mahala kabi'ona.
1CO.15.42	E, Yaubada gaitoma moya'aidi adi ita tulina tulina giveledi amine, ide kaliva kanamididi-havagi ana toveya Yaubada wowoda tulina ginaveleda. Otova babiya kafahana be tubuna gi'afuwana amine, to'alika babiya katauna be wowona gi'alilina. Atu Yaubada to'alika vetuvetumaganina ana sivemidi againe, wowona ivaguna keke-mo'a gina'alilini-ma ginavaina. 
1CO.15.43	To'alika katauna againe wowona vaita yogo amine. Atu Yaubada ginasivemididina againe, wowona ana kaiwabu yamumu-mo'ena ginavaina. To'alika katauna againe, wowona keke yana wafaiwala. Atu Yaubada ginasivemididina againe, wowona yana wafaiwala ginavaina. 
1CO.15.44	To'alika katauna againe, wowona babi ana wowo, higa yana miyami babiya fa'ina. Atu Yaubada ginasivemididina againe, wowona lobama ana wowo amine ginalakayemu, higa alu'aluwana yana miyami lobameya fa'ina. Adamoya wowoda ka'ita'itana medema babi ana wowo yada miyami babiya fa'ina. Wowoi-dana gidadauda fa'ina, au kahalamanena aimo tova mulina lobama ana wowo yada miyami lobameya fa'ina kananuhagana.
1CO.15.45	Yaubada kaliva nagona Adama babiya gibubuna againe, wayawaina givekaliva.
1CO.15.45	Tu Adama wai gimulina-ma higa Yesu Keliso, wayawai-vagahina givekaliva be yawai-vagahida ginaveleda. 
1CO.15.46	Lobama ana wowo yada miyami lobameya fa'ina keke kadamidinuhagani. Au babi ana wowo yada miyami babiya fa'ina kamidinuhagana, ada aimo tova mulina lobama ana wowo kananuhagana. 
1CO.15.47	Yaubada kaliva nagona babi againe gibubuna, fa'ina bana babi ana kaliva. Tu kaliva wai gimulina-ma lobameya gitauya be babiya gihobu'ela. 
1CO.15.48	Yaubada Adama babi againe gibubuna, ada ide tomiyababi moya'aida yada miyami au bana Adama yana miyami amine. Atu Yesu Keliso lobameya gitauya be babiya gihobu'ela, ada ide yana kaliva moya'aida yada miyami lobameya au bana lobama ana kaliva yana miyami amine. 
1CO.15.49	Tova adamoya ide Yesu yana kaliva ada ita'ita bana Adama ana ita'ita Yaubada babiya gibubuna-ma amine. Meda anafaiweya aimo tova mulina ide ada ita'ita Yesu Keliso lobama ana kaliva ana ita'ita ma amine ginasevedamana.
1CO.15.51+1CO.15.52	Wanogali! Nuwanuwa sevasevauyana omi agaimiya ganahawavemogatalena. Keke ide tovetumagana moya'aida kana'alika, tu auhe'ama moya'ai-mo'eda kanamaduvenuya be lobama ana wowo kanavaina. E, nama gisinamana againe matada katulowona amine, auhe'ama kanamaduvenuya be lobama ana wowo kanamaduvaina. Tova ana abalauyabu againe Yaubada yana tovenuwa'ata ginavehimeyena be hiulega ginayuvena. Mena hiulega ana aiyuve wai ginamulina-ma againe, Yaubada to'alika vetuvetumaganidiyao ginasivemidididi, lobama ana wowo keke-mo'a gina'alilini-ma ginaveledi, ada ide vetuvetumaganideyao aimo wayawaida kamimiyami-ma badi buye lobama ana wowo ginaveleda. 
1CO.15.53	Fa'ina hida babi ana wowo againe kamimiyami-ma Yaubada yana vehimeya againe kanavehalilini tu lobama ana wowo aimo keke-mo'a gina'alilini-ma kana'osena. E, hida babi ana wowo yawoyawowolina kanavehalilina be lobama ana wowo miyamiya-vagahina kana'osena.
1CO.15.54	Yaubada alika giyawelina, giyaweli-'owona.
1CO.15.55	Ho alika! Hai ya abavehimeya?
1CO.15.55	A gihavaina, gihavai-mo'ena.
1CO.15.55	Hai ya aba'aiyovaga higa
1CO.15.55	ya abafaiwala koyo-mo'ena? Ahe'i.
1CO.15.55	Aimo keke tamo tova kaliva
1CO.15.55	unaluyaweyawelidi, keke-mo'a.
1CO.15.57	Yada Kaiwabu Yesu Keliso yada koyona fatana higa alika giyawelina, ada yana faiwala againe mena yada dewa koyona kahegehegena. Yada Kaiwabu Yesu Keliso yana leme fa'ina Yaubada againe kanavesiule. Siule-mo'a!
1CO.16.2	Hidede amine ganavehimeyemi higa tafalolo sa'eyana sa'eyana agaidiya omi sa'eyana sa'eyana yami mani tufona velekawowo fa'ina wanasena. Fatami wiki sa'eyana sa'eyana ka'i lakahina o kabi'ona wavaivaina amine, meda ana tufo lakahina o kabi'ona velekawowo fa'ina wanasena be ginada. Ada aimo omi agaimiya gana'ela ana toveya, keke yami velekawowo fa'ina mani wanavebutu wanalele, au yami mani ahe wakidewedewena-ma gana'itana. 
1CO.16.3	Yami kaliva wanavegidedi be yami velekawowo tovetumagana koyokoyodiyao Yelusalema againe hinanauwena, ada ahe ganayemu-yo mena kalivai-dina adi egana wanayakahina be yadi leta gana'etoladina, ada mani-nadi nimadiya ganasena be Yelusalema againe gana'iveninisedi. 
1CO.16.4	Ada gananuwanuwa higa vaita iya tauku Yelusalema againe ganana o ka'i keke, ada ka'i yakuna we'a hagihagina agaikuya, au badi hinavebwa'uliyeku.
1CO.16.6	Ka'iwa, ka'i ma'ita lauva tunugina omi agaimiya ganamiyami, ka'i kwadudu ana tova higa bolimana ana aituheya buye kanamiyami be aimo hami ganana againe yami veluga buye wana'atuhegeku. 
1CO.16.7	Keke nuwanuwaku gana'ela ma ganamadulowoga. Ka'i Kaiwabu ginahawahegeku amine, nuwanuwaku lauva tunugina omi agaimiya ganamiyami. 
1CO.16.8	Tu adamoya hidei Efeso againe ganamiyami tu tafalolo ana egana Fenidikosi ana toveya, tu muliya gana'ela. 
1CO.16.9	Hidei Efeso againe moya'aidi ase'asedi ana wana yauyaugina fa'ina, akufaiweya moya'aidi agaidiya ganalulumamala be yaku faisewa guwana gana'itana. Atu kaliva tufoidi moya'aidi nuwanuwadi hinahawataku.
1CO.16.11	Keke tamo hakwadi Timoti ginavekiwogeni. Au yanana againe yami veluga buye wana'atuhegena be yana wanuwayamumu iya agaikuya ginayewa'ela. Yana ela fa'ina tobohiyadeyao iya buye analulauboda.
1CO.16.14	Yami havivila moya'aina againe nuwanuwa hawahawahegana ase'asemiya ginadauda.
1CO.16.16	Tobohiyakweyao, adamoya gagahevagadonemi be agevavadiya wanamiyami, kadu gaveyao moya'aidi hivetoleme be badi buye hififaisewa-ma wanave'amohimohinedi. 
1CO.16.17	Keke buye kadamiyami fa'ina nuwaku givita tu tobohiyamiyao adi'itoto higa Sitefanasi Fotunato Akaiko wa'iveninisedi be hilaka'ela againe, gavemwamwala. 
1CO.16.18	Au badi ase'aseku hikivevatuna, ada kadu omi ase'asemi hikivevatuna. Yadi huluvai-nadi fa'ina gilubodami be yami yo'o matadiya wanahawaveyamumuyedi.
1CO.16.20	Tobohiyamiyao moya'aidi hidei Efeso againe yadi lukafoi. Taumiyao wanave'alulusiule againe tobohiyamiyao wana'atulauhidi be higa yami nuwanuwa hawahawahegana wanaseyemaunena.
1CO.16.21	Kaliva sa'eyana hida leta againe yaku nuwanuwa gi'etoladina, tu adamoya iya Folo yaku lukafoi agaimiya tauku nimakuya ga'etoladina. 
1CO.16.22	Hai kaliva keke nuwanuwana Kaiwabu, medema Yaubada ginaluyaweyawelina be ginabwavi. Ho Yesu Kaiwabu, udamaduyewa'ela! 
1CO.16.23	Kaiwabu Yesu yana nuwadoga againe wanamiyami. 
1CO.16.24	Yaku nuwakabubu lakahina omi agaimiya, higa omi iya buye Yesu Keliso yana kaliva be yana vevine.
1CO.16.24	(Iya Folo bonaku.)
2CO.1.2	Yaubada Tamada kadu Kaiwabu Yesu Keliso hinanuwadogemi ada ase'asemi hinakiveniwalovina.
2CO.1.4	Ide ada vita moya'aina agaidiya gihawavemoluvida be higa gaveyao vita tulina tulina hinuhagadi medema ide adafaiweya kanahawavemoluvidi. E, gavaimi ide ada vita agaidiya Yaubada givelugada, medema tobohiyadeyao adi vita ana toveya kanalukahihiyedi be ase'asedi kadu kanakivevatuna. 
2CO.1.5	Wa'ita, Keliso aulolo tagiya ide fa'ideya giwahina amine, meda ide vita lakahina Bana fa'ine kawahiwahina. Ada ide Keliso againe kamiyave'avina fa'ina, kadu meda yana hawavemoluva lakahina kanunuhagana. 
2CO.1.6	Venuwa'ata Yamumuna ana laumamala fa'ina ime tolaumamala vita awahina. Keke adawahi-kawowoni, au Yaubada yana hawavemoluva kadu yana kibababala omi wananuhagana fa'ina vita awahina. Meda Yaubada yana hawavemoluva ime anuhagana be higa aimo ami vita ana toveya ime wananuwenuwema-yo kadu omi ase'asemi ginavatu. Au hidedemi omi vita wananuhagana ime anuhagana amine ma agaidiya yami wa'asevatu wana'atuvefa'ila. 
2CO.1.7	Ada ime anuwave'avina-mo'a higa ime vita anuhagana amine kadu omi wanuhagana, meda ime asevatu anuhagana amine kadu omi wananuhagana.
2CO.1.9	Taumadi nuwahinagekuya ganuwanuwa vaita ka'i gana'alika o ka'i ganamiya tu gavaitana hidamiyaluve'alikaku. Tu hidedemi ga'ayaunena be higa keke tauku ganaluve'avineku au Yaubada to'alika adi sivemidi anafaiweya ma againe ganaluve'avina. 
2CO.1.10+2CO.1.11	Mena abagilagi koyo-mo'ena againe ahe gikibababaleku kadu tova adamoya ginakibababaleku. Meda ganuwave'avina ka'i yami ve'o'ola againe wanaveluvelugaku amine, kadu tova moya'aina yana kibababala agaikuya ginanauna. Ka'i omi kaliva moya'aimi iya fa'ikuya wanave'ove'o'ola, au yami ve'o'ola guwana Yaubada aku nuwakabubu againe ginaseyemaunena be wananuhagani-yo moya'aimi wanavesiule-mo'a.
2CO.1.13+2CO.1.14	Wa'ita, yaku leta moya'aina agaidiya keke tamo gahe sevasevauyana gada'etoladini, au yaku nuwanuwa ga'etoladina-ma amifaiweya wanahawana kadu wanahalamanena. Tova adamoya yami halamana yaku nuwanuwa fa'ina tufona. Nuwanuwaku iya aku halamana agaimiya ginatubutubuga tu yaku nuwanuwa wanahalamane-'owona be higa Kaiwabu Yesu ginayewa'ela ana toveya iya omi fa'imiya ganagakahikahi amine, meda omi iya fa'ikuya amifaiweya wanagakahikahi.
2CO.1.15	Tu ahe ganuwave'avina omi iya wanagakahikahiyeku fa'ina, gavevai higa vaita yaku nuwaliliuga againe omi miKolinita agaimiya gadavebutu kadu agaimiya gada'ela gadalauyabu be abavemwamwala luhei gadavelemi. 
2CO.1.16	E, gavevai vaita yakuna Masedoniya ana fafaliya ana toveya agaimiya gadamadugolota, kadu Masedoniya gadahegena againe agaimiya gadayewaku be tamo gavadi aku veluga buye wada'atuhegeku-yo gadana Yudiya ana fafaliya. 
2CO.1.17	Mene gavaimi wanuwanuwa? Iya gagahe vaita gada'ela tu keke fa'ina ka'i wavaitana iya tove'alololo? Badi kaliva-kawowo hinagahe vaita hina'ela tu nuwadiya ela fa'ina keke velemona hidanuwanuwa. Tu iya keke medemi gadahuluva. Ka'i ve'ehe ganayakahina digo, ve'ehe amine ganahuluva. Ka'i vekeke digo, kadu vekeke. 
2CO.1.18	Yaubada keke gidanuwaluga. Gavaimi ginagahe medemi makewa'e ginagugai. Meda anafaiweya ime Yaubada yana tofaisewa yama venuwa'ata agaimiya keke nuwaluga amine vaita nagona adave'ehe tu muliya adavekeke. 
2CO.1.19	Fa'ina iya'eku kadu Sailosi Timoti buye Yaubada Natuna Yesu Keliso fa'ine omi hinafamiya alumamala. Bana Keliso keke tonuwaluga. Keke vaita gidave'ehe tu nuwahinagene vekeke amine gidanuwanuwa. Au gavaimi agaideya giwonadabadaba, medemi ginagugai. 
2CO.1.20	Yaubada gavaimi giwonadabadaba, mena wonadabadabai-dina guwana Yesu Tauna giseyemaunena. Ada Yesu giseseyemaunena fa'ina, ide yada “Ehe hidedemi” kayakayakahina be Yaubada ana egana kakikilakahina.
2CO.1.23	Tu wanogali! Yaubada gihalamaneku tu gagahegahe. Yami dewa ganuwenuwena fa'ina keke Kolinita againe gadamadu'ela-yo gada'itami. Keke nuwanuwaku kanave'a'ita'ita tu iya ganagolahegehegemi medema fa'ina keke gadamadu'ela. 
2CO.1.24	Keke vaita gavaimi gavaimi wanavetumaganena-ma iya ganavehimeyeni, keke. Iya gahalamanena yami vetumagana wakidonena. Tu iya gaveluvelugami be higa yami vemwamwala fa'ina.
2CO.2.2	Ka'i iya ganakive'ase'aulolomi digo, gaveyao himimiyami-yo hinakivemwamwaliku? Omi'iyaogaga, omi gakive'ase'aulolomi-ma kalivai-mina. 
2CO.2.3	Gavadi-yo boi yami leta ga'etoladina againe gakive'ase'aulolomi? Me dewa koyona againe aimo wamiyami fa'ina keke vemwamwala tu nuwavita waveleku. Leta againe gadakeyemi be higa yami dewa wana'ihagihagiyeni-yo yaku ela ana toveya keke nuwavita wanaveleku au wanakivemwamwaliku gavaimi gilubodami amine. Ganuwave'avina ka'i yaku wavemwamwala gana'ela digo, kadu omi moya'aimi ganavetutulakahimi be buye kanavemwamwala. 
2CO.2.4	Fa'ina yami leta ga'etoladina ana toveya yaku wa'ase'u'aulolo yaku wanuwavita yaku watagiya ga'etoladina. Keke vaita ganakive'ase'aulolomi fa'ina hidedemi gada'etoladini, keke. Au yaku nuwanuwa agaimiya gavatubuga ma wanahalamanena fa'ina gagahe.
2CO.2.6	Au omi tufoimi moya'aimi wavematahiwadiyena. Medema auwe anafata. 
2CO.2.7	Tu tova adamoya yana koyona wanavenuwauluyena kadu ase'asena wanakivevatuna be higa keke ginanuwavita-mo'a yo yana nuwavita ginalutautauni. 
2CO.2.8	Medema fa'ina gagahegahevagadonemi be yami nuwanuwa bana againe kadu wanaseyemaunena. 
2CO.2.9	Boi yami leta bana ana matahiwadi fa'ina ga'etoladina be yami bona'abi fa'ina ganagaluvaluvami. Ka'i tokoyonai-nadi fa'ina bonaku wana'abina, au ganahalamanena bonaku matatabuna wana'abina. 
2CO.2.10	Hai kaliva yana koyona omi wavenuwauluyena, medema kadu iya gavenuwauluyena. Ka'i tamo hakwadi ginakoyo digo, yana koyona ganavenuwauluyena againe ami veluga fa'ina Keliso matane yana koyona ganavenuwauluyena. 
2CO.2.11	Setani yana nuwanuwa koyona kahalamanena fa'ina, bana tokoyona yana koyona givenikohiyena-ma kananuwakabubuyena be higa Setani yana ve'alololo againe keke ide tovetumagana yada miyatamo'ai ginakivekoyoni.
2CO.2.15	Wa'ita, kaliva tufoidi kibababala ana edeya hinanauna tu tufoidi agolaufofola ana edeya hinanauna. Ime Yaubada yana tofaisewa badi hinafadiya Keliso ana halamana fa'ine alulumamala fa'ina, ime vaita Keliso yana vanedimodimo amine, maganai-nadi Yaubada nuwana gikivedigagina. 
2CO.2.16	Badi agolaufofola ana edeya hinanauna-ma matadiya Keliso ana laumamala vaita lahi ana lada amine. Tu badi kibababala ana edeya hinanauna-ma matadiya maganai-nadi vaita yawai-vagahidi magana. Atu mena faisewai-nadi fa'ina hakwadi anafata? 
2CO.2.17	Kaliva tufoidi moya'aidi Yaubada bonana hilulumamalena be higa taudiyao hinavelokoloko. Tu ime'eyao keke badi amine adahuluva. Yaubada givegidema fa'ina, Keliso againe amiyave'avina-ma yama wa'asehawahega Yaubada matane agahegahe. Hidema fa'ina mena faisewai-nadi amafata.
2CO.3.2	Tu omi Kolinita tovetumagana taumiyao nimaku ana iya'iyaya, aku hawaveyamumu agaimiya tauku ga'ayaunena. Kadu aku hawaveyamumu omi yaku faisewa guwana agaimiya kaliva moya'aidi adifaiweya hinahawana be hina'itahalamanena. 
2CO.3.3	Ada moya'aidi agaidiya gimahalina higa omi vaita Keliso yana fefe amine iya awakuya gi'iveninisena amanadi. Tuwai-mo'ena Yaubada yana vehimeya kabala againe gikilumini-yo Mosese givelena. Tu Keliso yana fefe keke feni-mo'a gida'abini-yo kabala againe gida'etoladini. Au Yaubada Tomiya-vagata Alu'aluwana gi'abina be omi tomiyababi ase'asemiya gi'etoladina.
2CO.3.4	Au hidedemi yama faisewa guwana alukahihiyena fa'ina Keliso gifaiwalavelema-yo yama nuwave'avina Yaubada againe akidonena. 
2CO.3.5	Keke tamo faiwala agaimeya gidadauda-yo faisewai-nadi fa'ina amafaiweya anagahe anagayo, “Faisewa au amafata.” Tu Yaubada gifaiwalavelema fa'ina amafatagaga. 
2CO.3.6	Bana'e gifaiwalavelema-yo veyao ivaguna fa'ina a'awatalatalaina. Veyao ivaguna keke vehimeya Yaubada yana bukiya gidadauda amanadi. Au veyao-nadi Yaubada Alu'aluwana ase'asedeya gisena. Vehimeya eto'etoladina ana aiyawela againe kaliva alika hinuhagana. Tu Yaubada Alu'aluwana kaliva yawai-vagahidi giveledi.
2CO.3.9	Kadu ganagahe-havagi. Mosese yana vehimeya guwana ma koyona ana laufata ana eda againe kanauna. Tu vehimeyai-nadi Yaubada yana mahalina ve'akinamanamalina buye gilakayemu. Mosese yana vehimeya ana faisewa gaitoma kikaiwabuna tu Yaubada Alu'aluwana yana faisewa gaitoma kikaiwabu-mo'ena, fa'ina gifaiwalaveleda-yo dewa yegayegana ana edeya kananauna. 
2CO.3.10	Kadu'e tuwai-mo'ena Mosese yana vehimeya ana abavehimeya kikaiwabuna tu adamoya Yaubada Alu'aluwana yana abavehimeya kikaiwabu-mo'ena, fa'ina adafaiweya kanagahe vaita Mosese yana vehimeya ana kaiwabu gitubutagoni-yo kaiwabu-nadi gihavaina. 
2CO.3.11	Mosese yana vehimeya ana abavehimeya havahavaina tu kadu kikaiwabuna, fa'ina Yaubada yana mahalina ve'akinamanamalina buye gilakayemu. Tu Yaubada Alu'aluwana yana abavehimeya miyamiya-vagahina fa'ina, abavehimeyai-nadi ana kaiwabu gavatubuga!
2CO.3.12	Tu mena kaiwabu ivaguna miyamiya-vagahina fa'ina, ime Yaubada yana tofaisewa yama abaluve'avina lakahi-mo'ena anuhagana. Medema fa'ina keke gahe sevasevauyana amine adalulaumamala au yama wa'asevatu kaliva agahegahe-mo'edi. 
2CO.3.13	Ime keke Mosese amine adahuluva. Ime veyao ivaguna ana kaiwabu miyamiya-vagahina keke adasevauyeni. Tu bana Mosese ma Yaubada yana mahalina ve'akinamanamalina magigina gituvemahali-'owona tu gihavahavaina-ma gisevauyena. Kaleko againe magigina gisebodana be higa miIsileli mahalinai-nadi gihavahavaina tu keke hina'ita'itani. 
2CO.3.14	Badi miIsileli ma nuwadi gi'abodana. Boi tuwai-mo'ena tu hinunauwena tova adamoya Veyao Tuwaina ana buki hihawana againe, vaita mena kaleko-nadi badi nuwadi gidasebodani be Yaubada bonana keke agaidiya gidamahalini. Mena nuwadi ana abaseboda aimo gidadauda. Ka'i Keliso againe hinahawahegedi-yo buye hinave'atutamo'aidi amine, abaseboda Keliso ginayahina. 
2CO.3.15	E, tuwaina dewai-nadi meda aimo hinunauwena. Yaubada yana nuwanuwa Mosese gi'etoladina-ma buki-dina hihawadi againe abaseboda nuwadi aimo giseboda-vagahina. 
2CO.3.16	Tu gahe sa'eyana Veyao Tuwaina ana bukiya gigahe amine, gaveyao Kaiwabu againe hinahagaviladi, medema nuwadi ana abaseboda ginavaihegena. 
2CO.3.17	Wa'ita, gahe-nadi “Kaiwabu” giyakahina. Bana Kaiwabu-nadi au Alu'aluwa Mahalina, ada gava kaliva nuwahinagene Kaiwabu Alu'aluwana Tauna gimimiyami, medema keke ve'agetogeya tu yauyaugina gimimiyami. 
2CO.3.18	Tu ide tovetumagana moya'aida vaita Keliso magigida ana abaseboda givaihegena-ma kalivai-dana kamimiyami, ada kaliva anununa kelasi gi'iveyemaunina amine meda ide magigida sisiunagina Kaiwabu ka'itadonedoneni-yo yana mahalina ve'akinamanamalina kaliva agaidiya ka'i'iveyemaunina. Kadu Kaiwabu anununa ka'i'iveyemaunina-ma amine ide kavenuvenuya tu yada mahalina ve'akinamanamalina gitubutubuga. Ada mena yada venuya Kaiwabu anununa amine au Kaiwabu againe give'inuba, Bana Alu'aluwa Mahalina Kalivai-nadi.
2CO.4.1	Tu Yaubada gihinekalikaliyema-yo veyao ivaguna kikaiwabu-mo'ena a'awa'awatalatalainena. Hida ama vehimeyai-nadi givelema fa'ina, vita tulina tulina anuhagadi againe ase'asema keke gida'ali'uli'uni. 
2CO.4.2	Au dewa koyona sevasevauyana kadu wawowomumuna ahe avenikohiyena. Keke aikaunuwanuwadiyao amine adahuluva, kadu keke Yaubada bonana adakivilavilani-yo nuwanuwa tulina adavehawala. Au Yaubada yana nuwanuwa velemo'ena kaliva moya'aidi matadiya mahamahalina amine aseseyemaunena, ada Yaubada gihalamanema tu agahegahe-yo kaliva moya'aidi yama gahe au velemo'ena ma adifaiweya nuwafoudiya hi'aya'ayaunena. 
2CO.4.3	Ka'i Venuwa'ata Yamumuna ime alulumamalena-ma keke gidamahalini, au gaveyao agaidiya keke gidamahalini? Me badi agolaufofola ana eda againe hinanauna-ma kalivai-dina agaidiya keke gidamahalini. 
2CO.4.4	Bana Setani hida babi ana yaubada badi keke hidavetumagana amanadi nuwadi gikibodana be keke adifaiweya Venuwa'ata Yamumuna ana mahalina hina'itahalamaneni. Mena Venuwa'atai-nadi Keliso yana kaiwabu gi'ivemogatalina, Bana'e ana ita'ita meda Yaubada ana ita'ita amine, au anunudi sa'eyana. 
2CO.4.5	Wa'ita, keke taumeyao fa'imeya adalaumamala-yo higa ama egana anakilakahini, keke. Au Yesu Keliso alulumamalena higa Bana'e Kaiwabu. Tu taumeyao fa'imeya agahe vaita ime Yesu againe ahawahegema-yo omi ami agetoga amimiyami. 
2CO.4.6	Tuwai-lokalokana uyuyugaga gidauda ana toveya Yaubada gigahe gigayo, “Mahalina uyuyu gidatutufolena.” Meda Bana Yaubadai-nadi ime nuwama uyu'uyuyuna yana mahalina againe gituvemahalina be Keliso magigine Yaubada yana mahalina ve'akinamanamalina ana'itani-yo Yaubada Tauna anahalamanena be yana mahalina againe anamiyami.
2CO.4.7	Tu Yaubada yana mahalina ve'akinamanamalina Yesu Keliso gi'iveyemaunina-ma ana halamana vaita lokolokofou amine. Tu lokolokofou-nadi ime kaliva kowakowameyao vaita avaeka bikabikana amine nonogana agaimeya gisena be higa kaliva moya'aidi hinahalamanena faiwala lakahina lakahi-mo'ena aseseyemaunena-ma inubana keke ime agaimeya au Yaubada againe. 
2CO.4.8	Vita moya'aina inubana tulina tulina hitutu'auhima tu keke hidavetutuvehawaliyema. Vitai-dina anunuhagadi fa'ina nuwama givegafo'uya'uya tu keke gidavegafo'uya'uya-mo'a. 
2CO.4.9	Nibaimeyao hiluluvenegama tu Yaubada keke gidahegema. Himunukoyokoyoma tu keke hidaluve'alikama. 
2CO.4.10	Boi Yesu hiluveki'onina be hiluve'alikana amine, meda tova moya'aina ime hiluluveki'onima higa hidaluve'alikama. Ki'onai-dina wowomeya gidadauda be higa Yesu yawaina wowomeya gidadauda ma kaliva moya'aidi hina'itahalamanena. 
2CO.4.11	E, wayawaimeyao amimiyami tu ime Yesu yana kaliva fa'ina tova moya'aina abagilagi liline amimiyami. Alikeya hihegeluvaluvama nonogana aimo amimiyami be higa kaliva wowoma havahavaina hina'ita-yo hinahalamanena Yesu wayawaina agaimeya gimimiyami fa'ina keke adamadu'alika. 
2CO.4.12	Yesu Keliso alulumamalena fa'ina kaliva koyodiyao hiveve'umagigiyema higa hidaluve'alikama. Tu omi'iyao ma laumamalai-nadi wanogalina fa'ina, wayawaimi ivaguna wamimiyami.
2CO.4.13	Tu Veyao Tuwaina ana buki hidedemi gigahe gigayo,
2CO.4.13	Yaubada gavetumaganena fa'ina, iya gagahe.
2CO.4.13	Mena kaliva Yaubada givetumaganena amine, kadu ime Yaubada avetumaganena be Bana bonana agahegaheyena. 
2CO.4.14	Fa'ina ime ahalamanena Bana Yaubada Kaiwabu Yesu alikeya gisivemididina-ma kadu ime Yesu buye ginasivemididima. Meda omi ginasivemididimi be ime'eyao kadu omi'iyao buye Yaubada matane ginavega'auleda. 
2CO.4.15	Mena vita moya'aina alukahihiyena-ma omi ami veluga fa'ina anuhagadi, higa vaita mali kaliva moya'aidi Yaubada yana nuwadoga hina'ayauneni-yo yadi vesiule magamagana Yaubada againe ginalakalaka be ana egana ana kailakata ginatubuga-mo'a.
2CO.4.16	Yaubada ime Yesu buye ginasivemididima fa'ina, ase'asema keke gida'ali'uli'uni. Wowoma ana faiwala gihavahavaina be gi'ali'alika'abobowa tu Yaubada tova be tova alu'aluwama gikikive'ivaguna. 
2CO.4.17	Wa'ita, hida ama vita vaita kabi'ona amine kadu havahavaina tova adamoya a'aya'ayaunena-ma aimo tova mulina guwana higa kaiwabu lakahina kadu miyamiya-vagahina ananuhagana. Kaiwabu-nadi ama vita gitubuhegena, gitubuhege-mo'ena. 
2CO.4.18	Medema fa'ina gaitoma a'ita'itadi-ma a'itamata'idiledi. Au gaitoma keke amafaiweya ana'itadi-ma a'itadonedonedi. Fa'ina gaitoma a'ita'itadi-ma havahavaidi tu gaitoma keke amafaiweya ana'itadi-ma miyamiya-vagahidi.
2CO.5.2	Ma tova adamoya kayawayawai'ohi nuwanuwada lakahina lobama ana manuwa kanavemanuwena. 
2CO.5.3	Ada ka'i lobama ana manuwa kanavemanuwena vaita aikeva kada'osevefofoni amine, au keke alu'aluwadaga vaita konekonena wowona keke ma amine kanamiyami. 
2CO.5.4	Wa'ita, babi ana wowo vaita vada amine ma againe aimo kamimiyami ana toveya, kayawayawai'ohi ada ayauna vaita vainuwana lakahina kadawahini. Au hidedemi kayawai'ohi keke vaita nuwanuwada babi ana wowo kanavehalilini fa'ina, keke. Au nuwanuwada lobama ana wowo buye kana'osevefofona be higa lobama ana wowo miyamiya-vagahina kana'oseni-yo babi ana wowo havahavaina ma gina'ana. 
2CO.5.5	Mena venuyai-nadi fa'ina Yaubada Tauna ahe gikidewedeweda, ada Alu'aluwa Mahalina againe gisetagoda be medema againe kahalamanena aimo lobama ana wowo au velemo'ena kananuhagana.
2CO.5.8	E, ime ase'aseboumeyao, keke alika adamatauseni. Ka'i babi ana wowo ananuvehailena be Kaiwabu buye anavemanuwa, au medema we'a hagihagi-mo'ena agaimeya. 
2CO.5.9	Tu yama nuwanuwa lakahina hidede amine. Ka'i babi ana wowoya anavemanuwa o ka'i ananuvehailena, nuwanuwama lakahina Kaiwabu nuwana anakiveyamumuna. 
2CO.5.10	Fa'ina aimo tova mulina Keliso ginavetoga be ide tovetumagana ginavedewayaugida ana toveya, moya'aida adafaiweya Bana matane kadamidi. Gavaimi gavaimi ide sa'eyana sa'eyana kahuluva aimo babi ana wowoya kamiyami ana toveya, ka'i yamumuna o ka'i koyona, medemi agaideya ginalaufata.
2CO.5.11	Tu Keliso yada dewa ginalaufata fa'ina, ime Kaiwabu ana matauta ahalamanena. Ada Kaiwabu au hidede amine ave'amohimohinena fa'ina, agagaluvaluva kaliva asisive'auyedi be Yaubada bonana alulumamalena-ma au velemo'ena hinahalamanena. Ime gavaimi yama nuwanuwa ma Yaubada a gihalamanena. Nuwanuwaku ime kaliva velemodi ma kadu omi nuwamiya wanahalamanena. 
2CO.5.12	Keke vaita adagaluvaluva taumeyao ama egana kadu anakilakahini-yo wanahawaveyamumuyema, keke. Au hidedemi yama dewa fa'ina nuwami atalafolena be ime fa'imeya amifaiweya wanagakahikahi. Mene kaliva tufoidi adi ita kabu'avane fa'ina higakahikahi tu gavadi ase'asediya gidadauda-ma keke hidanuwenuweni. Mena yadi gakahikahi ana toveya amifaiweya yama dewa velemona wanayakahina be wanave'awa'ibodedi. 
2CO.5.13	Hidedemi agahe fa'ina ka'i mene omi wanuwanuwa vaita ime adavekwavakwava? Yama hawahega Yaubada againe lakahi-mo'ena fa'ina, tufoidi hivaitana adavekwavakwava. O ka'i mene wanuwanuwa vaita ime wanuwameyao? E, wanuwameyao amine ahuluva be omi ami kivetuvetunu fa'ina. 
2CO.5.14	Wa'ita, Keliso yana nuwanuwa lakahina agaimeya nuwama gitaitaina be yama dewa givehivehimeyena. Fa'ina halamana ahe avaina higa Kaliva sa'eyana kaliva moya'aida fa'ideya gi'alika ada ide Bana buye ka'alika. 
2CO.5.15	E, kaliva moya'aida fa'ideya gi'alika be higa gaveyao wayawaidi himimiyami, medema keke taudiyao fa'idiya hinamiyami, au Bana fa'ine hinamiyami, Bana'e badi fa'idiya gi'alika tu Yaubada alikeya gisivemididina amanadi.
2CO.5.16	Boi tuwaina babi ana nuwanuwa amine kaliva wowodi ana ita fa'ina a'itanuwenuwedi agayo, “Wadema kaliva yamumuna,” o “Wadema kaliva koyona.” Tu halamana ahe avaini-yo keke aimo hidedemi kaliva ada'itanuwenuweni. Meda anafaiweya boi Keliso keke ana waegana keke yana walokoloko fa'ina a'itanuwenuwena vaita kaliva-kawowona tu adamoya au Bana yama Kaiwabu a'itayakahina. 
2CO.5.17	Ada hai kaliva Keliso buye give'atutamo'aina medema kaliva tubuvaguna, fa'ina yana nuwanuwa tuwaina giyawowola tu nuwanuwa ivaguna a givaina. 
2CO.5.18	Mena yada tubuvagu yo yada nuwanuwa ivaguna ana nauhaga matatabuna Yaubada againe give'inuba. Tuwaina ide Bana nibaineyao tu Keliso yana alika againe giveyaoyeda. Ada au ime yana tofaisewa ama vehimeya givelema higa kaliva anavenuwa'atadi gavaiya'amine Yaubada buye hinaveyao. 
2CO.5.19	Yama laumamala hidede amine. Yaubada Keliso babiya gi'iveniniseni-yo yana alika againe koyona ana laufata giwahina be higa tomiyababi fafali tulina tulina agaidiya ginaveyaoyedi. Kaliva yadi koyona keke gidahawahawadi au giyaweyawelidi. Au hidedemi Yaubada kaliva giveyaveyaoyedi ma ana laumamala givelema. 
2CO.5.20	Ada au ime Keliso loseyanineyao amimiyami be agaimiya agahegahevagadona vaita Yaubada Tauna omi agaimiya gidagahegahevagadona. Keliso ana eganeya yama hawanuwanuwa agaimiya asena be yami dewa koyone Yaubada wavenibainena-ma wanavenikohiyena be Yaubada buye wanaveyao. 
2CO.5.21	Keke tamo koyona Keliso againe gidadauda, tu Yaubada ide yada koyona matatabuna Bana againe gisedamaneni-yo yana ila'a ide fa'ideya Bana giwahi-'owona. Au hidedemi Yaubada yana hawa againe Keliso koyona amine gihawana be higa ide gaveyao Keliso buye kave'atutamo'aida, medema agaideya Yaubada yana yegayega gisedamanena.
2CO.6.1	Kadu'e ime Yaubada yana tofaisewa Yaubada buye afififaisewa-ma omi miKolinita ahawanuwenuwemi, be higa Yaubada yana nuwadoga wanuhagana-ma keke wanamiyane-kawowoni. 
2CO.6.2	Wanogali! Yaubada Veyao Tuwaina ana bukiya hidedemi gigahe gigayo,
2CO.6.2	Yaku nuwadoga ana toveya bonami ganogalina,
2CO.6.2	E, kibababala ana tova gasena medema tovai-nadi gavelugami.
2CO.6.2	Tu iya Folo gagahemi Yaubada yana kibababala ana tova aimo keke wanaleleni. Au tova adamoya Yaubada yana nuwadoga ana tova, adamoya tova againe kamimiyami-ma Yaubada yana kibababala ana tova.
2CO.6.3	Kadu'e yama faisewa fa'ina anagahe. Keke nuwanuwama tamo hakwadi yama faisewa gina'awalaveni fa'ina, keke tamo dewa adahuluvini-yo kaliva hina'itama-yo Yaubada bonana hinakiloweni. 
2CO.6.4	Au yama havivila moya'aina agaidiya ime Yaubada yana tofaisewa ma aseseyemaunena. Yama seyemauna hidede amine. Vita tulina tulina aba'ase'u'aulolo agaidiya a'atuvefa'ila-mo'a. 
2CO.6.5	Kaliva himunukoyokoyoma ana toveya, deliya hisema ana toveya, yadi wanuwakoyo himidififima be hidaluve'alikama ana toveya, au ai'adi amiyami. Kadu yama faisewa againe avedivediwe, bogi againe keke adadauda, mafulauga a'ayaunena. 
2CO.6.6	Kadu yama dewa yegayegana againe, yama nuwahuya againe, yama atuvefa'ila againe, yama nuwakabubu againe ime Yaubada yana tofaisewa ma aseseyemaunena. Meda Alu'aluwa Mahalina Tauna nuwahinagemeya gimimiyami kadu kaliva agaidiya taumeyao ahawahawahegema velemo'ena ma hidedemi aseseyemaunena. 
2CO.6.7	Kadu nuwanuwa velemo'ena ana hawavemogatala againe, kadu Yaubada yana faiwala ana seyemauna againe amiyami. Wa'ita, lugaviya againe kaliva abalugaviya hi'abina. I'atagidiya giyo hi'abina, i'imawadiya veve hi'abina. Meda anafaiweya nuwanuwa yegayegana vaita yama abalugaviya amine a'abina be higa nibaimeyao yadi nuwanuwa koyona anakwe'una kadu taumeyao anayavama. 
2CO.6.8	Kaliva tufoidi hive'amohimohinema tu tufoidi hikivewowomumuma. Tufoidi ama egana hikilakahina tu tufoidi hiveyainema. Ime togahe velemo'ena nonogana hivewagama tofwaya. 
2CO.6.9	Kaliva tufoidi ime fa'imeya higahe higayo, “Wadema kaliva-kawowo,” tu Yaubada yana kaliva buye ma hilukahihiyema higayo, “Badi kaliva kikaiwabudiyao.” Tufoidi hinuwanuwa vaita ime bwavibwavimeyao tu taumadi wayawaima amimiyami. Kadu ama vitai-dina agaidiya kivenuwavilana anunuhagana tu keke ada'alika. 
2CO.6.10	Yama wa'ase'u'aulolo amimiyami tu au ai'adi tova moya'aina avemwamwala. Ime koyokoyo tu yama laumamala againe kaliva moya'aidi Yaubada yana nuwanuwa againe hivekaiwabu. Yama giba keke tu gaitoma moya'aina au yama gaitoma. Au hidedemi ime Yaubada yana tofaisewa velemo'ena ma aseseyemaunena.
2CO.6.11	Omi miKolinita, keke tamo sevauya amine agaimiya adagaheyeni. Au yama nuwanuwa moya'aina againe ase'asema akibwatavilana be wa'itana. 
2CO.6.12	Ime ase'asema omi agaimiya keke adakibodani. Tu omi'iyao ma ase'asemi ime agaimeya wakibodana. 
2CO.6.13	Adamoya agaimiya gagahe vaita omi natukweyao amine. Ho natukweyao, yami laufata ime agaimeya wanaseyemaunena. Au kadu omi ase'asemi wanakibwatavilana be yami nuwanuwa hawahawahegana agaimeya ana'itana.
2CO.6.15	Mene wanuwanuwa vaita Keliso Setani yadi nuwanuwa sa'eyana? Keke-mo'a! Gavaimi-yo tovetumagana kadu bana keke tovetumagana ma hinanuwanuwa sa'eyana? Keke adifaiweya. 
2CO.6.16	Yaubada yana manuwa inubana tulina babala inubadi tulina, keke-mo'a adafaiweya kanave'atutamo'aidi. Wa'ita, ide tovetumagana Yaubada Tomiya-vagata yana manuwa. Meda Yaubada Veyao Tuwaina ana bukiya gigahe gigayo,
2CO.6.16	Yaku yo'ogaga agaidiya ganavemanuwa
2CO.6.16	be hinafadiya gananunudadana.
2CO.6.16	Iya yadi Yaubada amine ganamiyami,
2CO.6.16	badi yaku yo'ogaga amine hinamiyami.
2CO.6.17	Kaliva koyodiyao wananuyabuyabudi
2CO.6.17	be wanamiyavehailedi.
2CO.6.17	Gaitoma bwanebwanenedi wanavenikohiyedi
2CO.6.17	tu yaku alahinageya ganaselukuwemi.
2CO.6.18	ada omi ganahawavenatunemi kaliva vevine.
2CO.6.18	Iya Kaiwabu Tofaiwala-mo'a bonaku.
2CO.6.18	Au hidedemi Yaubada agaideya giwonadabadaba.
2CO.7.2	Siule tobohiyakweyao, wadanuwanuwa be nuwanuwa ase'asemiya tamo iya fa'ikuya wadavemididina. Yami yo'o agaimiya keke tamo hakwadi againe gadakoyo, keke tamo hakwadi koyona againe gadanuwa'abiyeni, keke tamo hakwadi gada'alasebesebeni. 
2CO.7.3	Kaliva tufoidi au hi'awalaveku tu keke vaita hidedemi gadagahe-yo omi gadahawavekoyoyemi, keke. Boi gagahe amine ganuwanuwa lakahina agaimiya. Ka'i wayawaida buye kanamiyami o ka'i buye kana'alika, au nuwakuya wamimiyami. 
2CO.7.4	Ganuwave'avimi fa'ina keke gadagahenuvagatugu. Yaku wavemwamwala ami egana mali kaliva agaidiya gakikilakahina. Valeyami hagihagina ganogalina fa'ina hawavemoluva lakahina ganuhagana. Aku vita moya'aina agaidiya vemwamwala againe gawahivemavemauga.
2CO.7.5	Tu Masedoniya ana fafaliya ahe gayemu-yo kadu vita ganuhagadi, vita againe keke tamo gadaveyawai. Masedoniya ana fafaliya ha'amine ha'amine ganauna amine vita tulina tulina ganuhagadi. Kaliva moya'aidi hivekwageyeku tu kadu nuwahinagekuya omi tovetumagana fa'imiya nuwaku ginauna lakahina ka'i yami vetumagana wakidonena o ka'i keke. 
2CO.7.6	Atu Yaubada, Bana'e tonuwavita adi Tohawavemoluva amanadi, Taitasi yana yewa'ela againe gihawavemoluviku. 
2CO.7.7	Aku hawavemoluva inubana keke Taitasi yana yewa'elagaga, au yami dewa againe tauna ana hawavemoluva ginuhagana fa'ina Yaubada kadu iya gihawavemoluviku. Yami tagi'uva yami talanuwa yami hawahega iya fa'ikuya ma hidedemi givenuwa'ataku, ada mena valeyami yaku vemwamwala boi lakahina tu adamoya gikivetubugi-mo'ena.
2CO.7.8	Yami leta boi ga'etoladina-ma againe gakivenuwavitami tu keke nuwahinagekuya gadagayo, “Gavadi-yo ga'etoladini?” Atu yaku leta fa'ina tova kabisona wa'ase'u'aulolo ma ga'itana fa'ina, ganuwanuwa vaita tauku gadahawataku be keke gada'etoladini. 
2CO.7.9	Tu tova adamoya nuwaku giyamumu. Keke vaita omi gadakivenuwavitami fa'ina, au yami nuwavita guwana yami nuwavilana fa'ina gavemwamwala. Mena nuwavita omi wa'ayaunena-ma Yaubada nuwanuwana amine wa'ayaunena, ada au keke mena yaku leta againe gadakivekoyomi. 
2CO.7.10	Nuwavita Yaubada nuwanuwana amine ka'ayaunena-ma guwana yada nuwavilana, ada ka'i Yaubada yada nuwavilana hidedemi ginaveleda, au yana kibababala kananuhagana. Nuwavitai-nadi gaitoma hagihagina tu gaveyao babi ana gaitomagaga hinuwenuwedi-ma vita hinuhagadi-yo hi'ago'uga tu keke hidanuwaviladi, medema keke hagihagina. Yadi dewa koyona keke hidavenikohiyeni fa'ina, yadi nuwavita guwana alika. 
2CO.7.11	Tu taumadi nuwavita Yaubada nuwanuwana amine omi wa'ayaunena-ma guwana hagihagina waseyemaunena. Dewa koyona ami yo'o hinafamiya gidauda-ma fa'ina boi ga'etoladina be wanuhagana againe, wavediwe yami dewa wamadu'ihagihagiyena, nuwanuwami lakahina omi ami vita keke ma wanaseyemaunena. Wowomumu wa'ayaunena fa'ina yami ago'uga gavatubuga! Gadakeyemi fa'ina ase'asemi gi'akolukoluna. Au yami talanuwa agaikuya giyemuna-havagi, wahawahegemi be koyona Yaubada ana egana gikivekoyona-ma wamaduvaihegena ada au tokoyonai-nadi wavedewayaugina be wawavina. Boi ami wavita wamiyami tu adamoya yami dewa moya'aina wa'ihagihagiyedi fa'ina walu'aihaya. 
2CO.7.12	Boi yami leta ga'etoladina-ma keke bana tokoyonagaga o ka'i bana yana koyona againe gikivekoyona-ma fa'idiya gada'etoladini. Yaubada gihalamaneku tu ga'etoladina nuwanuwaku ganavelugami be yami asehawahega iya agaikuya gavatubuga ma taumiyao wana'ayaunena. 
2CO.7.13	Yaku leta guwana hidedemi waseyemaunena fa'ina hawavemoluva ganuhagana.
2CO.7.13	Tu keke asevatugaga gadanuhagani, au vemwamwala buye. Fa'ina Taitasi agaimiya gi'ela be moya'aimi yami hawahega gi'ita-yo yana nuwanuwa gi'ilova, ada mena yana nuwayamumu ga'itana againe iya gavemwamwala-mo'a. 
2CO.7.14	Boi bana matane gagakahikahiyemi ada au amifata keke wowomumu wadaveleku. Tova moya'aina agaimiya gagahegahe velemo'ena. Meda anafaiweya gagakahikahiyemi amine Taitasi matane waseyemaunena velemo'ena. 
2CO.7.15	Ada moya'aimi yami wamatauta yami wa'asehawahega wavega'aulena kadu bonana wavenogalena-ma huluvai-nadi againe nuwana ginunauyeni-yo gidu'udu'umi lakahi-mo'ena. 
2CO.7.16	Ada akufaiweya yami bona'abi ganavetumagane-mo'ena fa'ina gavemwamwala-mo'a.
2CO.8.2	Yadi seyemauna hidede amine. Vita moya'aina agaidiya hiyemu be higaluvaluvadi lakahi-mo'ena tu vitai-dina agaidiya hivemwamwala-mo'a, kadu badi koyokoyo'avadiyao-mo'a nonogana yadi velekawowo againe yadi nuwadoga lakahina hiseyemaunena. 
2CO.8.3+2CO.8.4	Iya tauku akufaiweya gana'awatalatalainedi gavaimi adifaiweya medemi hisena, kadu gavadi vaita taudiyao fa'idiya tu au ai'adi hisena be hikali'uho. Tovetumagana adi yo'o mali fafali agaidiya yadi velekawowo hiseusena Yaubada yana kaliva Yudiya ana fafali againe himimiyami-ma adi veluga fa'ina. Tu Masedoniya tovetumagana taudiyao yadi nuwenuweya hihawanuwenuwema, higa vaita anahawahegedi be badi buye yadi mani againe Yaubada yana kaliva hinavelugadi. 
2CO.8.5	Ime anuwenuwedi vaita yadi mani hinasena. Tu hiveyaulowogima fa'ina keke yadi manigaga hidahawahegeni, au nagona taudiyao hihawahegedi Kaiwabu againe kadu ime Yaubada yana tofaisewa agaimeya Yaubada nuwanuwana amine. 
2CO.8.6	MiMasedoniya hidedemi hihuluva fa'ina Taitasi agahevagadonena agayo, “Boi velekawowo fa'ina Kolinita tovetumagana agaidiya umidigahe-yo hivebutu hiseusena. Ma unana unavelugadi be yadi nuwadoga ana seyemauna hinaluyabuna.” Au hidedemi omi fa'imiya Taitasi agahena. 
2CO.8.7	Omi gaitoma hagihagidi moya'aidi agaidiya wawahivemavemauga, vetumagana againe, laumamala nuwa'abi'abina againe, halamana againe, dibumuhiga tulina tulina agaidiya kadu ama nuwakabubu againe. Kadu nuwanuwama meda velekawowo ana nuwadoga againe wanawahivemavemauga.
2CO.8.8	Tu iya keke vaita velekawowo fa'ina gadavehimeyemi, keke. Au mali tovetumagana yadi asehawahega gayakahina be medema againe ganagaluvaluvami be ganahalamanena yami nuwanuwa hawahawahegana ka'i velemo'ena o ka'i keke. 
2CO.8.9	Yada Kaiwabu Yesu Keliso yana nuwadoga wahalamanena. Bana kikaiwabuna nonogana omi fa'imiya givekoyokoyo, higa vaita yana vekoyokoyo againe omi Yaubada againe wanavekikaiwabu. (Meda omi koyokoyo fa'idiya wanahawahegemi.)
2CO.8.10	Yami velekawowo fa'ina yaku kivetuvetunu hidede amine. Gilubodami be gavadi malamala kahegena againe wavebutuna, medema adamoya wanaluyabuna. Omi ami yo'o yami velekawowo wamidisena. Tu keke velekawowo-mo'enaga ana sewadi againe wai wadanagoni. Au velekawowo fa'ina yami nuwanuwa wamadusena. 
2CO.8.11	Au yami mani ana tufo wanalele be yami velekawowo wanaluyabuna. Yami wa'asehawahega wavebutuna amine, meda yami wa'asehawahega wanaluyabuna. Gavaimi amifaiweya medemi wanaluyabuna. 
2CO.8.12	Fa'ina ka'i yami wa'asehawahega yami velekawowo wanaseusena, au gavaimi amifaiweya medemi gilubodana Yaubada matane. Yaubada keke gidanuwanuwa vaita yada mani kabi'ona tu lakahina amine kanaseni. Au gavaimi agaideya gidadauda, medemi kanasena be ginalubodana Bana matane.
2CO.8.15	Meda gahe sa'eyana ada ita leleleya fa'ina Veyao Tuwaina ana bukiya gidadauda gigayo,
2CO.8.15	Hai kaliva a'a lakahina giyaudi, au anafata ana tufo keke.
2CO.8.15	Hai kaliva a'a kabi'ona giyaudi, au anafata keke gidakali'uho.
2CO.8.15	Au hidedemi a'a ana egana mana ana yaudi againe moya'aidi yadi ahiyauwa leleleya.
2CO.8.16	Tu Yaubada againe gavesiule fa'ina iya nuwanuwaku lakahina ganavelugami amine, Yaubada Taitasi ginuwanuwavelena be ami veluga fa'ina tauna gihawahegena. 
2CO.8.17	Iya gave'o'olena be gina'ela gina'itami ma gimaduve'ehe. Tu nuwanuwana lakahina ginavelugami fa'ina, kadu tauna yana nuwenuweya givevai be agaimiya gina'ela. 
2CO.8.18	Kadu kaliva sa'eyana buye a'iveninisedi, tobohiyadai-nadi yana hawahega Venuwa'ata Yamumuna ana laumamala againe fa'ina tovetumagana adi yo'o tulina tulina hihawaveyamumuyena. 
2CO.8.19	Kadu'e keke yadi hawaveyamumugaga hidaveleni. Au ekelesiya moya'aidi bana kalivai-nadi hivegidena be ama vehimeya againe ginavebwa'uliyema. Higa ime ahawahegema be ekelesiya tulina tulina yadi velekawowo avaivaina-ma Yudiya tovetumagana agaidiya ananauwena, be medema againe Kaiwabu Tauna ana egana anakilakahina kadu taumeyao yama asehawahega koyokoyo adi veluga fa'ina anaseyemaunena. 
2CO.8.20	Au hidedemi avevai be velekawowo lakahina ana itave'avina againe keke tamo hakwadi anafaiweya gina'itaveloima. 
2CO.8.21	Anuwanuwa-hagihagi be higa mani ana itave'avina againe yama huluva ginalubodana Kaiwabu matane, tu keke Kaiwabugaga au kaliva moya'aidi matadiya.
2CO.8.22	Kadu'e tobohiyada sa'eyana badi buye a'iveninisedi, bana'e tova a gavaiyehi agagaluvaluvana be medema againe yana asehawahega tova moya'aina kaliva adi veluga fa'ina ahalamanena. Ada adamoya yami bona'abi givetumagane-mo'ena fa'ina, kadu nuwanuwana lakahi-mo'ena ginavelugami. 
2CO.8.23	Tu bana Taitasi ma aku aluna, bana iya buye afififaisewa ami veluga fa'ina. Tu tobohiyadeyao adi'iselu ma badi ekelesiya tulina tulina adi loseyana, ada mali kaliva yadi faisewa hi'ita-yo Keliso ana egana hikilakahina. 
2CO.8.24	Medema fa'ina wanavega'auledi be hidedemi yami nuwanuwa hawahawahegana badi agaidiya wanaseyemaunena, kadu dewai-nadi fa'ina gagakahikahiyemi medema wanavehawaledi, be medema againe tovetumagana adi yo'o moya'aidi omi velemodi ma hinahalamanena.
2CO.9.2	Ahe gahalamanena omi nuwanuwami lakahina koyokoyo wanavelugadi, kadu yami asehawahega fa'ina Masedoniya tovetumagana agaidiya gagakahikahiyemi. Omi miKolinita Akaiya ana fafaliya wamimiyami-ma fa'imiya gagahedi gagayo, “Tobohiyadeyao Akaiya ana fafaliya malamala kahegedi againe velekawowo fa'ina nuwadi ahe hisena.” Au hidedemi yami asehawahega valeyana hinogalini-yo tufoidi moya'aidi ase'asedi gi'ulaka be kadu badi hikidewadewa. 
2CO.9.3	Hidedemi galukahihiyemi tu keke nuwanuwaku yaku gakahikahi yami asehawahega fa'ina, ana ita vaita gahe-kawowo amine agaimiya ananuhagani fa'ina mena tobohiyadeyao ga'iveninisedi be yami velekawowo ana sewadi againe hinavelugami-yo omi ahe wakidewadewa ma ananuhagami. 
2CO.9.4	Wa'ita, ka'i miMasedoniya tufoidi iya buye agaimiya ana'ela be omi ka'i keke kikidewadewamiyao ananuhagami digo, iya yaku nuwave'avina agaimiya fa'ina ganawowomumu. Iya ganawowomumu tu omi'iyao ma yami wowomumu gavatubuga! 
2CO.9.5	Keke nuwanuwaku ve'awowomumu fa'ina, gavaitana gilubodana be tobohiyadeyao gagahevagadonedi-yo agaimiya wai hinanagona be yami velekawowo ana kidewadewa hinaluyabuna, mena velekawowo-nadi boi wawonadabedabena amanadi. Ada au ime anayemu againe, keke wana'abigamagama, au yami wanuwadoga yami velekawowo ahe wakidewedewena-ma wanaseyemaunena.
2CO.9.7	Gilubodana be kaliva sa'eyana sa'eyana tauna nuwahinagene ahe givehimeyena amine yana velekawowo ginasena. Keke yana wanuwalolona o ka'i ana wavehimeya amine ginaseni, au yana wa'asehawahega ginasena, fa'ina hai kaliva yana wavemwamwala gi'atu'atuhegahega, medema Yaubada nuwanuwana. 
2CO.9.8	Ka'i gavadi gavadi agaidiya wanakali'uho, Yaubada anafaiweya agaimiya gina'atuhegahega be wanawahivemavemauga, higa vaita tova moya'aina yana atuhegahega yami nuwanuwa moya'aina anafata, kadu amifaiweya igibagiba hagihagina moya'aina agaidiya wanawahivemavemauga. 
2CO.9.9	Meda gahe sa'eyana atuhegahega fa'ina Veyao Tuwaina ana bukiya gidadauda gigayo,
2CO.9.9	Yana folaka koyokoyo agaidiya gi'iyauyaulena,
2CO.9.9	yana igibagiba ana nuwanuwa dudauvina.
2CO.9.11	Tova moya'aina Yaubada ginakikivewakalivami be higa tova moya'aina yami wanuwadoga wana'atu'atuhegahega, ada kaliva moya'aidi yami atuhegahega ime nimameya hinanuhagana-ma fa'ina Yaubada againe hinavesivesiule.
2CO.9.12	Fa'ina yami velekawowo waseusena-ma guwana luhei. Sa'eyana ma Yaubada yana kaliva gavadi gavadi agaidiya hikali'uho-ma waveluvelugadi. Kadu sa'eyana ma kaliva moya'aidi Yaubada ana vesiule againe hiwahivemavemauga. 
2CO.9.13	Mene yami velekawowo againe omi kaliva velemodi ma waseyemaunena fa'ina, kaliva omi fa'imiya Yaubada ana egana hinakilakahina hinagayo, “Badi miKolinita yadi wabona'abi Keliso yana Venuwa'ata Yamumuna ana hawavemogatala hiluluve'avinena. Yadi bona'abi guwana yadi atuhegahega ide agaideya kadu mali tovetumagana agaidiya ka'itana.” 
2CO.9.14	Au hidedemi badi hivekoyokoyo-ma Yaubada hinahawadavadavana, ada Bana ginuwadogavelemi ginuwadogavele-mo'emi fa'ina yadi watalanuwa lakahina hinave'o'olemi. 
2CO.9.15	Tu Yaubada ma Natuna agaideya gihawahegena. Mena yana abahawahega keke kanawona. Au kanavesiule, siule-mo'a.
2CO.10.2	Iya ganuwanuwa vaita gana'ela agaimiya ana toveya mene kaliva tufoidi agaidiya ganagahe toyogina, badi hinuwanuwa vaita ime Yaubada yana tofaisewa babi ana nuwenuweya adahuluhuluva-ma kalivai-dina. Iya gahawanuwenuwemi keke wanakiluvaluvaku be badi ganadakeyedi amine, kadu omi agaimiya ganagahe toyogina. 
2CO.10.3	Wona velemona babiya amimiyami tu keke babi ana nuwenuweya Yaubada yana faisewa againe adalulaugaviya. 
2CO.10.4	Keke babi ana abalaugaviya ada'abini, au Yaubada yana abalaugaviya fifiwalana a'abina be medema againe amafaiweya Setani yana abavehimeya fifiwaladi analuyaweyawelidi. 
2CO.10.5	Yaubada yana abalaugaviya fifiwalana againe babi ana nuwanuwa koyodi agaidiya kaliva hiluluve'avinedi-ma aluluvehawaliyedi. Setani yana kaliva Yaubada ana halamana ana eda nuwalaka tulina tulina agaidiya hisebodana tu abasebodai-dina aluluvehawaliyedi. Kaliva yadi nuwanuwa tulina tulina Setani gikive'avidi-ma yama abalaugaviya againe akakikakidi be Keliso againe asesedamanedi-yo Bana bonana hi'abi'abina. 
2CO.10.6	Omi Kolinita tovetumagana fa'imiya abodaboda be Keliso ana bona'abi againe ahe wanahawahege-mo'emi yo gaveyao aimo hi'i'idibutoyoga medema makewa'e anavematahiwadiyedi.
2CO.10.7	Wa'itami, omi wa'italauva. Au wanana wana'ita-hagihagi. Mene hai kaliva tauna ginuwenuwena vaita bana Keliso yana kaliva, gilubodana be medema kadu ginanuwanuwa-hagihagi higa keke bana anakaibe Keliso yana kaliva, au ime buye bana amine. 
2CO.10.8	Iya Kaiwabu yana afositolo aku vehimeya giveleku be yami vetumagana ganakivetoyogina, keke ami yo'o ganaluyawelini. Mena yaku abavehimeya fa'ina gagakahikahi ma'i lakahi-mo'ena nonogana keke yaku gakahikahi fa'ina ganawowomumu. 
2CO.10.9	Keke nuwanuwaku yaku leta adi ita vaita iya gadagaluvaluva be gana'ivematauhimi. 
2CO.10.10	Fa'ina kaliva tufoidi higahe higayo, “Folo yana leta vitana kadu toyogina tu tauna adahinafeya gimiyami ana toveya, bana vaita kaliva kowakowana amine, yana gahe vaita iyohoyoho.” 
2CO.10.11	Badi kalivai-dina gilubodadi be hidahalamanena gamiyavehailemi ana toveya aku ita toyogina yaku leta agaidiya gaseyemaunena amine, meda aimo omi buye kanamiyami ana toveya yaku huluva toyogina agaimiya kadu ganaseyemaunena.
2CO.10.12	Mene kaliva tufoidi taudiyao adi egana hikilakahina vaita badi velemodi. Tu iya keke vaita ganaga'ase'asevatu be badi agaidiya ganahawaluveluveku o ka'i ganagahe vaita yaku kaiwabu badi yadi kaiwabu amine. Taudiyao yadi aba'ailaga againe yadi dewa hilagalagana kadu taudiyao buye hiveve'ahawaluvaluva. Hida hima kaliva kwavakwavadiyao. 
2CO.10.13	Tu iya'eku ma Yaubada aku vehimeya giveleku be abavehimeyai-nadi ana ala gisena. Keke mali kaliva yadi faisewa fa'ina ganagakahikahi higa vaita gakahikahi keke yaku alakwauya ganatunevelowoni, au yaku abavehimeyagaga fa'ina ganagakahikahi, ada yaku abavehimeya ana ala omi miKolinita agaimiya give'onana. 
2CO.10.14	Ka'i Yaubada keke gidavegideku-yo agaimiya gada'ela digo, yaku gakahikahi omi fa'imiya ana ita vaita yaku alakwauya gadatunevelowoni. Atu iya Keliso yana Venuwa'ata Yamumuna agaimiya gamidi'aliyena fa'ina, gilubodaku be ganagakahikahiyemi. 
2CO.10.15+2CO.10.16	Yaubada yaku faisewa ana ala gimakana a galukahihiyena amine. Keke mali gaitoma yaku alakwauya hidadauda-ma fa'idiya ganagakahikahiku o ka'i mali kaliva yadi faisewa ganagakahikahiyeni. Tu yaku nuwave'avina hidede amine. Yami vetumagana ginatubutubuga ginatubutubuga tu Yaubada yaku ala ginaseliyena be akufaiweya mali fafaliya ganavagadamana be Venuwa'ata Yamumuna agaidiya ganalumamalena. Fa'ina keke nuwanuwaku faisewa mali kaliva yana ala hinagene ahe giluyabuna-ma ganagakahikahiyeni vaita yaku faisewa guwana. 
2CO.10.17	Tu gahe sa'eyana Veyao Tuwaina ana bukiya gidadauda-ma gigahe amine kanahuluva gigayo,
2CO.10.17	Hai kaliva nuwanuwana gakahikahi, medema keke tauna ana egana ginakilakahini. Au gilubodana be Kaiwabu ginagakahikahiyena.
2CO.11.1	Siule tobohiyakweyao, yaku gakahikahi fa'ina iya kaliva kwavakwavaku tu au ai'adi wada'atuvefa'ileku. Tu taumadi ahe wa'atu'atuvefa'ileku. 
2CO.11.2	Yaubada yana kaliva ginuwenuwedi be higa Bana anakaibe yana giba hinamiyami amine, meda iya ganuwenuwemi. Keke nuwanuwaku mali kaliva yana abavehimeya againe wanadamana fa'ina kaliva natuna kwamayoku kaliva sa'eyana againe gihawakivefosena amine, meda iya omi moganemi sa'eyana higa Keliso againe gahawakivefosemi. E, ga'ita'itave'avimi be vaita kwamayoku yamumuna keke tamo kaliva hidadauveni-ma amine omi keke mali nuwanuwa wadamuliyeni-ma Keliso againe ganatunedamanemi be bana vavinena fa'ina. 
2CO.11.3	Iya gamatauta vaita tuwai-lokalokana Setani oloto giluvaiyena be yana ve'alololo againe Ive ginuwa'abiyena amine, meda mene kaliva tufoidi aikaunuwanuwadiyao omi yamumumiyao yami wa'asehawahega Keliso anakaibe waluluve'avinena-ma hinanuwa'abiyemi be wananuyabuyabuna. 
2CO.11.4	Boi tuwaina Yaubada gi'iveninisema be agaimiya amadu'ela Yesu fa'ine alumamalemi, yana Venuwa'ata Yamumuna alukahihiyena be wavetumaganeni-yo Alu'aluwa Mahalina wanuhagana. Tu muliya mene kaliva tufoidi taudiyao yadi nuwenuweya agaimiya hi'ela Yesu ana ita'ita tulina hilumamalemi keke Bana ime alumamalemi-ma amine. Yadi vehawala tulina tuli-mo'ena nonogana wamaduvega'auledi be mali venuwa'ata yamumuna wamaduvetumaganeni-yo mali alu'aluwa wanuhagana. 
2CO.11.5	Wa'itami, badi kalivai-dina wanuwenuwedi vaita yami afositolo kikaiwabudiyao kikaiwabu-mo'ediyao. Ka'i mene wanuwanuwa vaita badi hidakaiwabuhegeku? Keke-mo'a hidakaiwabuhegeku! 
2CO.11.6	Wona velemona laumamala nuwa'abi'abina ana sikulu againe keke gadaluku tu we'a halamana agaikuya. Tova moya'aina yaku laumamala tulina tulina agaidiya yaku halamana gaseseyemaunena be agaimiya gimahali-mo'ena, fa'ina keke-mo'a badi hidakaiwabuhegeku.
2CO.11.7	Bonaku wanafatana. Boi Yaubada yana Venuwa'ata Yamumuna fa'ina galumamalemi ana toveya, keke tamo akuga aku kevakeva o ka'i mani agaimiya gadavaini. Au hidede amine tauku gakihobuyeku be higa omi ganakilakahimi. Gavaiyami? Ka'i medema vaita gadadewa koyona matamiya? 
2CO.11.8	Aku veluga fa'ina mali ekelesiya mani hiveleku againe vaita agaidiya gadakai'afu-yo higa omi hinafamiya akufaiweya gafaisewa. 
2CO.11.9	Kadu boi omi buye kamiyami be tamo gavadi againe gakali'uho ana toveya, keke veluga agaimiya gadave'o'ola, au badi tobohiyadeyao Masedoniya againe hitauya be hi'ela-ma hivelugaku. Gavadi gavadi agaidiya gakali'uho, medema hiveleku. Tauku gahawataku be keke tamo vita aku itave'avina againe ganavelemi. Tuwaina hidedemi gahuluvimi, kadu aimo ganahuluvimi. 
2CO.11.10	Keliso yana nuwanuwa velemo'ena we'a agaikuya gidadauda tu gagahegahe. Keliso yana Venuwa'ata Yamumuna omi miAkaiya agaimiya galumamalena tu keke tamo aku laufata nimamiya gadavaini. Hidedemi gagakahikahiku ada keke tamo hakwadi mene Akaiya ana fafali matatabuna agaidiya yaku gakahikahi ginahawatani. 
2CO.11.11	Gavana fa'ina gagakahikahi vaita aku veluga mali ekelesiya hiveleku tu omi keke? Ka'i keke agaimiya gadanuwanuwa fa'ina? Keke-mo'a! Yaku nuwanuwa lakahina agaimiya ma Yaubada gihalamanena.
2CO.11.12	Kadu'e boi gahuluvimi amine aimo kadu ganahuluvimi. Keke omi agaimiya mani ganavaini. Badi tove'alololo ma a'a mani agaimiya hivaivaina. Keke nuwanuwaku hinagahe hinagayo, “Bana Folo afositolo yadi faisewa gi'abina amine, meda ime afifaisewa be ave'afositolo,” fa'ina keke mani agaimiya ganavaini. E, keke tamo gavadi ganahuluvini be medema againe adifaiweya taudiyao hinagakahikahiyedi higa vaita yadi faisewa yaku faisewa adi ita leleleya. 
2CO.11.13	Wa'ita, wama kalivai-dina afositolo fwayafwayadiyao, yadi wave'alololo hifififaisewa, taudiyao hikivenuyadi vaita badi Keliso yana afositolo velemo'edi. 
2CO.11.14	Taumadi! Yadi ve'alololo keke wanayaulowogeni, fa'ina Setani tauna anafaiweya ginakivenuyana be ana nuya gina'osena-ma mahamahalina vaita Yaubada yana tovenuwa'ata amine. 
2CO.11.15	Setani vaita mahalina amine tauna gikivenuyana fa'ina, ka'i yana tofaisewa taudiyao hinakivenuyadi vaita badi eda tunutunugina ana tofaisewa, au keke kanayaulowogedi. Aimo adi laufata yadi dewa koyona amine hinanuhagana.
2CO.11.16	Kadu'e ganagahe-havagi. Keke gidalubodani be tamo hakwadi iya tokwavakwava ginanuwenuweku. Tu ka'i omi iya tokwavakwava wanuwenuweku digo, kaliva kwavakwavana wa'atuvefa'ilena amine iya wana'atuvefa'ileku be akufaiweya ma'i ganagakahikahiku. 
2CO.11.17	Hida tauku gagakahikahiyeku ma keke Kaiwabu nuwanuwana amine. Au babi ana nuwenuweya kaliva kwavakwavaku amine gagakahikahiku. 
2CO.11.18	Kaliva tufoidi moya'aidi babi ana gaitoma fa'idiya higagakahikahi fa'ina, kadu iya ganagakahikahiku. 
2CO.11.19	Wa'itami, omi mene vaita yami wanuwahuya lakahina fa'ina tokwavakwava yami wa'asehawahega wa'atuvefa'iledi. 
2CO.11.20	Ha! Omi atu'atuvefa'ilimiyao nonogana. Wa'itadi, kaliva higagakikaiwabu be vehimeya moya'aina agaidiya omi hive'agetogemi, o ka'i yami giba hi'a-'owona, o ka'i hi'alasebesebemi, o ka'i hi'itatagomi, o ka'i hitafimagigimi, tu gavadi-yo wa'atuvefa'iledi? 
2CO.11.21	Mena huluva ase'asebouna kadu toyogina amine keke gadahuluvimi fa'ina, iya vaita kaliva kowakowaku ada au gawowomumu.
2CO.11.21	Tu iya vaita tokwavakwava amine ganagahe. Gavadi gavadi fa'ina mali kaliva yadi waselakalaka higakahikahidi, medemi yaku waselakalaka kadu iya ganagakahikahiku. 
2CO.11.22	Gavaiyami? Ka'i badi Hibeliu kaliva? Meda iya Hibeliu kaliva. Ka'i badi Isileli yadi tubuga? Meda iya Isileli yadi tubuga. Ka'i badi Abelahamo againe hitubuyemu? Meda iya Abelahamo againe gatubuyemu. 
2CO.11.23	Ka'i badi Keliso yana tofaisewa? Iya yana tofaisewa-mo'a. Iya hima vaita kabakabaleyaku amine gagahe. Yaku vediwe yaku luku deliya againe gatubuhegedi. Aku munugakoyokoyo a gavaiyehi tu badi'iyao ma'ita. Alikeya yaku lowogaluvaluva tova a gavaiyehi. 
2CO.11.24	Tova faifi miYuda bulava metametana againe hilaulauku yadi ailauga teti-naeni (39) amine. 
2CO.11.25	Tova tohiye miLoma fuluma againe hilaulauku, tova sa'eyana miYuda hifihafihaku higa hidatutuve'alikaku, tova tohiye laiya gatula, bogi sa'eyana aiyeta sa'eyana laiyoweya gakayokayo. 
2CO.11.26	Tova moya'aina ganunumiyamiyana. Abagilagi vaita gufeya gadanuhagani, vaita tomunugakai'afu agaidiya, vaita tauku yaku yo'o kalivai-dina agaidiya, vaita yo'o tulidiyao kalivai-dina agaidiya gadanuhagani. Kadu vaita melaleya vaita wala'aiya vaita lehageya abagilagi gadanuhagadi. Kadu vaita tobohiyakweyao ve'alololodiyao agaidiya gadagilagi. 
2CO.11.27	Yaku wavediwe gafifaisewa kadu bogi a gavaiyehi keke gadadauda. Mafulauga agotaina ga'aya'ayaunena. Tova moya'aina akuga keke, yaku aiwa'u keke, yaku lifi keke. 
2CO.11.28	Mena vitai-dina ahe gayakahidi tu kadu vita tufona moya'aina keke gadavehawadi-ma agaidiya badi afositolo fwayafwayadiyao gatubuhegedi. Kadu keke mena gaitomai-dinagaga gadanuhagadi, au aku vita sa'eyana lakahina ma tovetumagana adi yo'o fafali tulina tulina agaidiya nuwaku ginanauna lakahina, ka'i yadi vetumagana hikidonena o ka'i keke. 
2CO.11.29	Hakwa'adi yana vetumagana againe gigakowakowa, medema iya buye gakowakowa ga'ayaunena. Kadu hakwa'adi dewa koyona ginuwa'abiyeni-yo gibe'u, medema fa'ina ga'ase'u'aulolo be ase'asekuya vaita ai gida'ala'alata. Au hidedemi aku vita tulina tulina gawahiwahidi.
2CO.11.30	Tu ka'i gilubodaku be gadagakahikahiku digo, gaitoma tulina tulina yaku gakowakowa hiseseyemaunedi-ma fa'idiya ganagakahikahiku. 
2CO.11.31	Yaubada gihalamaneku tu gagahegahe, Bana Kaiwabu Yesu yana Yaubada kadu Tamana. Bana ana egana kanakilakahi-vagahina. 
2CO.11.32	Boi tuwaina Damasiko againe gamiyami ana toveya, melala ana tovehimeya sa'eyana bana Kini Aletasi faisewai-nadi fa'ina givegidena-ma nuwanuwana ginakive'aviku fa'ina melala ana abaluku hibodafifina. 
2CO.11.33	Tu tobohiyakweyao Yesu yana yo'o agaidiya feyawa againe hidodoku digo yogowaiya hisehobuyeku melala ana sifa kugakugana tabone hitunevelowoku, ada au Kini ga'otayabuyabuna.
2CO.12.1	Kadu akufaiweya gadagakahikahiku. Keke tamo aku veluga yaku gakahikahi againe ganavaini tu au ai'adi eno'ita kadu hawavemogatala Kaiwabu giveleku-ma fa'idiya ganalukahihi. 
2CO.12.2	Keliso yana kaliva sa'eyana gahalamanena, malamala fotini kahegedi againe Yaubada bana kalivai-nadi lobama getane-mo'ane gimadusilakahina. Keke gadahalamaneni ka'i kaliva wawowona o ka'i alu'aluwanaga gisilakahina. Yaubada anakaibe gihalamanena. 
2CO.12.3+2CO.12.4	Kadu ganagahe-havagi ka'iwa, ka'i kaliva wawowona o ka'i alu'aluwanaga gisilakahina ma keke gadahalamaneni au Yaubada anakaibe gihalamanena. Tu gaitoma sa'eyana gahalamanena higa Yaubada bana kalivai-nadi Faladaisi againe gisilakahina, ada medede againe nuwanuwa keke tamo hifufu againe anafaiweya ginalukahihiyedi-ma ginogalidi, nuwanuwai-dina fa'idiya Yaubada kaliva gihawatana be keke ginalukahihiyedi. 
2CO.12.5	Bana kalivai-nadi Faladaisi againe gina-yo giyewana-ma ganagakahikahiyena tu keke tauku ganagakahikahiyeku au yaku gaitoma sa'eyanaga gilubodaku be medema ganagakahikahiyena higa gavadi gavadi agaidiya gagakowakowa, medema ganagakahikahiyedi. 
2CO.12.6	Ka'i nuwanuwaku mena yaku ita fa'ina tauku gadagakahikahiyeku digo, iya keke vaita tokwavakwava fa'ina gavaimi tauku fa'ikuya gadagahe medema au velemo'ena. Tu yaku gakahikahi tauku gahawatana fa'ina keke nuwanuwaku eno'itai-dina fa'idiya kaliva hinakilakahiku. Au kaliva gavaimi yaku dewa hi'itana kadu yaku gahe hinogalina, medema fa'ina hina'itanuwenuweku ka'i iya kaliva lakahiku o ka'i kabi'oku.
2CO.12.8	Tova tohiye Kaiwabu gahawayafeyafena higa gidavaihegena. 
2CO.12.9	Tu Kaiwabu gigaheku gigayo, “Yaku veluga afata, fa'ina ka'i yaku faiwala ya gakowakowa againe ganadodovedamana, au moya'aidi yaku faiwala gavatubuga hinamadu'itana.” Hidema fa'ina yaku wavemwamwala lakahina yaku gakowakowa ganagakahikahiyedi be higa Keliso yana faiwala agaikuya ginave'abaga. 
2CO.12.10	Keliso yana faiwala yaku gakowakowa againe give'abaga-yo kaliva Bana ana egana hinakilakahina fa'ina, gakowakowa ihawadamana ase'u'aulolo ve'umagigi vita tulina tulina ganunuhagadi-ma fa'idiya ganavemwamwala. Fa'ina gagakowakowa againe Keliso gifaiwalaveleku-yo gafaiwala.
2CO.12.11	Mena kahihiku galukahihiyena-ma againe tauku gagakahikahiyeku be vekwavakwava amine gahuluva. Tu omi miKolinita taumiyao yami dewa fa'ina gakahikahi ana eda againe wawaviku. Iya afositolo yadi faisewa hinafamiya gafifaisewana fa'ina, vaita aku hawaveyamumu wadayakahini tu keke wadayakahini. Iya iyohoyoho nonogana badi yami afositolo kikaiwabudiyao, kikaiwabu-mo'ediyao keke-mo'a iya hidakaiwabuhegeku. 
2CO.12.12	Afositolo velemo'ena ana iya'iyaya yaku wa'atuvefa'ila lakahina hinafamiya gaseyemaunedi. Yaubada gifaiwalaveleku-yo nimaku ana iya'iyaya kadu abaveyaulowoga kadu aituha fifiwalana gafifaisewadi be wa'itadi. 
2CO.12.13	Gava'adi-ma againe mali ekelesiya gahuluvidi tu omi keke? Gaitoma sa'eyanaga, aku itave'avina fa'ina badi gahawahegedi tu omi gahawatami ada ka'i wawowomumu. Ka'i omi wanuwanuwa vaita hidemi agaimiya gakoyo digo, yaku koyona wadavenuwauluyena.
2CO.12.14+2CO.12.15	Tu we'a yaku ela anaveto agaimiya fa'ina ahe gakidewadewa, ada aku itave'avina fa'ina agaimiya keke tamo ganave'o'ola. Iya keke nuwanuwaku yami giba. Au nuwanuwaku omi taumiyao. Wa'ita, we'owe'o keke tamadiyao hinadiyao fa'idiya hidafaha. Au lakahidiyao natudiyao fa'idiya hifahafaha be hive'ave'adi. Meda iya nuwanuwaku vaita tamami amine gana'itave'avimi. E, yaku wavemwamwala ganahawahege-mo'eku be tova moya'aina omi fa'imiya ganavedivediwe ada ka'i yawaiku gananuhegena, au yamumuna. Gavaiyami? Iya ganuwanuwa lakahi-mo'ena agaimiya. Yaku nuwanuwa agaimiya gakivelakahina fa'ina, ka'i mene yami nuwanuwa agaikuya wakivekabi'ona? 
2CO.12.16	Tu tufoimi wanagahe wanagayo, “Folo gigahe velemo'ena. Ana itave'avina fa'ina keke tamo agaideya gidave'o'ola. Tu bana kaliva aikaunuwanuwana. Yana alasebaseba againe yada mani givaina be tauna fa'ine gisewaimuliyena.” 
2CO.12.17	Gavaiya'amine ga'alasebesebemi? Ka'i aku loseyana ga'iveninisedi-ma agaidiya vaita gada'alasebesebemi? 
2CO.12.18	Taitasi gagahevagadonena be agaimiya gi'ela. Kadu tobohiyada bana buye ga'iveninisedi. Ka'i mene omi wanuwanuwa vaita Taitasi gida'alasebesebemi? Ime ama'iselu yama nuwanuwa sa'eyana kadu yama dewa meda sa'eyana agaimiya aseyemaunena-ma ma'i wanuwenuwena o ka'i keke?
2CO.12.19	Ka'iwa. Ka'i hida yaku leta wanahawahawana tu wananuwanuwa vaita omi matamiya taumeyao adalugolegolema? Keke, keke-mo'a! Ime Keliso buye ave'atutamo'aima-ma kalivai-mana Yaubada matane agahegahe. Kadu'e tobohiyanuwakweyao, yama havivila moya'aina omi yami vetumagana ana kivetoyoga fa'ina. 
2CO.12.20	Fa'ina gamatamatauta vaita agaimiya gana'ela ana toveya, yami nuwanuwa tulina keke iya nuwanuwaku amine gananuhagami, kadu iya yaku nuwanuwa tulina keke omi nuwanuwami amine wananuhagaku. Gamatamatauta vaita vekwageya, ga'uma'uma, ila'a, tauda ada nuwanuwagaga, veyaina, ve'awayahayaha, selakalaka, ve'ataladabwadabwa agaimiya gananuhagadi. 
2CO.12.21	E, gamatamatauta vaita agaimiya gana'ela ana toveya omi yami dewa keke wada'ihagihagiyeni fa'ina Yaubada wowomumu ginaveleku omi matamiya, ada tufoidi moya'aidi boi hihuluva koyona tu keke hidanuwaviladi-ma ganatagi'uvadi. Badi yadi dewa bwanebwanenena, yadi udo tulina tulina kadu nuwanuwa aya'ayafanina ana muliya keke hidavenikohiyedi-ma ganatagi'uvadi.
2CO.13.1	Gavadi gavadi fa'ina tobohiya uvekwageyena,
2CO.13.1	gilubodana be to'ita luhei o tohiye ya gahe adifaiweya
2CO.13.1	hina'alakakilina.
2CO.13.1	(Ka'i dewa aimo koyona amine, au hidedemi ganavedewayaugimi.). 
2CO.13.2	Tuwaina yaku ela anavelu ana toveya badi boi nagona hikoyo kadu omi moya'aimi matahiwadi fa'ina gavenuwa'atami, kadu tova adamoya gamiyavehailemi tu gagahe-havagilemi hida yaku yewa'ela againe keke tamo hakwadi ganahinekalikaliyeni. Omi tokoyona moya'aimi ganavematahiwadiyemi. 
2CO.13.3	Omi nuwanuwami iya Keliso loseyanina au velemo'ena ganaseyemaunena. Mena yaku vedewayauga againe wana'itana. Keliso keke kowakowana amine gidahuluvimi, au yana faiwala hinafamiya giseyemaunena. 
2CO.13.4	Wona velemona Keliso yana wagakowakowa hikivekelosena tu adamoya Yaubada yana faiwaleya wayawaina gimimiyami. Keliso vitai-nadi ginuhagana ana toveya gakowakowa gi'ayaunena amine, meda ime Bana buye ave'atutamo'aima-ma agakowakowa. Atu Yaubada yana faiwaleya ime Bana buye wayawaima anamiyami-yo yama wafaiwala anahuluvimi.
2CO.13.5	Tu omi'iyao ma ase'asemi wanatoliluveluvena be wanahalamanena ka'i Keliso ana vetumagana againe wamimiyami o ka'i keke. E, hidedemi taumiyao wana'itanuwenuwemi. Vaita makewa'e wahalamanena Yesu Keliso Tauna nuwahinagemiya gimimiyami. Tu ka'i taumiyao ami itanuwanuwa againe keke yami vetumagana digo, kadu keke Yesu Keliso Tauna nuwahinagemiya gidamiyami. 
2CO.13.6	Kadu ganuwave'avina yama vematahiwadi againe Yesu Keliso nuwahinagemeya gimimiyami-ma wana'itana. E, ime keke afositolo fwayafwayameyao ma wanahalamanena. 
2CO.13.7	Ma Yaubada againe gave'ove'o'ola be omi keke tamo koyona wanafaisewani. Hidedemi gave'o'ola keke vaita mali kaliva yami dewa hagihagina hina'itani-yo hinagayo, “Makewa'e Folo velemodi.” Au nuwanuwaku omi wanahuluva hagihagina fa'ina hidedemi gave'o'ola. Kadu ka'i yami dewa ihagihagina digo, iya afositolo velemo'ena ma keke akufaiweya ami matahiwadi againe ganaseyemauneni ada au kaliva tufoidi hinanuwanuwa vaita iya keke velemodi. Tu mena aku hawaveyamumu keke gadanuwenuweni. Omi wanahuluva hagihagina medema nuwanuwaku. 
2CO.13.8	Wa'ita, ime afositolo nuwanuwa velemo'ena keke-mo'a amafaiweya anasebodani. Au gilubodama be tova moya'aina nuwanuwa velemo'ena ana muliya fa'ina kaliva anagahegahevagadonedi. 
2CO.13.9	Ka'i omi nuwanuwa velemo'ena ana muliya againe yami faiwala waseseyemaunena ada ime vaita kowakowameyao amine ahuluhuluvimi, au medema fa'ina avemwamwala. Ada ave'ove'o'olemi be dewa hagihaginaga agaimiya ginatubutubuga. 
2CO.13.10	Iya Kaiwabu yana afositolo aku vehimeya giveleku be yami vetumagana ganakivetoyogina, keke ami yo'o ganaluyawelini. Keke nuwanuwaku yaku ela agaimiya ana toveya ami matahiwadi againe yaku abavehimeya ganaseyemauneni fa'ina, aimo gamiyavehailemi ana toveya yami dewa ana ihagihagi fa'ina au hidede amine ga'etoladina.
2CO.13.11	Au hidedemi bonaku ana tubuga. Kafoi tobohiyakweyao. Yami dewa wana'ihagihagiyena bonaku wanavenogalena yami nuwanuwa sa'eyana veyao againe wanamiyami. Ada Yaubada nuwakabubu kadu aseniwalova giveleveleda-ma agaimiya ginamiyami. 
2CO.13.12	Taumiyao wanave'alulusiule againe tobohiyamiyao wana'atulauhidi be higa yami nuwanuwa hawahawahegana wanaseyemaunena. 
2CO.13.13	Yaubada yana kaliva mahamahalidiyao moya'aidi hilukafoi agaimiya. 
2CO.13.14	Kaiwabu Yesu Keliso yana nuwadoga kadu Yaubada yana nuwakabubu kadu Alu'aluwa Mahalina yana ve'aluna moya'aimi agaimiya ginadauda.
2CO.13.14	(Iya Folo bonaku.)
GAL.1.3	Yaubada Tamada kadu Kaiwabu Yesu Keliso hinanuwadogemi kadu ase'asemi hinakiveniwalovina. 
GAL.1.4	Bana Yesu Keliso yada koyona ana laufata fa'ina Tauna gihawahegena be medema againe hida aituhai-nadi ana dewa koyo-mo'ena againe gikibababaleda-yo koyona keke ginavehimeyeda. Yaubada Tamada yana nuwanuwa amine au hidedemi gikibababaleda. 
GAL.1.5	Yaubada Tamada ana egana kanakilakahina be yana kaiwabu ginaduva-vagata tova inaga inaga keke ana abalauyabu. Ehe hidedemi.
GAL.1.6	Keke gavana fa'ina tu iya yami dewa fa'ina gayaulowoga. Adamoya Yaubada againe wavetumagana kadu adamoya wamadunuyabuyabuna, Bana Keliso yana nuwadogeya giluwafami amanadi. Taumadi Yaubada wamadunuyabuyabuna be mali Venuwa'ata Yamumuna amine wahagavilami! 
GAL.1.7	Venuwa'ata Yamumuna keke tamo velugana tu hidedemi gayakahina fa'ina kaliva tufoidi nuwami hikivegafo'uya'uyana ada higagaluvaluva be Keliso yana Venuwa'ata Yamumuna hinakivilavilani-yo hinakivekoyona. 
GAL.1.8	Boi ime omi agaimiya a'ela kibababala ana Venuwa'ata Yamumuna alumamalena. Atu ka'i tova adamoya ime'eyao ada'ela o ka'i lobama ana tovenuwa'ata sa'eyana gidahobu'ela be Venuwa'ata Yamumuna ana nuwanuwa tulina agaimiya adalumamalena digo, gidalubodama be Yaubada ai gi'alata-vagata ma againe gidahegema. 
GAL.1.9	Wanogali! Yaubada yana Venuwa'ata Yamumuna agaimiya alumamalena be omi wavetumaganena. Tu boi agahemi amine meda adamoya gagahe-havagilemi. Ka'i tova adamoya tamo hakwadi gi'ela be Venuwa'atai-nadi gikivilavilani-yo agaimiya gilulumamalena digo, gilubodana be Yaubada ai gi'alata-vagata ma againe gidahegena.
GAL.1.12	Keke tamo kaliva Venuwa'atai-nadi gidahawaveleveleku kadu keke tamo hakwadi ana nuwanuwa fa'ina gidavehawaleku, keke-mo'a. Au Bana Yesu Keliso Tauna agaikuya gihawavemogatalena.
GAL.1.14	Ime miYuda yama tafalolo ana idibumuhiga againe tobohiyave'ave'avalakweyao tufoidi moya'aidi gafaiwalahegehegedi. Tova moya'aina dewa tulina tulina bwanenemeyao hihawavelevelema-ma agaidiya gahawahege-mo'eku. 
GAL.1.15+GAL.1.16+GAL.1.17	Au hidedemi gamiyami tu Yaubada aimo keke gadatubuga tu giluwafaku-ma yana nuwadogeya gikovaku be Bana againe ganavetofaisewa. Ada tova Bana matane gilubodana amine Natuna agaikuya gihawavemogatalena be badi keke miYuda tu yo'o tulidiyao kalivai-dina Bana fa'ine ganalumamaledi fa'ina. Tovai-nadi Natuna agaikuya gihawavemogatalena, keke tamo kaliva againe gadana be higa ginakivetuvetunuku fa'ina. Kadu keke Yelusalema againe gadana higa badi gaveyao himidive'afositolo-ma gana'itadi fa'ina, keke-mo'a. Au auhe'amanadi gana fafali ana egana Alebiya againe tu muliya Damasiko againe gayewaku.
GAL.1.18	Gamiyami malamala tohiye tu Yelusalema againe galaka Fita gana'itana be yana nuwanuwa ganahalamanena. Ada bana againe gamiyami aiyeta fifitini. 
GAL.1.19	Afositolo velugadiyao keke tamo gada'itani, au Yemesa gagana ga'itana, bana Kaiwabu taina. 
GAL.1.20	Yaubada gihalamaneku tu gagahegahe. Hida agaimiya ga'etoladina-ma keke-mo'a fwaya. Au hidedemi wahalamanena keke kaliva tu Keliso Tauna Venuwa'ata Yamumuna galumamalena-ma iya agaikuya gihawavemogatalena. 
GAL.1.21	Muliya gana Siliya kadu Silisiya adi fafaliya. 
GAL.1.22+GAL.1.23	Ada medema tovai-nadi Keliso ana tovetumagana adi yo'o tulina tulina Yudiya ana fafaliya himimiyami-ma keke tauku hidahalamaneku. Au valeyakuga kaliva hilukahihiyena-ma hinogalina higayo, “Bana kalivai-nadi boi ide tovetumagana gikikivekoyoda ada gigaluvaluva be ginaluyaweyaweli-'owoda, medema tova adamoya kaliva gilulumamaledi be higa Yesu Keliso againe hinavetumagana.” 
GAL.1.24	Au hidedemi valeyaku hinogalina fa'ina, Yaubada againe higahevesiule.
GAL.2.1	Malamala fotini gahegedi tu Yelusalema againe galaka-havagi tu hida tovai-nadi Banabasi buye alaka. Kadu Taitasi buye ganauwena. 
GAL.2.2	Gana fa'ina Yaubada agaikuya gihawavemogatala vaita gidalubodaku ganana. Gana Yemesa Yoni Fita kadu ekelesiya ana tonagona velugadiyao higa badi vaita adi waegana buye avaga'auta be Venuwa'ata Yamumuna ana nuwanuwa tulina tulina badi keke miYuda tu yo'o tulidiyao kalivai-dina galulumamaledi-ma tonagona agaidiya ga'awatalatalainedi. Badi tonagonagaga galukahihiyedi fa'ina nuwanuwaku gavaimi gavaimi gavehavehawala ma hinahalamanena. Keke nuwanuwaku hinahawataku be yaku faisewa yaku wa'idibumuhiga boi gafaisewana kadu adamoya gafifaisewana-ma ginahavaini-yo guwana keke. 
GAL.2.3	Au yaku faisewa hihawaveyamumuyena ada Taitasi givebwa'uliyeku-ma fa'ine keke tamo gavaimi hidagahe. Higa bana keke kwanamiYuda au kwanamiGilika fa'ina Yaubada yana iya'iyaya bana wowone boi keke hidatomogolohini. Bana kwanamiGilika nonogana ana tomogolota fa'ina keke hidavehimeya. 
GAL.2.4+GAL.2.5	Tu miYuda tufoidi Taitasi mena ana tomogolota fa'ina higaheya'aya'ala tu ime keke-mo'a adavenogaleni. Badi kalivai-dina hive'alololo vaita badi Yesu ana tovetumagana, ada taudiyao yadi nuwanuwa Yesu ana vetumaganasebaseba againe hikeva-yo yada yo'o agaidiya hiluku be hinanogalayavaga. Boi Mosese yana vehimeya dibune kamiyami-yo gilubodada be ana nuwanuwa tulina tulina kadamuliyena fa'ina ide vaita yogoyogonideyao kadamiyami. Tu adamoya Yesu Keliso buye kave'atutamo'aida-yo ada aiyauga kanuhagana be Mosese yana vehimeya agaideya gihavaina. Atu badi tove'alololo ime tonagona agaimeya hiluku be ama aiyauga hinanogaliyavagina. Nuwanuwadi Mosese yana vehimeya ana idibumuhiga againe hinave'agetogema. Tu keke nuwanuwama vehimeyai-nadi ana muliya be Yesu ana vetumagana hinave'atutamo'aini-yo Venuwa'ata Yamumuna ana nuwanuwa velemo'ena hinakivilavilani be omi Galesiya tovetumagana yo'o tulimiyao kalivai-mina amanadi nuwami hinakivegafo'uya'uyani fa'ina keke-mo'a adavenogaledi.
GAL.2.7	Badi kikaiwabudiyao keke vaita mali vehimeya hidaveleku. Au aku vehimeya Yaubada giveleku-ma hi'itahalamanena. Bana Fita Yaubada yana Venuwa'ata Yamumuna badi miYuda agaidiya ginalumamalena ma hidedemi ana vehimeya givelena amine, meda iya Venuwa'ata Yamumuna omi yo'o tulimiyao kalivai-mina agaimiya ganalumamalena ma vehimeyai-nadi giveleku. 
GAL.2.8	Fa'ina Yaubada Fita gifaiwalavelena be afositolo adi maka miYuda fa'idiya gi'abina amine, meda iya gifaiwalaveleku be afositolo adi maka yo'o tulimiyao kalivai-mina fa'imiya iya ga'abina. 
GAL.2.9+GAL.2.10	Au hidedemi aku vehimeya Yaubada giveleku-ma hi'itahalamaneni-yo Yemesa, Fita be Yoni, badi vaita ogola amine to'ekelesiya matadiya amanadi, nimadi hitunena be buye ave'animasaibutu, higahe higayo, “Yaubada yana faisewa againe omi ime amine. Gilubodami be omi yo'o tulidiyao hinafadiya wanafaisewa tu ime yada yo'o miYuda hinafadiya anafaisewa. Tu yama ve'o'ola sa'eyanaga. Yama koyokoyo wavebutu wanuwenuwedi-ma adi nuwanuwa againe keke wana'ilova.” Au hidedemi higahe. Tu iya nuwanuwaku lakahina koyokoyo adi nuwanuwa.
GAL.2.11	Tu tova sa'eyana Fita Anidiyoka melala againe gilakayemu ada yana dewa sa'eyana keke-mo'a hagihagina fa'ina, gagahelumatana. 
GAL.2.12	Gilakayemu hidede amine. MiYuda ama hawata sa'eyana wahalamanena higa ime keke omi yo'o tulimiyao kalivai-mina buye kada'au'a. Fita Anidiyoka againe gimidi'ela ana toveya, yo'o tulidiyao kalivai-dina buye hi'au'a, tu Yemesa tobohiyaneyao miYuda tufoidi gi'iveninisedi-ma Yelusalema againe hitauya be hilakayemu ana toveya, Fita givebutu giyewana be yo'o tulidiyao kalivai-dina gimiyavehailedi. MiYuda tovetumagana Yelusalema hitauya-ma tufoidi au ana hawata aimo hi'itave'avina kadu higahe vaita yo'o tulidiyao tovetumaganai-dina gilubodadi be wowodi ana tomogolota hidavaina. Fita yadi nuwanuwa keke gida'itave'avini fa'ina gimatausedi be yo'o tulidiyao gimiyavehailedi. 
GAL.2.13	Meda miYuda tovetumagana Anidiyoka againe himiyami-ma hivebutu Fita amine hinuwanuwaluga be himiyavehailedi. Ada keke badi'iyaogaga au kadu Banabasi buye'i yadi nuwaluga againe hinuwa'abiyena.
GAL.2.14	Tu iya Venuwa'ata Yamumuna ana nuwanuwa velemo'ena ana eda againe keke hidanauna ma ga'ita-yo kaliva moya'aidi matadiya Fita gagahelumatana gagayo, “O'eni kwanamiYuda. O kwanamiYuda nonogana keke miYuda ada hawata amine udahuluva, au badi yo'o tulidiyao yadi dewa amine uhuluva. Kadu gavadi-yo adamoya miYuda yada dewa amine uyewa-yo vaita yo'o tulidiyao kalivai-dina ya dewa againe aba'ita udavehawaledi udagayo, Omi yo'o tulimiyao kalivai-mina Yesu againe wavetumagana-ma gilubodami be ime miYuda ama vehimeya ama hawata tulina tulina agaidiya wadamiyami. Hima we'a keke hagihagina agaikuya.
GAL.2.15	Wa'ita, Mosese yana vehimeya yo'o tulidiyao agaidiya keke gidadauda fa'ina kavewagadi tokoyona. Tu ide keke tokoyona badi yo'o tulidiyao kalivai-dina keke adi wavehimeya amine. Au ide katubuga miYuda ada wavehimeya. 
GAL.2.16	Katubuga miYuda nonogana kahalamanena kaliva yada yegayega keke Mosese yana vehimeya ana idibumuhiga againe kadavaini, au Yesu Keliso ana vetumagana againe kavaina. Medema fa'ina kadu ide miYuda Yesu Keliso againe kavetumagana be Yaubada yada vetumagana Keliso againe fa'ina giseda yegayegadeyao Bana matane. Mena yada yegayega keke Mosese yana vehimeya ana idibumuhiga againe kadaleleni, fa'ina keke tamo hakwadi vehimeyai-nadi gina'idibumuhigeni-yo Yaubada ginaseni yegayegana Bana matane.
GAL.2.17	Kadu ganagahe. Yada yegayega Keliso againe kalelena, higa Keliso buye kave'atutamo'aida-yo Yaubada giseda yegayegadeyao Bana matane. Yada yegayega keke vehimeya ana idibumuhiga tu Keliso ana ve'atutamo'aina againe kalelena fa'ina, vaita kadagayo, Vehimeya tulina tulina ana idibumuhiga keke akufaiweya, ada au badi yo'o tulidiyao keke adi wavehimeya ma adi ita vaita tokoyona amine, meda ide miYuda ada ita vaita tokoyona amine gilakayemu. Hida gavaiyami? Ka'i ana nuwanuwa vaita Keliso dewa koyona againe gidanuwa'abiyeda? Keke, keke-mo'a! 
GAL.2.18	Wa'ita, boi yada yegayega ana nauhaga vehimeya ana idibumuhiga againe ma nuwanuwai-nadi kakilowena. Ka'i adamoya kadavebutu vehimeya ana idibumuhiga againe yada yegayega fa'ina kadaluve'avina-havagi digo, ide tokoyona velemo'ena ma kadaseyemaunena, fa'ina vehimeya ana idibumuhiga keke adafaiweya. 
GAL.2.19+GAL.2.20	Tu yaku yegayega vehimeya ana idibumuhiga againe aimo keke gadaleleni fa'ina, yaku miya hidede amine. Iya ga'alika be vehimeyai-nadi agaikuya gihavaina, higa vaita wayawaiku ivaguna gamimiyami be Yaubada againe gahawahege-vagahiku. Hida ga'alika ma gavaiyami? Yesu keloseya hitutuvefosena ana toveya, kadu iya tuwaina yaku nuwanuwa koyona againe gamiyami-ma kalivai-kuna keloseya ga'alika. Yaku miyami tuwaina gihavaina tu adamoya keke tauku yawaiku againe gadamiyami, au Keliso Tauna nuwahinagekuya gimimiyami-ma yawaine gamimiyami, Bana'e agaikuya ginuwanuwa-yo iya fa'ikuya Tauna gihawahegena amanadi. 
GAL.2.21	Ka'i yaku yegayega fa'ina vehimeya ana idibumuhiga againe gadaluve'avina digo, medema ana ita vaita Yaubada yana nuwadoga gadakiloweni vaita gaitoma-kawowo. Tu iya keke-mo'a ganakiloweni. Ka'i vehimeya ana idibumuhiga againe yada koyona ana laufata ana aiyawela kadanuhagana digo, Keliso gida'alika-kawowo.” Au hidedemi ganuwenuwemi tu gagahe.
GAL.3.1	Omi miGalesiya kwavakwavamiyao! Wona velemona nuwami gifani. Boi Yesu Keliso yana alika keloseya kahihina matamiya galumamalena be gimahalina agaimiya. Tu gavadi-yo adamoya wanuwanuwafani? 
GAL.3.2	Yaku toliluvaluva aimo taumiyao wanafatana. Alu'aluwa Mahalina ase'asemiya giluku-ma gavaiya'amine wavaini? Ka'i vehimeya ana idibumuhiga againe o ka'i Yesu Keliso bonana ana vetumagana againe? Au bonaku wafata. 
GAL.3.3	Gavadi-yo wavekwavakwava? Alu'aluwa Mahalina vetumagana againe wavaini-yo yana faiwala againe wavebutu Yaubada yana edeya wanauna. Ka'i mene nuwanuwami adamoya wanayewa taumiyao yami faiwaleya wanagaluvaluva be wanayegayega Yaubada matane? 
GAL.3.4	Gaitoma moya'aina ami kibababala fa'ina wa'ayaunedi-ma ka'i wa'ayaune-kawowodi? Hima nuwaku wakivegafo'uya'uyana. Ami ayauna keke-mo'a gaitoma-kawowo. 
GAL.3.5	Yaubada Alu'aluwana givelemi be aituha fifiwalana hinafamiya gififaisewana. Gavaiyami? Ka'i vehimeya wa'idibumuhigena fa'ina o ka'i Venuwa'ata Yamumuna wanogalina-ma wavetumaganena fa'ina hidedemi gihuluvimi? Taumadi makewa'e yami vetumagana fa'ina!
GAL.3.6	Bana Yaubada givetumaganena, ada yana vetumagana fa'ina Yaubada bana fa'ine gigahe gigayo, Bana kaliva yegayegana Iya matakuya.
GAL.3.7	Yaubada hidedemi gigahe fa'ina wanahalamanena badi Abelahamo againe hitubuyemu-ma bana bwaneneneyao kaliva matadiya, tu badi yadi wavetumagana medema Abelahamo bwaneneneyao Yaubada matane. 
GAL.3.8	Ada gahe sa'eyana Veyao Tuwaina ana bukiya gidadauda be medema againe kahalamanena tuwai-mo'ena Yaubada givevai vaita yo'o tulidiyao kalivai-dina yadi vetumagana fa'ina ginasedi yegayegadiyao Bana matane. Ada au yana Venuwa'ata Yamumuna Abelahamo againe gigaheye-vagahina gigayo,
GAL.3.8	O againiya yo'o tulina tulina adi nuwakabubu hinanuhagana.
GAL.3.8	Au hidedemi Yaubada gigahe. 
GAL.3.9	Medema fa'ina kahalamanena Abelahamo Yaubada againe givetumagana-yo nuwakabubu ginuhagana. Kadu meda gaveyao moya'aidi hivetumagana, medema nuwakabubu hinuhagana Abelahamo amine.
GAL.3.10	Gaveyao vehimeya matatabuna buki-vehimeya againe hi'etoladina-ma keke tova moya'aina hida'i'idibumuhige-'owoni, medema Yaubada yana alatabutabu dibune himimiyami.
GAL.3.11	Hai kaliva vetumagana againe gimimiyami fa'ina bana yegayegana Yaubada matane, medema wayawaina velemo'ena ginamiyami.
GAL.3.12	Hai kaliva vehimeya tulina tulina gina'idibumuhigedi, medema yawai-vagahina ginanuhagana.
GAL.3.13	Gaveyao moya'aidi ai againe hivekukedi,
GAL.3.13	medema Yaubada yana alatabutabu dibune himimiyami.
GAL.3.14	Yesu Keliso au hidedemi keloseya gitutuvehobuda be higa nuwakabubu Yaubada Abelahamo againe giwonadabedabena-ma omi yo'o tulimiyao kalivai-mina agaimiya ginalakayemu. E, omi yo'o tulimiyao kalivai-mina Yesu Keliso buye wave'atutamo'aimi-ma nuwakabubu-nadi gilakayemaunimi, ada au Bana againe kavetumagana fa'ina, Alu'aluwa Mahalina Yaubada giwonadabedabena-ma agaideya giyemu.
GAL.3.15	Tobohiyakweyao, veyao tuwai-mo'ena Yaubada Abelahamo againe gisena-ma ide tomiyababi yada dewa sa'eyana againe ganaluvefosena. Ka'i kaliva adi'iselu nuwanuwadi hinaveyao, au yadi lukahihi againe yadi wonadabadaba hinayakahina be yadi'a againe veyao hinakivefaiwalana. Keke tamo hakwadi anafaiweya mali nuwanuwa againe yadi veyao ginasitunutunugini o ka'i ginaluvefovefofoni. 
GAL.3.16	Meda anafaiweya Yaubada yana wonadabadaba Abelahamo againe kadu bwanenena againe giyakahina-ma keke ginayawelini. Gahe Veyao Tuwaina ana buki againe ma keke gidagahe gidagayo, Bwanenemomo gananuwakabubuyedi, vaita kaliva moya'aidi gidagaheyedi. Au gigayo, Bana bwanene gananuwakabubuyena vaita kaliva sa'eyanaga gidagaheyeni, higa Bana Keliso. 
GAL.3.17	Abaluvefota gamidilukahihiyena-ma ana nuwanuwa hidede amine. Yaubada yana veyao Abelahamo againe gisena be yana wonadabadaba giyakahina higa yana veyao bana againe ginaduva-vagata. Malamala moya'ai-mo'ena (430) hihegedi tu Yaubada yana vehimeya Mosese awane giyemu. Vehimeyai-nadi keke anafaiweya Yaubada yana veyao boi tuwaina Abelahamo againe gisena-ma ginasitunutunugini, kadu keke anafaiweya yana wonadabadaba ginatogahegeni, keke-mo'a. 
GAL.3.18	Ide ada du'u Yaubada ginaveleda-ma yana wonadabadaba againe ginalakayemaunida. Ka'i du'u-nadi Mosese yana vehimeya againe gidave'inuba digo, aimo keke Yaubada yana wonadabadaba againe gidave'inuba. Tu Yaubada Abelahamo ginuwadogena be yana wonadabadaba againe ana du'u givelena.
GAL.3.20	Ma ka'i kaliva sa'eyanaga digo, keke nuwanuwana tomidihinafa. Ada au Yaubada anakaibe'u-mo'a ada yana wonadabadaba gisena ana toveya, keke tamo loseyanina au Bana Tauna giyakahina.
GAL.3.22	Tu Veyao Tuwaina ana buki gigahe vaita tomiyababi moya'aida koyona ana abavehimeya dibune yogoyogonideyao kamimiyami. Gavadi-yo ada aiyogona fa'ina Yaubada yana bukiya hidedemi gigahe? Me Yaubada yana wonadabadaba guwana ana nauhaga inubana vetumagana Yesu Keliso againe, ada gaveyao hidedemi hivetumagana, medema Yaubada yana wonadabadaba guwana hinanuhagana.
GAL.3.23	Tu mena vetumagana ana eda aimo Yaubada keke gidayemauneni ana toveya, yana vehimeya Mosese awane giyemu-ma dibune yogoyogonideyao kamiyami. E, vehimeyai-nadi giyogoda ginunauwena tu Yaubada vetumagana ana eda giyemaunena ana toveya. 
GAL.3.24	Ada au Yaubada yana vehimeya vaita ada tomiyatagona higa dewa fa'ina gikivetuvetunuda ginunauwena tu Keliso gihobu'ela. Au hidedemi vehimeyai-nadi gimiyatagoda be nuwada gitaina Keliso againe, higa nuwanuwada yada vetumagana Keliso againe kanaseni-yo Yaubada ginaseda yegayegadeyao Bana matane. 
GAL.3.25	Tu vetumagana ana eda Yaubada ahe giyemaunena fa'ina, ide Mosese yana vehimeya yana miyatagona againe aimo keke kadamiyami.
GAL.3.27	Wa'ita, omi gaveyao Yesu Keliso ana eganeya wabafitaiso, au omi Bana buye wave'atutamo'aimi. Ada gaveyao moya'aimi bafitaiso againe Yesu Keliso buye wave'atutamo'aimi, medema Keliso againe wavaigau. 
GAL.3.28	Tuwaina tufoimi miYuda tu tufoimi yo'o tulimiyao kalivai-mina, tufoimi agetoga tu tufoimi taumiyao yami faisewa wavehimeyena, tufoimi kaliva tu tufoimi vevine. Atu tova adamoya Yesu Keliso againe wavesa'eya fa'ina au ami ita leleleya. 
GAL.3.29	Ka'i omi Keliso yana kaliva yana vevine, au omi Abelahamo bwaneneneyao ada Yaubada yana nuwakabubu Abelahamo againe giwonadabedabena-ma omi wananuhagana.
GAL.4.1+GAL.4.2	Tu yaku gahe ana nuwanuwa hidede amine. Kaliva sa'eyana gigahe vaita gina'alika yana babi yana lokoloko natuna nimane ginasena higa ana du'u. Natuna aimo kabi'ona tu gina'alikayabuyabuna ada ana tofayaya giyakahidi. Gaveyao kwamana hinafayayena be agaidiya ginave'agetoga medema yana giba hina'ita'itave'avina, tu kwamana ginave'asevatu au yana giba ana abavehimeya tauna ginavaina tamana tovai-nadi giyakahina amine. 
GAL.4.3	Meda anafaiweya tuwaina ide aimo we'owe'o amine Yaubada keke kadahalamane-hagihagiyeni ana toveya, badi balauma fifiwaladiyao hida babi hivehivehimeyena-ma agaidiya kave'agetoga be yadi nuwanuwa kamuliyena. 
GAL.4.4	Tu tova gilubodana-ma gilakayemu againe, Yaubada Natuna babiya gi'iveninisena be kwamayoku-mo'a hivenatunena ada gitubuga kwanamiYuda fa'ina Mosese yana vehimeya dibune gimiyami. 
GAL.4.5	Au hidedemi giyemu be higa ide Mosese yana vehimeya dibune kamiyami-ma ginatutuvehobuda, higa vaita yana yo'ogaga agaidiya ginaseda-yo Yaubada natuneyao amine kanamiyami. 
GAL.4.6	Ada omi Yaubada natuneyao fa'ina, Natuna Alu'aluwana ase'asemiya gi'iveninisena, Bana'e gi'alaveleveleda-yo kakovakova kagayo, “Baba, Kamaku.” 
GAL.4.7	Medema fa'ina omi aimo keke agetoga au Yaubada natuneyao wamimiyami. Ada omi natuneyao fa'ina, aimo gavadi gavadi Yaubada badi natuneyao adi du'u fa'ina gisevehailena, medema wananuhagana.
GAL.4.9	Tu tova adamoya Yaubada buye wavetobohiyana, o ka'i ganagahe Yaubada omi givetobohiyanemi. Ma gavai'ona-yo balauma hida babi hivehivehimeyena-ma agaidiya wayewa? Badi keke velemona tofaiwala au gaitoma-kawowo. Ka'i mene nuwanuwami kadu badi agaidiya wanave'agetoga-havagi? 
GAL.4.10	Tafalolo tulina tulina higa aiyeta vaikohi aituha malamala fa'idiya wanuwanuwa lakahina vaita medema tovai-dina tova lakahina be adi itave'avina againe yami yegayega Yaubada matane wanavaina. 
GAL.4.11	Omi fa'imiya gamatamatauta vaita ami veluga fa'ina gadavediwe-kawowo.
GAL.4.12	Ho tobohiyakweyao, wadabona'abiyeku be iya vehimeya ana idibumuhiga againe keke gadaluluve'avina amine kadu omi wadahuluva. Wa'ita, iya vaita gadaveyo'o tulimiyao yo omi keke ami wavehimeya amine gamimiyami. Keke tamo agaikuya wadakoyo. 
GAL.4.13	Au ahe wahalamanena yaku ela nagona ma yaku wa'aulolo fa'ina agaimiya ga'ela be Yaubada yana Venuwa'ata Yamumuna fa'ina galumamalemi. 
GAL.4.14	Yaku aulolo fa'ina vita gavelemi tu au ai'adi keke wada'itatagoku kadu keke wadakiloweku. Au yami wavemwamwala wavega'auleku vaita iya lobama ana tovenuwa'ata amine, e vaita iya Yesu Keliso Tauna. 
GAL.4.15	Boi yami vemwamwala lakahina ma hai waseni? Iya agaikuya wanuwanuwa lakahina fa'ina, akufaiweya omi fa'imiya gana'awatalatalaina higa ka'i amifaiweya digo, matami wadamwamwalina be wadaveleku. 
GAL.4.16	Iya nuwanuwa velemo'ena agaimiya galukahihiyena fa'ina, ka'i adamoya mene wanuwanuwa iya vaita nibaimi amine?
GAL.4.17	Tu wama kalivai-dina ma tova moya'aina agaimiya hihawahawahegedi be higa yadi nuwanuweya hinanuwa'abiyemi tu yadi inuba keke hagihagina. Yadi nuwanuwa hidede amine. Nuwanuwadi hinavesidakami be wananuyabuyabuku-yo badi agaidiya wanahawahege-mo'emi. 
GAL.4.18	Ka'i yada inuba hagihagina digo, gilubodada be mali kaliva fa'idiya kanahawahege-mo'eda. Meda boi iya omi buye kamiyami ana toveya iya fa'ikuya wahawahege-mo'emi. Tu keke vaita iya buye kamiyami ana toveyagaga wananuwenuweku, au gilubodami be tova moya'aina wadanuwenuweku. 
GAL.4.19	Ho natu'ase'asekweyao, nuwanuwaku lakahina Keliso ana ita'ita amine omi ami ita'ita ginalakayemu. Tu kwamayoku hivefahedi be venatuna againe aulolo lakahina hi'ayaunena amine, meda omi fa'imiya kadu adamoya gavedivediwe-havahavagi tu Keliso ana ita'ita amine wanatubuyemu. 
GAL.4.20	Ho gavaimi be adamoya iya omi buye kadamiyami! Ka'i buye kadave'amagigi'ita'ita, au agoku ana nogala tulina akufaiweya gadaseyemaunena. E, omi fa'imiya nuwaku givegafo'uya'uya fa'ina nuwanuwaku kanave'anauhaga.
GAL.4.21	Tu omi mene nuwanuwami Mosese yana vehimeya dibune wanamiyami-ma agaikuya wanabonalaufata. Vehimeyai-nadi gavaimi gigahe ma ma'i wanuwenuwena o ka'i keke? 
GAL.4.22	Kahihi buki-vehimeya againe gidadauda-ma wa'ita hidede amine. Abelahamo natuneyao luhei. Sa'eyana badi agetoga adi egana Hega agaidiya gitubuga, tu velugana tauna vavinena Sela agaidiya gitubuga, badi keke agetoga. 
GAL.4.23	Bana kwamana agetoga hivenatunena-ma ana egana Isimeli, bana babi ana dewa amine gitubuga. Tu kwamana Abelahamo tauna vavinena keke agetoga hivenatunena-ma ana egana Aisake, bana yana tubuga inubana Yaubada yana wonadabadaba againe.
GAL.4.25	Badi Hega ma vaita oya Sainai fafali ana egana Alebiya againe gidadauda-ma amine. Kadu badi kwamayoku abaluvefota babi ana Yelusalema fa'ina ada mena melalai-nadi miYuda hinadi, badi gaveyao Mosese yana vehimeya dibune ve'agetogeya himimiyami-ma kalivai-dina. 
GAL.4.26	Tu lobama ana Yelusalema keke vehimeyai-nadi ana ve'agetogeya gidamiyami, ada mena melalai-nadi vaita ide Keliso ana tovetumagana hinada amine. 
GAL.4.27	Wa'ita, Veyao Tuwaina ana buki gigahe gigayo,
GAL.4.27	O kwamayoku kakali
GAL.4.27	venatuna ana aulolo keke uda'ayauneni-ma
GAL.4.27	unavemwamwala, e unakovakovavemwamwala.
GAL.4.27	Fa'ina o mogane ginuyabuyabu-ma
GAL.4.27	aimo natumiyao moya'aidi wananuhagadi.
GAL.4.27	Badi kwamayoku wamoganedi ma natudiyao moya'aidi
GAL.4.27	tu omi natumiyao aimo moya'ai-mo'edi.
GAL.4.27	Au hidedemi Aiseya Yelusalema luhei vaita vevine luhei amine gilukahihiyedi be Veyao Tuwaina ana bukiya gidadauda.
GAL.4.28	Tu omi tobohiyakweyao Yesu yana yo'ogaga againe amanadi Aisake Yaubada yana wonadabadaba againe gitubuyemu amine, meda omi Yaubada yana wonadabadaba guwana. 
GAL.4.29	Boi tuwai-mo'ena bana Isimeli babi ana deweya gitubuga-ma bana Aisake Yaubada Alu'aluwana yana faiwaleya gitubuga-ma yana miyami gikikivekoyona amine, meda tova adamoya badi nuwanuwadi Mosese yana vehimeya kanamuliyena-ma ide Alu'aluwa Mahalina yawaine katubuvagu-ma hikikivekoyoda. 
GAL.4.30	Atu Veyao Tuwaina ana buki gavaimi gigahe? Gigayo,
GAL.4.30	Bana kwamayoku keke agetoga ma natudi anakaibe tamana ana du'u ginavaina. Tu bana kwamayoku agetoga natudi keke du'u-nadi buye hinavaini. Fa'ina kwamayoku agetoga wanatudi kaliva unawavidi.
GAL.4.30	Au hidedemi Yaubada Abelahamo againe gigahe. 
GAL.4.31	Tobohiyakweyao ada gahe hidede amine. Auwe yada abaluve'avina Mosese yana vehimeya ana idibumuhiga againe, fa'ina ide keke kwamayoku agetoga natudiyao amine higa vaita Mosese yana vehimeya dibune yogoyogonideyao kadamiyami. Au ide kwamayoku keke agetoga ma natudiyao, Keliso ana vetumagana againe yauyaugideyao kamimiyami amanadi.
GAL.5.2	Wanogali! Iya Folo gagahemi. Ka'i wanahawahegemi be Yaubada yana iya'iyaya wowomiya hinatomogolohina digo, ana nuwanuwa vaita keke tamo veluga Keliso againe wananuhagani. 
GAL.5.3	Ganagahe-havagi. Gaveyao moya'aimi wowomi ana tomogolota againe wanahawahegemi, medema gilubodami be Mosese yana vehimeya ana nuwanuwa matatabuna wada'idibumuhige-'owona. 
GAL.5.4	Omi gaveyao wagagaluvaluva be vehimeyai-nadi ana idibumuhiga againe yami yegayega Yaubada matane wanavaina, medema taumiyao Keliso againe walugolohimi. Keliso wahegena fa'ina, Yaubada yana nuwadoga ana alakwauya wamimiyami. 
GAL.5.5	Tu ime'eyao ma Alu'aluwa Mahalina givetumaganavelema-yo anuwave'avina Yaubada ginasema yegayegameyao Bana matane. Kadu Alu'aluwa Mahalina gifaiwalavelema be mena yama yegayega-mo'a fa'ina alulauboda. 
GAL.5.6	Ide Yesu Keliso buye kave'atutamo'aida-ma ka'i wowoda ana tomogolota kavaina o ka'i keke kadavaini, au medema gaitoma-kawowo. Ka'i Keliso againe kanavetumagana, ada vetumaganai-nadi guwana tobohiyadeyao buye yada ve'aveluveluga againe kanaseyemaunena, medema gaitoma lakahina.
GAL.5.7	Boi Keliso yana eda againe wamadumadu toyogina. Gaveyao magigimi hisebodani-yo nuwanuwa velemo'ena ana idibumuhigeya hive'ilovemi? 
GAL.5.8	Mena ve'ilova keke Bana gikovami-ma againe gidave'inuba. 
GAL.5.9	Yada gahe sa'eyana ma “Isi gaitoma kabi'ona tu falawa hinagene ginauna tu beledi matatabuna gitubuga.” 
GAL.5.10	Tu omi'iyao kadu iya'eku Kaiwabu buye kave'atutamo'aida fa'ina, iya tauku ganuwave'avina vaita iya ganuwanuwa amine meda omi wananuwanuwa. Gava kaliva nuwami gikikivegafo'uya'uyana, ka'i kikaiwabuna o kabi'ona, medema makewa'e ana matahiwadi ginanuhagana.
GAL.5.12	Tu badi tonuwasivebala ma nuwanuwaku hinana taudiyao hinakivetabovihilidi.
GAL.5.14	Mosese yana vehimeya matatabuna vehimeya sa'eyanaga hinagene hidadauda, higa “Tauni unuwakabubuye amine tobohiyamomo unanuwakabubuyedi.” 
GAL.5.15	Tu ka'i tova moya'aina tobohiyamiyao buye wanave'aki'ofa'ofa buye wanave'adayadayaga, au wana'itave'avimi. Keke digo, omi wanave'akivekoyo be ami yo'o wanaluvehawaliyedi be au ginahavaidi.
GAL.5.17	Fa'ina dibumi koyona ana nuwanuwa kadu Yaubada Alu'aluwana yana nuwanuwa buye hive'avenivenibaina. Nuwanuwai-dina luhei buye hiveve'asitainemi fa'ina dewa hagihagina nuwanuwami wanahuluvina-ma keke amifata. 
GAL.5.18	Tu ka'i Yaubada Alu'aluwana wavenovenogalena, au Mosese yana vehimeya dibune keke wadamiyami.
GAL.5.19+GAL.5.20+GAL.5.21	Wa'ita, dibuda koyona ana huluva moya'aida kahalamanena. Mena huluvai-dina ma udo tulina tulina, nuwanuwa bwanebwanenena, nuwanuwa aya'ayafanina ana muliya, balauma adi davadava, kwelikweli tulina tulina, venibaina vekwageya ga'uma'uma ila'a, tauda ada nuwanuwagaga, ve'adabwadabwa, yo'o tulina tulina ana ve'alaudaka, italuvadiga tulina tulina, gufa laulaugina againe u'u ana vekwavakwava, fati ana gakahikahi kwavakwavana kadu dewa tulina tulina hidede amine. Boi gagahevagadonemi amine kadu tova adamoya gagahegahevagadonemi gaveyao medede amine hihuluhuluva medema keke-mo'a Yaubada yana itave'avina againe hinamiyami.
GAL.5.24	Ide gaveyao Yesu Keliso againe kahawahegeda, medema dibuda koyona kakivekelosena be ana nuwanuwa ita'italuvadigadi tulina tulina gihavaidi. 
GAL.5.25	Yaubada Alu'aluwana yawaida ivaguna giveleda. Gilubodada be Bana'e yada huluva gidavehimeyena. 
GAL.5.26	Keke taudeyao ada egana kanakilakahini, keke tobohiyadeyao kana'ive'ago'ugadi o ka'i kana'ahukwehukwedi.
GAL.6.2	Yami vainuwana buye wanave'awahiwahivaita ada au hidede amine Keliso yana vehimeya wana'idibumuhigena. 
GAL.6.3	Hai kaliva kwamana kabisona tu givaitana bana tauna kaliva kikaiwabuna, medema tauna againe give'alololo. 
GAL.6.4+GAL.6.5	Gilubodana be kaliva sa'eyana sa'eyana tauna tauna yana dewa gidaluve'uve'una be hadema yamumuna hadema koyona Yaubada matane ginahalamanena. Ka'i yamumuna digo, bana anafaiweya ginagakahikahi. Tu keke gidalubodani be yana dewa mali kaliva yana dewa ginahawaluveluveni. Medema keke etowava tunutunugina, fa'ina Yaubada kaliva tulina tulina ana vehimeya tulina tulina givelena ada anakaibe anakaibe gina'itave'avina.
GAL.6.7	Kadu'e, keke taumiyao agaimiya wanave'alololo. Keke amifaiweya Bana Yaubada againe wanavemeyakaiwaba. Gava dewa wanafahana, medemi ami laufata wanayaudi. 
GAL.6.8	Hai kaliva dibuna koyona ana nuwanuwa ana babi againe ginafaha, medema fahai-nadi againe agolaufofola ginayaudi. Tu hai kaliva Alu'aluwa Mahalina yana nuwanuwa ana babi againe ginafaha, medema fahai-nadi againe yawai-vagahina ginayaudi. 
GAL.6.9	Ada au tova moya'aina igibagiba hagihagina againe keke-mo'a dibumi ginatoyoga, fa'ina ka'i kana'atuvefa'ila-mo'a au tova gilubodana againe laufata hagihagina kanayaudi. 
GAL.6.10	Medema fa'ina ka'i kaliva adi veluga ana eda kananuhagana amine o kaliva moya'aidi agaidiya kana'igibagiba hagihagina, tu tovetumagana adi yo'o kalivai-dina vevine-dina agaidiya kana'igibagiba hagihagi-mo'ena.
GAL.6.11	Kafoi tobohiyakweyao, kaliva sa'eyana hida leta againe yaku nuwanuwa gi'etoladina tu adamoya wa'ita egana matana lakahina againe ma iya tauku nimakuya ga'etoladina.
GAL.6.13	Badi wowo ana tomogolota dewai-nadi hi'itave'avina-ma fa'idiya ganagahe. Yaubada yana iya'iyaya wowodiya hitomogolohina nonogana taudiyao Yaubada yana vehimeya keke hida'itave'avini. Tu nuwanuwadi wowomi ana tomogolota wanavaina be higa taudiyao hinagakahikahiyedi hinagayo, “Yama gahe amine wowodi ana tomogolota ahe hivaina.” 
GAL.6.14	Tu iya'eku ma keke tamo gavadi fa'ina ganagakahikahi tu yada Kaiwabu Yesu Keliso yana alika keloseya, medemagaga fa'ina ganagakahikahi be Bana ana egana ganakilakahina. Yesu kelose againe gi'alika againe, kadu vaita babi ana gaitoma keloseya gi'alika be ana ludigadigaga agaikuya gihavaina. Babi ana gaitoma vaita ali'alikana iya matakuya amine, meda iya vaita to'alika amine tomiyababi matadiya. 
GAL.6.15	Ide Yesu Keliso buye kave'atutamo'aida-ma ka'i wowoda ana tomogolota kavaina o ka'i keke kadavaini, au medema gaitoma-kawowo. Ka'i Yesu yawaine katubuvagu, au medema gaitoma lakahina. 
GAL.6.16	Gaveyao moya'aimi mededemi watubuvagu be Yaubada yana yo'ogaga wamimiyami-yo ami egana miIsileli, medema aseniwalova kadu hinekalikali againe wanamiyami.
GAL.6.18	Kafoi tobohiyakweyao, yada Kaiwabu Yesu Keliso yana nuwadoga alu'aluwamiya ginamiyami. Ehe hidedemi.
GAL.6.18	(Iya Folo nimaku.)
EPH.1.2	Yaubada Tamada kadu Kaiwabu Yesu Keliso hinanuwadogemi kadu ase'asemi hinakiveniwalovina.
EPH.1.3	Bana'e yada Kaiwabu Yesu Keliso yana Yaubada kadu Tamana amanadi kanahawadavadavana. Fa'ina lobama ana lokolokofou moya'aina alu'aluwada yana miya hagihagina fa'ina gihawahegena be ide Keliso buye kave'atutamo'aida-ma ginuwadogeda. Yaubada hidede amine ginuwadogeda fa'ina kanadavadavana. 
EPH.1.4+EPH.1.5	Boi tuwai-lokalokana aimo babi keke gidabubuni ana toveya, Yaubada ide gaveyao Keliso buye kave'atutamo'aida-ma ahe giluwafada be higa mahamahalideyao kadu keke ada wavita Bana matane kanamiyami. Ada nuwakabubu fa'ina tuwai-mo'ena givegide-vagahida be Yesu Keliso yana ihagihagi againe ide Bana natuneyao amine ginafayayeda. Bana Tauna yana inuba hagihagina fa'ina, au hidede amine givegide-vagahida be higa ginahawavenatuneda. 
EPH.1.6	Mena yana nuwadoga lakahi-mo'ena againe ide Bana Natu'ase'asena buye kave'atutamo'aida-ma ginuwadogeda be higa Bana ana egana kanakilakahina kanagayo, “Ho Yaubada, ya nuwadoga keke kanawona!”
EPH.1.9	Boi tuwai-lokalokana Yaubada Tauna nuwahinagene ginuwanuwa be givevai, ada mena yana nuwahinage boi sevasevauyana ma ide agaideya gihawavemogatalena. Bana Tauna yana inuba hagihagina againe Keliso fa'ina givevai. 
EPH.1.10	Ada yana vevai hidede amine. Yana aibubuna matatabuna tomiyalobama kadu tomiyababi ginavaga'auhida-yo kanavesa'eya be u'uda sa'eyana, higa Keliso. Ada gaitoma moya'aina adi aituha hinaluyabuna be tova gilubodana-ma ginalakayemu amine, Yaubada gaitoma moya'aina ana vesa'eya Keliso dibune fa'ina gavaimi givehimeya, mededemi ginafaisewa.
EPH.1.11	Kadu'e, Yaubada ime Keliso buye ave'atutamo'aima-ma yana lokolokofou higa yana yo'o fa'ina giluwafama. E, boi tuwai-mo'ena yana vevai amine ime yana lokolokofou fa'ina givegide-vagahima. Bana'e gaitoma moya'aina givehimeyedi, ada Tauna yana inuba kadu yana vevai amine hilakayemu. 
EPH.1.12	Ada au yana inuba kadu yana vevai amine givegide-vagahima be Yaubada yana kikaiwabu yama dewa hagihagina againe anayemaunena be kaliva hina'itadavadavana, ime Yaubada yana Tovegida Keliso yana hobu'ela fa'ina yama wavetumagana amaduvebutu alulauboda kalivai-mana. 
EPH.1.13	Kadu omi'iyao meda anafaiweya laumamala Yaubada yana nuwanuwa velemo'ena fa'ina, higa ami kibababala ana Venuwa'ata Yamumuna wanogalini-yo Keliso wavetumaganena. Keliso againe wavetumagana be Yaubada Alu'aluwa Mahalina againe gikibwami higa Alu'aluwana gi'iveninisena be givemagami, boi tuwaina giwonadabadaba vaita yana yo'ogaga agaidiya ginahawahegena amine. 
EPH.1.14	Bana Alu'aluwa Mahalina ma vaita Yaubada yana kibwa ide agaideya amine, kadu kaliva kwamayoku gisetagona amine Yaubada Alu'aluwa Mahalina nuwahinagedeya gisena be gisetagoda, higa vaita gavaimi yana lokolokofou moya'aina ada du'u fa'ina giwonadabadaba, mededemi aimo ide agaideya ginasevefofona. Alu'aluwa Mahalina againe gisetagoda be higa aimo ide Tauna yana yo'ogaga ada tutuvehobu ginaluyabuni-yo ada aiyauga-vagata kanavai-'owona. Hidede amine Yaubada Alu'aluwa Mahalina againe gikibwada, kadu aimo ada tutuvehobu fa'ina gisetagoda be higa yana kikaiwabu kaliva hina'itadavadavana.
EPH.1.17	Tova moya'aina gave'ove'o'ola be yada Kaiwabu Yesu Keliso yana Yaubada, higa Tamada Tokaiwabu-mo'a, tagami ginakifolefolena. Gave'ove'o'ola be Alu'aluwa Mahalina againe tagami ginakifolefolena kadu nuwami ginakiyauna be Yaubada ana halamana agaimiya ginakabu-fa'ila. 
EPH.1.18+EPH.1.19	Kadu gave'o'ola be matami ginakivemahalina be higa Yaubada yana nuwanuwa omi fa'imiya wanahalamane-hagihagiyena. Yana nuwanuwa hidede amine. Sa'eyana wanahalamanena ma Yaubada givegidemi be aimo omi fa'imiya gavaimi yamuyamumu-'owogina ginaga-ma fa'ina walulauboda. Kadu sa'eyana ma Yaubada gaveyao moya'aida yana kaliva mahamahalideyao, medema agaideya yana lokolokofou moya'aina ada du'u fa'ina giwonadabadaba, ada mena du'u-nadi ana kikaiwabu gavatubuga! Kadu Yaubada yana faiwala lakahina ide tovetumagana agaideya keke tamo gavadi againe kanahawaluveluveni. Mena yana faiwala lakahi-mo'ena, Keliso yana mididi-havagi againe giyemaunena ana tubuga amine, meda ide tovetumagana agaideya giyemayemaunena.
EPH.1.21	Wese lobama getane-mo'ane givetoga be gikaiwabu-mo'a. E, tokikaiwabu kadu tovehimeya kadu tofaiwala kadu kauveya tulina tulina gikaiwabuhege-mo'edi. Kadu Bana ana egana lakahi-mo'ena, ada gaveyao moya'aidi adi egana kaliva hikikilakahina, medema Yesu gikaiwabuhegedi, ada keke vaita hida tovagaga againe gidakaiwabuhegedi, au kadu aimo tova mulina buye'i. 
EPH.1.22+EPH.1.23	Kadu Yaubada gaitoma moya'aina Keliso agevavane gisedi, ada Bana gaitoma moya'aina adi tovehimeya ma ide tovetumagana ada yo'o Bana anakaibe ada to'itave'avina fa'ina gisena, higa ide tovetumagana vaita Keliso wowona amine ada Bana'e Tauna ma u'uda. Ada ide vaita wowona amine ma u'uda Keliso kaluyabuna, tu Bana'e Tauna gaitoma moya'aina givemagadi, au lobama be babi be ide buye givemaga-mo'eda be giluyabuda.
EPH.2.2	Mena dibutoyoga kadu dewa koyona ana eda againe tuwaina wanunudadana, hida babi ana nuwanuwa koyona amine wadewadewa, kadu Setani badi yafune lobama hinafane hinunudadana-ma adi tovehimeya yana abavehimeya againe wamiyami. Tova adamoya bana kalivai-nadi yana nuwanuwa koyona todibutoyoga ase'asediya gifahafahana. 
EPH.2.3	Boi tuwaina ide moya'aida badi todibutoyoga adi yo'o kalivadi. Dibuda koyona ana ayafana amine kadewadewa, ada gavaimi gavaimi wowoda o nuwada giludigadigaga, mededemi taudeyao yada nuwanuwa koyona againe kahawahawahegeda. Todibutoyoga moya'aidi yadi koyona fa'ina Yaubada yana ila'a guwana hinanuhagana. Ada tuwaina kadu ide dibuda koyona katubuga-ma kamiyami, ada vaita todibutoyoga moya'aidi amine Yaubada yana ila'a guwana kadanuhagana.
EPH.2.4+EPH.2.5	Atu Yaubada ma ana egana tohinekalikali. Yana nuwakabubu ide agaideya keke kabi'ona fa'ina, Keliso alikeya gisivemididina amine ide alu'aluwada ali'alikana gikiveyawayawana be Keliso buye wayawaida ivaguna kamimiyami. E, yada dewa koyona fa'ina alu'aluwada vaita ali'alikana amine kamiyami nonogana Yaubada yawaida ivaguna giveleda. Yaubada yana nuwadoga keke kanawona! Wa'ita, yana nuwadoga againe kibababala wanuhagana. 
EPH.2.6	Ada ide Yesu Keliso buye kave'atutamo'aida-ma Bana'e buye gisivemididida, higa yawaida ivaguna giveleda be Yesu Keliso buye lobameya givehiyotoda. 
EPH.2.7	Au hidede amine Yaubada ide Yesu Keliso buye gisivemididida ada givehiyotoda be higa aimo mulina tova keke ginahavaini yana nuwadoga lakahi-mo'ena ana iya'iyaya ide agaideya ginayemaunena. Ide gi'itanuwakabubuyeda be Yesu Keliso fa'ideya gihawahegena fa'ina, yana nuwadoga gavatubuga! Au keke adafaiweya kanalagani. 
EPH.2.8	Wanogali! Yaubada Tauna ginuwadogemi be omi wavetumaganeni-yo ami kibababala wanuhagana. Tu keke taumiyao nuwamiya vetumagana gidayemu, au Yaubada yami vetumagana givelemi-yo wavetumaganena. 
EPH.2.9	Kadu'e keke taumiyao yami vediwe fa'ina ami kibababala wadanuhagani. Au Yaubada givetumaganavelemi-yo ami kibababala wanuhagana be keke tamo hakwadi afaiweya tauni a egana unakilakahini unagayo, “Yaku vediwe fa'ina kibababala ganuhagana.” Keke amifaiweya hidede amine wanagahe. 
EPH.2.10	Atu ide'eyao Bana Yaubada nimana ana iya'iyaya. Ide gavana anaga? Yaubada Yesu Keliso againe gibubuve'ivaguda be higa igibagiba kanaseseyemaunedi. Mena igibagiba ma boi tuwai-lokalokana Yaubada givevaiye-vagahina be higa igibagiba amine kananauna.
EPH.2.11	Tu omi keke miYuda tu yo'o tulidiyao agaidiya watubuyemu-ma yami miyami tuwaina wananuwa-nunauyena. MiYuda avewagami keke Yaubada yana yo'o, yana iya'iyaya keke wowodiya hidatomogolohini-ma kalivai-dina tu taumeyao avewagama ide Yaubada yana iya'iyaya wowodeya katomogolohina-ma kalivai-dana, higa iya'iyayai-nadi kaliva wowodiyagaga gidadauda. 
EPH.2.12	Yami miyami tuwaina keke nuwami ginaulu. Tuwaina keke Keliso againe wadamiyave'avina, au wamiyavehaila. Kadu omi keke Yaubada yana yo'o miIsileli kalivai-dina, au omi tulimiyao. Boi tuwai-mo'ena Yaubada ime miIsileli yama yo'o givenuwadadanema be yana veyao agaimeya giseusedi, higa ama kibababala fa'ina giwonadabedabema. Tu omi tulimiyao fa'ina, Yaubada keke hidede amine gidaveyaoyemi ada au hidei babiya wamiyami koyona, ase'asemi ana abaluve'avina keke, yami Yaubada keke. 
EPH.2.13	Boi tuwai-mo'ena omi tulimiyao vaita lauveya wadamiyavehaila amine. Keke Yaubada wadahalamaneni o ka'i yana yo'o agaidiya wadamiyave'avina. Atu tova adamoya Keliso dayagina gimadu fa'ina, Yaubada gitaimi be omi Bana liline kadu ime Bana yana yo'o lilimeya wayemu-yo Yesu Keliso buye wave'atutamo'aimi.
EPH.2.16	Tuwaina ime'eyao be omi'iyao ma Yaubada nibaineyao tu Keliso kelose againe gi'alika be higa ide vaita yo'o sa'eyana amine gi'ivesa'eyada-yo Yaubada buye kanaveyao. Ada au ana kelose againe venibaina matatabuna giluve'alikana. 
EPH.2.17	Kadu'e Keliso gi'ela be mena veyao gifaisewana-ma moya'aideyao agaideya gilumamalena. E, omi yo'o tulimiyao lauveya keke Yaubada liline wadamiyami-ma agaimiya veyao gilumamalena, kadu ime miYuda Yaubada liline amiyami-ma agaimeya veyao gilumamalena. 
EPH.2.18	Bana Keliso yada eda gifaisewana be ada yo'o luhei adafaiweya Tamada matane kayemuyemu. Ime'eyao kadu omi'iyao Yaubada Alu'aluwana sa'eyanaga Tauna nuwahinagedeya gimimiyami-yo Tamada matane kayemuyemu. 
EPH.2.19	Au hidede amine Keliso gi'ivesa'eyada fa'ina, omi keke tulimiyao vaita aimo hawahawala amine. Au Yaubada yana yo'ogaga agaidiya waluku be omi'iyao kadu ime'eyao yana kaliva mahamahalideyao buye kamimiyami.
EPH.2.21	Kadu Yaubada Bana Keliso holili'abi-nadi againe ide huyavila give'etovefoseda be manuwa gilakalaka gilakalaka tu ide gaveyao Kaiwabu buye kave'atutamo'aida, medema vaita yana manuwa-tafalolo mahamahalina amine kayemu. 
EPH.2.22	Ada kadu omi yo'o tulimiyao Kaiwabu buye wave'atutamo'aimi-ma Yaubada yana manuwa againe give'etohavihavimi be ide moya'aideyao vaita manuwa-mo'ena amine agaideya givemanuwa. E, Yaubada Alu'aluwana Tauna nuwahinagedeya gimimiyami fa'ina, Yaubada agaideya givemanuwa.
EPH.3.2	Ka'i valeyaku sa'eyana ahe wanogalina, higa Yaubada ginuwadogeku-yo givegideku be aku vehimeya omi yo'o tulimiyao ami kivetuvetunu fa'ina giveleku. 
EPH.3.3+EPH.3.4	Yaubada yana vevai sevasevauyana keke tauku yaku nuwahuya againe gadahalamaneni, au Yaubada iya agaikuya gihawavemogatalena be gahalamanena, yami leta againe kabi'ona ahe galukahihiyena amine. Ka'i bonaku wanahawana amine o, yaku nuwahuya mena vevai sevasevauyana Keliso fa'ina wanahalamanena. 
EPH.3.5	Yaubada mena yana vevai sevasevauyana badi kaliva boi tuwai-mo'ena aituha tulina tulina agaidiya himiyami-ma keke gidavehawaledi, tu tova adamoya ime yana afositolo kadu to'awatalatalaina higa yana kaliva mahamahalimeyao agaimeya gihawavemogatalena. 
EPH.3.6	Mena yana vevai sevasevauyana hidede amine. Yesu Keliso kibababala ana Venuwa'ata Yamumuna giyemaunena fa'ina, keke ime miYuda gagana ama du'u Yaubada yana lokolokofou moya'aina agaidiya anavaini, au kadu omi yo'o tulimiyao ami du'u ime ama du'u buye kanavaina. Kadu omi'iyao be ime'eyao yada yo'o au sa'eyana. Kadu gavaimi gavaimi hagihagina Yaubada giwonadabadaba, mededemi omi'iyao be ime'eyao Yesu Keliso buye kave'atutamo'aida-ma ami du'u ama du'u buye kananuhagana.
EPH.3.7	Tu Yaubada givegideku be kibababala ana Venuwa'ata Yamumuna ana laumamala againe gavetofaisewa. E, Yaubada ginuwadogeku be gifaiwalaveleku fa'ina, mena vehimeyai-nadi ga'abi'abina. 
EPH.3.8	Iya'eku ma iya vaita kwamana kabiso-mo'eku amine Yaubada yana yo'o agaidiya. Iya kabiso-mo'eku nonogana Yaubada ginuwadogeku-yo aku vehimeya giveleku be yana lokolokofou Keliso againe giyemaunena-ma omi keke miYuda tu yo'o tulimiyao agaimiya ganalulumamalena. Mena lokolokofou inubane be gina analauyabu ide keke adafaiweya kanahalamane-'owoni. 
EPH.3.9	Yaubada aku vehimeya giveleku be kadu tomiyababi moya'aidi nuwadi ganakivemahalina be Yaubada yana vevai sevasevauyana ana faisewa fa'ina gavaimi gavaimi givevai ma hinahalamanena. Tuwai-lokalokana aituha a gavaiyehi kahegedi-ma agaidiya mena vevai sevasevauyana, Yaubada gaitoma moya'aina adi To'aibubuna ma Tauna nuwahinagene giduva'ima'ima. 
EPH.3.10	Tuwai-mo'ena yana vevai sevasevauyana Yaubada nuwahinagene giduva'ima'ima be higa tova adamoya yana nuwahuya tulina tulina lobama ana tokikaiwabu kadu ana tofaiwala agaidiya gina'ivemogatalina. Hade'againe mena yana nuwahuya hina'itahalamaneni? Ide tovetumagana ada yo'o agaideya hina'itahalamanena. 
EPH.3.11	Ada yana nuwahuya ana ivemogatala au hidede amine gilakayemu be gavaimi givevai babi ana abavebutu aimo keke ana toveya, mededemi gigugai. Ada yana vevai Yesu Keliso yada Kaiwabu againe gilakayemu velemo'ena. 
EPH.3.12	Yesu Keliso buye kave'atutamo'aida kadu Bana againe kavetumagana fa'ina, Yaubada matane yada wa'asevatu kadu yada wavetumagana adafaiweya kanayemuyemu. 
EPH.3.13	Au gave'o'ola agaimiya be omi fa'imiya aulolo tagiya ganuhagana fa'ina, nuwami keke ginavita. Au mena yaku ase'u'aulolo fa'ina, omi kaiwabu wanuhagana.
EPH.3.14+EPH.3.15	Tu Yaubada au hidede amine yana wanuwahuya givevai-ma ganuwa-nunauyena againe, Tamada matane ga'ibo'ula-mo'a. Bana'e yana yo'o kalivai-dina gaveyao lobameya himimiyami kadu gaveyao babiya kamimiyami amanadi, au matatabuda Bana'e Tamadai-nadi ana egana kawahina. 
EPH.3.16+EPH.3.17+EPH.3.18	Gave'ove'o'ola be Bana Tokaiwabu-mo'a nuwana nuwanuwadogana amine nuwahinagemiya ginafaiwalavelemi. E, Alu'aluwa Mahalina nuwahinagemi ginakivetoyogina, kadu Keliso againe wanavetuvetumagana-yo ase'asemiya ginave'abaga. Kadu gave'o'ola be ai walamina gava gi'etodona kadu ogola gava gihobu-mo'a amine, omi nuwanuwa hawahawahegana againe wanafaiwala be higa omi kadu Yaubada yana yo'o moya'aidi buye Keliso yana nuwanuwa hawahawahegana gavalalafa gavatunuga, e gavatubuga ma wanahalamane-hagihagiyena. 
EPH.3.19	E, gave'o'ola be mena Keliso yana nuwanuwa hawahawahegana inubane be gina ana abalauyabu ide keke adafaiweya kanahalamane-'owoni-ma ana halamana agaimiya ginatubuga, ada au hidedemi Yaubada yana dodobodaboda againe ginavemaga-mo'emi.
EPH.3.21	Kadu'e Yaubada ana egana kanakilakahina. Au hidede amine yana kikaiwabu ginalakalaka. E, ide tovetumagana higa yana yo'o agaideya kadu Bana Yesu Keliso againe ginalakalaka be ginanunauwena tu ginaduva-vagata, tova inaga inaga keke ana abalauyabu. Ehe hidedemi.
EPH.4.2	Tova moya'aina wananuwanuwahobu be kadu kaliva umaumadiyao amine wanahuluhuluva. Wana'atuvefa'ila, e yami wanuwakabubu tobohiyamiyao wana'atuvefa'iledi. 
EPH.4.3	Wana'itave'avimi be Alu'aluwa Mahalina gi'ivesa'eyami amine, yami nuwanuwa sa'eyana againe wanamiyami be niwalova ana ala hinagene wanamiyami. 
EPH.4.4	Ide Kaiwabu wowona au sa'eyanaga kadu Alu'aluwana sa'eyanaga. Meda anafaiweya gavadi aimo omi fa'imiya ginaga-ma fa'ina gikovami be walulauboda, medema abalulauboda sa'eyanaga. 
EPH.4.5	Kadu yada Kaiwabu sa'eyanaga, yada abavetumagana sa'eyanaga, yada bafitaiso sa'eyanaga. 
EPH.4.6	Kadu moya'aida yada Yaubada sa'eyanaga ada Tamada sa'eyanaga, Bana'e moya'aida givehimeyeda, yana faiwala moya'aida agaideya gififaisewa, Tauna moya'aida nuwahinagedeya gimimiyami.
EPH.4.8	Meda Keliso yana folaka fa'ina Veyao Tuwaina ana buki gigahe gigayo,
EPH.4.8	Wese getane-mo'ane gilaka ana toveya
EPH.4.8	nibaineyao agaidiya wai ginagona
EPH.4.8	be yogoyogonidiyao ginauwedi,
EPH.4.8	ada yana hawahega yana kaliva agaidiya gifolakena.
EPH.4.8	Hidede amine Yaubada buki-nadi againe gigahe. 
EPH.4.9	Yana gahe sa'eyana “gilaka” ma, gavaimi ana nuwanuwa? Ana nuwanuwa hidede amine. Nagona babi gava dibune gihobu'ela. 
EPH.4.10	Ada Bana gihobu'ela Kalivai-nadi wese lobama getane-mo'ane gilaka be higa lobama be babi matatabudi Tauna againe ginavemaga-'owodi. 
EPH.4.11	Ada yana abavetala yana yo'o agaidiya gifolakena-ma hidede amine. Tufoidi adi vehimeya ma afositolo yadi faisewa, tufoidi Yaubada yana venuwa'ata gitunevehabalutugidi-ma hina'awatalatalainena, tufoidi kibababala ana venuwa'ata hinalumamale-dadanena. Ada tufoidi adi vehimeya ma Yaubada yana sifi adi to'itave'avina kadu adi tovehawala. 
EPH.4.12	Keliso vehimeya medede amine gifolakena be higa mena kalivai-dina yadi faisewa againe Yaubada yana yo'ogaga hina'ihagihagiyeda-yo tovetumagana moya'aida Keliso yana faisewa againe kana'idibumuhiga, ada au Keliso wowona ginatubutubuga. 
EPH.4.13	Au hidedemi Keliso wowona ginatubutubuga tu ide yana kaliva yana vevine moya'aida yada vetumagana againe kadu Yaubada Natuna ana halamana againe kananuwanuwa sa'eyana be kanave'asevatu. E, Bana Keliso nuwanuwa yamumunaga againe gimaga-mo'a be give'asevatu amine, ide yana nuwanuwa yamumunaga againe kanamaga-mo'a be kanave'asevatu.
EPH.4.15	Keke medede amine kana'abinuwanuwa, au yada wanuwanuwa hawahawahegana nuwanuwa velemo'ena kanagahegaheyeni-yo au yada dewa moya'aina againe Keliso ana ita'ita amine kanalakalakata, higa Bana u'uda. 
EPH.4.16	Ada Bana u'uda fa'ina, ide sa'eyana sa'eyana vaita waloga amine Keliso wowona againe kave'etohavihavida, ada ide waloga sa'eyana sa'eyana yada faiwala Keliso u'uda againe gi'ela'ela be moya'aida buye kave'aveluveluga. Kadu ka'i sa'eyana sa'eyana yada faisewa tulina tulina ka'ita'itave'avina amine, wowona matatabuna gitubutubuga gitubutubuga tu ide wowonai-nadi buye kave'ahawahawahega-yo taudeyao kakivetubugida be kave'asevatu.
EPH.4.17+EPH.4.18	Tu omi Keliso wowona fa'ina, iya Kaiwabu yana kaliva omi agaimiya Bana matane ganagahe. Badi Yaubada keke hidahalamaneni-ma amine omi keke wanahuluhuluva. Badi gaitoma-kawowo fa'ina tova moya'aina hinuwanuwa, ada tagadi hi'ivekuluna fa'ina Yaubada hifaniyeni-yo yawai-vagata Bana givetalaiyena-ma keke hidahalamaneni. Au tulidiyao himiyamiyavehaila, ada nuwadi gi'uyuyu-mo'a. 
EPH.4.19	Nuwadi givewaba be wowomumu ana ayauna keke hidahalamaneni fa'ina, nuwanuwa aya'ayafanina againe hivetalaiyedi be yamadada tulina tulina hihuluvidi, keke ma'ita hida'ilova.
EPH.4.20	Tu omi'iyao ma Keliso againe wasikulu tu ana halamana keke mena dewai-nadi koyo-mo'ena amine wadavaini. 
EPH.4.21	Omi velemodi Keliso wa'itahalamanena ada Bana yana yo'o agaidiya waluku-yo vehawala nuwanuwa velemo'ena Yesu giyemaunena-ma amine wanogalina. 
EPH.4.22+EPH.4.23+EPH.4.24	Ada vehawala hidede amine wanogalina. Tuwaina aimo keke Keliso againe wadavetumagana ana toveya, taumiyao nuwami ana nuwanuwa koyona dibune wamiyami. Yami nuwalauvadiga gilolomi be wanuwadigadigaga tu gikikivekoyomi. Atu kuvi tubuna gi'afuwana be bavagu againe gina amine, omi tubumi wanahegena be nuwami ivaguna wanavelakavina. E, wanahawahegemi be Yaubada ase'asemi kadu nuwami matatabuna ginakive'ivaguna. Ada mena nuwami ivaguna Yaubada Tauna ana ita'ita yegayegana kadu mahamahalina velemo'ena amine gibubuna be Bana amine wanahuluhuluva.
EPH.4.26	Dewa koyona fa'ina wananuwakoyo tu keke wananunauweni be taumiyao wanakoyo. Yami nuwakoyo keke wananunauweni mala ginabogi, au ginamaduhavaina. 
EPH.4.27	Fa'ina keke taumiyao ami wanafali wanayauni be Setani ginaluku. 
EPH.4.28	Hai kaliva gikikai'afu, medema kai'afu gina'ilovena, au ginavebutu ginafifaisewa. E, tauna nimane ginafaisewa hagihagina be higa badi koyokoyo tamo gavadi againe anafaiweya ginanuwakabubuyedi.
EPH.4.30	Ada keke Yaubada Alu'aluwana Mahamahalina ase'u'aulolo wanaveleni. Yaubada Alu'aluwa Mahalina againe gikibwami be higa aimo tova mulina tutuvehobu ana toveya, ami aiyauga-vagata wanavai-'owona. 
EPH.4.31	Nuwakoyove'ine agodadaga ila'a wanavenikohiyena. Auwe ve'afaifaina kadu veyaina. Tobohiyamiyao adi kivekoyo ana nuwanuwa matatabuna wanavekwaulaugena. 
EPH.4.32	Au buye wanave'anuwakabubu kadu buye wanave'ahinekalikali. Ada Yaubada Keliso fa'ine yami koyona givenuwauluyena amine, meda omi tobohiyamiyao yadi koyona wanavenuwauluyena.
EPH.5.1	Tu Yaubada yami dewa koyona givenuwauluyena amine omi Bana'e natu'ase'aseneyao fa'ina, au Tamami wanave'uve'u'ulena. 
EPH.5.2	Bana Keliso yana nuwanuwa ide agaideya gisena be ide fa'ideya yawaina gihawahegena amine, meda tova moya'aina tobohiyamiyao fa'idiya wanahawahawahegemi. Kevakeva hikabuna be magana yamumuna gilakalaka-yo Yaubada giyauna-ma amine, mena Keliso yana hawahega ide fa'ideya au abaveyao hagihagina Yaubada nuwana gikiveyamumuna amanadi.
EPH.5.3	Tu omi'iyao ma Yaubada yana kaliva mahamahalimiyao fa'ina, udo tulina tulina o ka'i nuwanuwa bwanebwanenena o ka'i italuvadiga keke-mo'a wanahuluveni, tu kadu keke ma'ita wanalukahihiyeni. Omi kaliva mahamahalimiyao fa'ina, dewai-dina keke-mo'a gidalubodami. 
EPH.5.4	Kadu keke luhabohabola o ka'i gahe kabakabaleyana o ka'i wonakoyokoyo wanayakayakahini. Medema tovetumagana keke gidalubodami. Au yami gahe ma Yaubada againe wanavesivesiule. 
EPH.5.5	Gaitoma sa'eyana wahalamane-hagihagiyena, higa hai kaliva to'udo o ka'i yamayamadadana o ka'i ita'italuvadigana, ame bana hidevama italuvadiga vaita nuwanuwa tulina tulina Yaubada yana abaga ase'asemiya gidalemani. E, hai kaliva mededemi gihuluhuluva, medema keke-mo'a ana du'u Keliso be Yaubada yadi abavehimeya againe ginavaini. 
EPH.5.6	Wana'itave'avimi be keke tamo hakwadi gahe-kawowo againe ginabonayafeyafemi, higa vaita mena dewai-dina au keke koyona. Mena dewai-dina fa'ina Yaubada yana vehimeya ana todibutoyoga yana ila'a guwana hinanuhagana. 
EPH.5.7	Hidema fa'ina keke badi todibutoyoga wanavetobohiyanedi.
EPH.5.10	Ada au wanalele be gavadi gavadi yamumuna Kaiwabu matane ma wanahalamanena. 
EPH.5.11	Uyuyu ana dewa wanavenikohiyena. Mena dewai-dina guwana keke, au yami mahalina againe wanakivemogatalina be moya'aidi hinahalamanena mena dewai-dina adi ita koyona. 
EPH.5.12	Gavadi gavadi isevasevauya againe hidewedewena medema koyo-mo'ena, ada ka'i tamo hakwadi gidalukahihiyena, au kadawowomumu lakahina. 
EPH.5.13+EPH.5.14	Atu ka'i yadi dewa Kaiwabu yana mahalina againe wanakivemogatalina amine o, mena dewai-dina au adi ita koyo-mo'ena ma kabu'avane ginayemu. Fa'ina ka'i Kaiwabu yana mahalina kaliva yada dewa ginatuvemahalina, au dewa inubana ka'i koyona o yamumuna kabu'avane ginayemu. Medema fa'ina kweli sa'eyana gigahe gigayo,
EPH.5.13+EPH.5.14	O u'enonuwaulu-ma umidi,
EPH.5.13+EPH.5.14	au alikeya unamididi-havagi
EPH.5.13+EPH.5.14	be Keliso ginatuvemahali.
EPH.5.15	Tu omi mahalina ana kaliva yami dewa wana'itave'avina, wana'itave'avi-mo'ena. Keke fanifanidiyao amine wanadewadewa, au kaliva nuwanuwahuyamiyao amine wanahuluhuluva. 
EPH.5.16	Hida tova au tova koyona fa'ina, keke wanamiya-kawowo. Au gavadi gavadi hagihagina amifaiweya wanagugaiyena, medema againe wanahawahegemi. 
EPH.5.17	Fa'ina keke wanavekwavakwava, au tova tova wanalele be gavaimi gavaimi Kaiwabu nuwanuwana omi wanadewadewa, medemi wanadewa. 
EPH.5.18	Gufa laulaugina keke wanayu-fa'ila be u'umi ginakoyo, fa'ina mena gufa ana yu-fa'ila againe yami miya matatabuna wanakivekoyona. Au Alu'aluwa Mahalina wanayuyuyena be ginavemagami. 
EPH.5.19	Alu'aluwa Mahalina ginavemagami-yo yami ve'agahegahe againe kweli tulina tulina wanayakayakahina, higa same Veyao Tuwaina ana bukiya gidadauda amanadi, kadu kweli Yaubada ana hawadavadava fa'ina kaliva hi'etoladina-ma, kadu kweli Alu'aluwa Mahalina gina'alavelevelemi-ma wanakwelikweliyena be yami wavemwamwala alu'aluwamiya Kaiwabu wanakwelidavadavana. 
EPH.5.20	Kadu gaitoma sa'eyana sa'eyana fa'ina Yaubada Tamada againe yada Kaiwabu Yesu Keliso ana eganeya wanavesivesiule tova moya'aina.
EPH.5.21	Tu Keliso wave'amohimohinena fa'ina, taumiyao buye wanave'abona'abi'abi. 
EPH.5.22	Omi vevine naginagimiyao moganemiyao wanawowomumuyedi be bonadi wana'abi'abina, higa vaita Kaiwabu wadawowomumuyeni be bonana wada'abi'abini. 
EPH.5.23	Ide tovetumagana yada yo'o au Keliso wowona ada Bana'e u'uda. Bana Keliso ide yana yo'o u'uda amine, bana kaliva vavinena u'udi. Atu Keliso kadu wowona ada tolugolagola. 
EPH.5.24	Ada au ide Keliso yana yo'o Bana'e kawowomumuyena be bonana ka'abi'abina amine, omi vevine moganemiyao agaidiya wanawowomumu be gavaimi gavaimi hinavehimeyemi, medemi bonadi wana'abi'abina.
EPH.5.26	E, Keliso yana yo'o fa'ideya yawaina gihawahegena be higa bonana ana gufa againe ase'aseda ginakolani-yo ginakiveyeveyegada be mahamahalideyao Yaubada matane kanamiyami. 
EPH.5.27	Kaliva nuwanuwana vavinena adi ita yamumunaga keke tamo wowodi ana sili o ana atavatava o ana bwaya amine ginaluwafadi, meda anafaiweya Keliso nuwanuwana ide tovetumagana ada yo'o, higa vaita vavinena amine, ada ita mahamahalina kadu yamumunaga Tauna fa'ine ginaluwafada. 
EPH.5.28	Meda anafaiweya omi kaliva yami nuwanuwa hawahawahegana vavinemiyao agaidiya wanaseusena. Taumiyao wowomi wanuwenuwena be wa'ita'itave'avina amine, vavinemiyao adi itave'avina fa'ina wananuwanuwa-hagihagi. Hai kaliva vavinena ginuwenuwedi be gi'ita'itave'avidi, medema tauna wowona ginuwenuwena be gi'ita'itave'avina, fa'ina vavinena au bana wowona. 
EPH.5.29+EPH.5.30	Wa'ita, keke tamo kaliva tauna wowona gidavenikohiyeni. Au wowona give'ave'ana kadu gi'ita'itave'avina. Meda anafaiweya Keliso Tauna wowona higa ide yana yo'o give'ave'ada kadu gi'ita'itave'avida, fa'ina ide Bana wowona talaina tulina tulina. 
EPH.5.31	Mena kaliva wowona higa vavinena adi itave'avina ana nuwanuwa fa'ina, Yaubada Veyao Tuwaina ana bukiya gigahe gigayo,
EPH.5.31	Kwamayoku kaliva lulune gabubuna fa'ina,
EPH.5.31	bana kaliva ma hinana tamana ginahegedi tu
EPH.5.31	ginavemanuwa-damana be vavinena againe
EPH.5.31	ginamiyave'avina, ada hinavewowotamo'ai.
EPH.5.31	Hidede amine Yaubada yana gahe. 
EPH.5.32	Au nuwanuwa lakahi-mo'ena mena gahe-nadi hinagene sevasevauyana gidadauda, hida iya ganuwanuwa vaita Bana Keliso kadu ide tovetumagana yana yo'o yada vewowotamo'ai ana abaluvefota. 
EPH.5.33	Ada au omi kaliva moya'aimi sa'eyana sa'eyana tauni unuwenuwe be u'ita'itave'avi amine, meda vavine unanuwenuwedi be una'ita'itave'avidi. Kadu omi vevine sa'eyana sa'eyana moganemi wanave'amohimohinena.
EPH.6.2+EPH.6.3	Yaubada givehimeya gigayo,
EPH.6.2+EPH.6.3	Tama be hina unave'amohimohinedi,
EPH.6.2+EPH.6.3	ada au unamiyami hagihagina
EPH.6.2+EPH.6.3	kadu babiya unamiya yawaini tunugina.
EPH.6.2+EPH.6.3	Au vehimeya teni agaidiya medema vehimeya nagona waguwana.
EPH.6.6	Wana'idibumuhigedi keke vaita matadiyagaga be higa hinahawaveyamumuyemi, au vaita Keliso ana ve'agetoga amine tova moya'aina yami wa'asehawahega wanafifaisewa, higa vaita Yaubada yana nuwanuwa wada'ita'itave'avini. 
EPH.6.7	Yami wavemwamwala wanafifaisewa keke vaita kalivagaga fa'idiya wadafifaisewa, au Tovehimeya getane buye'i fa'ina. 
EPH.6.8	E, wananuwanuwa vaita Tovehimeya getane fa'ine wadafifaisewa, fa'ina Bana'e kaliva sa'eyana sa'eyana gavadi gavadi faisewa yamumuna gigana, medema fatana hagihagina ginavelena. Ka'i agetoga o ka'i keke agetoga, au laufata ginavaina.
EPH.6.10	Tu tobohiyakweyao, yaku gahe sa'eya-mo'ena. Kaiwabu buye wave'atutamo'aimi-yo Tauna yana faiwala lakahina againe wanafifaiwala. 
EPH.6.11	Gaviya ana vaigau matatabuna Yaubada givelemi-ma wana'osena be higa Setani yana alaveyaveyafa amifaiweya wanamidihegena. 
EPH.6.12	Fa'ina keke tomiyababi agaidiya kadave'alaliyaliya. Au Setani yana yo'o higa alu'aluwa bwanebwanenediyao tulidi tulidi lobama hinafane himimiyami-ma agaidiya kave'alaliyaliya. E, uyuyu ana tokikaiwabu agaidiya kadu ana tovehimeya ana tofaiwala agaidiya kave'alaliyaliya, badi yafuyafunediyao hida babi uyu'uyuyuna againe himimiyami unumai-dina. 
EPH.6.13	Setani yana yo'o buye kalulugaviya fa'ina, gaviya ana vaigau matatabuna Yaubada givelemi-ma wana'osena be higa tova koyona ginayemu-yo au amifaiweya Setani wanaluveyewana, ada wanamunumununa wanamunumununa tu keke wanavihila, au wanamididi-mo'a.
EPH.6.15	Kadu veyao ana Venuwa'ata Yamumuna againe wana'ihagihagiyemi vaita ami ageyafayafa wana'oseni-yo agemi fa'afa'ana wanalulugaviya. 
EPH.6.16	Mena vaigau moya'aina wana'osena kadu vetumagana vaita yami veve amine wana'abina. Yami vetumagana ana veve againe giyo wa'i'ala'alahina moya'aina kaliva koyona omi agaimiya ginatugagena-ma amifaiweya wanaluvekwe'una. 
EPH.6.17	Ami kibababala Keliso givelemi-ma wanavaina be vaita gaviya ana kedukedu amine wana'osena. Kadu Alu'aluwa Mahalina yana feto higa Yaubada bonana wanavaina. 
EPH.6.18	Alu'aluwa Mahalina yana faiwaleya tova moya'aina wanave'ove'o'ola. E, yami awalulau'u be tagivedadaga tulina tulina Yaubada againe wanaseusena. Mena inuba fa'ina wanavanevanenega kadu wana'atu'atuvefa'ila be Yaubada yana yo'o moya'aidi fa'idiya wanave'ove'o'ola tova moya'aina.
EPH.6.20	Yaubada loseyanina iya gi'iveniniseku be yana Venuwa'ata Yamumuna ganalulumamalena atu adamoya yogoyogoniku gamimiyami. Fa'ikuya wanave'o'ola be gavaimi gilubodaku, mededemi yaku wa'asevatu ganahawavemogatalena.
EPH.6.22	Hidema ana inuba iya bana ga'iveninisena be gavaimi ama valeya ginavenuwa'atami, kadu ase'asemi ginakivevatuna.
EPH.6.23	Yaubada Tamada kadu Kaiwabu Yesu Keliso omi tobohiyameyao moya'aimi ase'asemi ginakiveniwalovina, kadu yami vetumagana nuwakabubu buye ginavelemi. 
EPH.6.24	Gaveyao moya'aidi Kaiwabu Yesu Keliso againe yadi nuwanuwa hise-vagahina keke yawaidi hina'ani, medema Yaubada yana nuwadoga hinanuhagana.
EPH.6.24	(Iya Folo bonaku.)
PHP.1.2	Yaubada Tamada kadu Kaiwabu Yesu Keliso hinanuwadogemi kadu ase'asemi hinakiveniwalovina.
PHP.1.3	Keke gavana fa'ina tu tova tova ganuwa-nunauyemi againe, Yaubada againe gavesivesiule omi fa'imiya. 
PHP.1.4	Tova sa'eyana sa'eyana omi moya'aimi fa'imiya gave'ove'o'ola againe, yaku wavemwamwala gave'ove'o'ola tova moya'aina. 
PHP.1.5	Boi tuwaina Yesu Keliso againe wamidivetumagana tu wanunauwena tova adamoya Yesu Keliso yana Venuwa'ata Yamumuna ana faisewa againe waveluvelugaku fa'ina, omi fa'imiya gavesivesiule. 
PHP.1.6	Ada ganuwave'avina vaita Yaubada ahe givebutu nuwahinagemi gi'ihagihagiyena amanadi ginanunauwena ginanunauwena tu Yesu Keliso ginayewa'ela ana toveya ginaluyabuna. 
PHP.1.7	Gilubodana be medede amine omi fa'imiya ganuwanuwa, fa'ina tova moya'aina gatalatalanuwayemi. Kadu omi moya'aimi aku vehimeya Yaubada yana nuwadoga againe giveleku-ma ana faisewa againe waveluvelugaku. Venuwa'ata Yamumuna Keliso fa'ine kaliva matadiya galulugolegolena ana toveya o ka'i yogoyogoniku deliya gamimiyami ana toveya, au tova moya'aina waveluvelugaku. 
PHP.1.8	Yaubada gihalamaneku tu gagahegahe yaku talanuwa agaimiya inubana ma Yesu Keliso ginuwenuwemi amine meda iya ganuwenuwemi.
PHP.1.11	Kadu nuwanuwa tunutunugina guwana tulina tulina Yesu Keliso againe give'inuba-ma agaidiya wanamaga be kaliva guwai-mina hina'itani-yo Yaubada hinahawavekaiwabuyena be hinahawadavadavana.
PHP.1.13	Venuwa'ata Yamumuna yana madu hidede amine. Yaku miya deliya inubana kaliva moya'aidi agaidiya gimahalina. Iya Keliso ana vetumagana fa'ina bulava kainumula againe yogoyogoniku gamimiyami ma badi tolugaviya Loma Tokaiwabu lakahina yana manuwa lakahina ana tolugolagola moya'aidi kadu mali kaliva moya'aidi hihalamanena. 
PHP.1.14	Kadu iya bulava kainumula againe yogoyogoniku gamimiyami fa'ina, Kaiwabu tobohiyadeyao tufoidi moya'aidi yadi asevatu giveledi be ase'aseboudiyao Kaiwabu bonana ana laumamala againe hitutuveguveguladi keke yadi wamatauta.
PHP.1.15	Wona velemona kaliva tufoidi aku egana lakahina fa'ina higaga'uma'uma kadu hivekwavekwageyeku. Nuwanuwadi adi egana ginalakata fa'ina Keliso hilulumamalena, tu tufoidi nuwadi yamumuna fa'ina hilulumamalena. 
PHP.1.16	Badi nuwadi yamumuna ma yadi nuwanuwa iya agaikuya hisena fa'ina Keliso hilulumamalena, ada ahe hihalamanena iya Venuwa'ata Yamumuna galugolegolena fa'ina deliya hiseku. 
PHP.1.17	Badi higa'uma'uma ma keke yadi wa'asehawahega tu nuwanuwadi taudiyao adi egana hinakilakahina fa'ina, Keliso hilulumamalena. Hinuwanuwa vaita medede amine iya aimo deliya gamimiyami tu kadu vita agaikuya hinakivetubugini. 
PHP.1.18	Ka'i nuwadi koyona o ka'i nuwadi yamumuna, ka'i velemodi o keke velemodi, medema gaitoma kabi'ona. Gaitoma lakahina ma Keliso ana laumamala ginanauna. Ada medema fa'ina gavemwamwala.
PHP.1.20	Nuwanuwaku lakahina ada hidedemi Yaubada againe galuluve'avina vaita keke-mo'a koyona ganafaisewani-yo ganawowomumu. Au nuwanuwaku boi tova moya'aina ga'ase'asevatu amine, meda tova adamoya gana'asevatu-mo'a be higa yaku dewa moya'aina againe Keliso ana egana ganakilakahina. E, ka'i wayawaiku ganamiyami o ka'i gana'alika, nuwanuwaku kaliva hina'itaku-yo Keliso ana egana hinakilakahina. 
PHP.1.21	Iya'eku ma ka'i wayawaiku ganamiyami, au Keliso yawaina iya yawaiku. Ka'i hinaluve'alikaku, au yaku alika againe Keliso ana egana ana kailakata ginanauna ada iya yamumu lakahi-mo'ena gananuhagana. 
PHP.1.22	Atu aimo wayawaiku hidei babiya ganamiyami againe faisewa yamumuna waguwana Keliso fa'ine akufaiweya gana'abina. Fa'ina ka'i wayawaiku ganamiyami, medema gilubodana. Ka'i gana'alika, kadu medema gilubodana. Au eda yamumuna luhei tu hadema giluboda-mo'ena be againe ganahawahegeku ma keke gadahalamaneni. 
PHP.1.23+PHP.1.24	Yaku nuwanuwa hive'alulautaina. Nuwanuwaku lakahina hida babi ganahegena be Keliso buye anamiyami. Medema giluboda-mo'ena. Atu omi ami veluga fa'ina wayawaiku ganamiyami nuwanuwai-nadi nuwanuwa nagona gayakahina-ma gitubuhegena. 
PHP.1.25	Hidedemi ganuwave'avina fa'ina, gahalamanena wayawaiku ganamiyami. E, hidei babiya iya aimo omi buye kanamiyami be higa yaku velugeya yami vetumagana againe wanafifaiwala wanafaiwalahegahega kadu wanavemwavemwamwala. 
PHP.1.26	Ada au aimo deliya ganahobu tu omi agaimiya ganayewa'ela ana toveya, aku lugolagola fa'ina nuwami ginayamumu-mo'a ada Yesu Keliso ana egana wanakilakahina.
PHP.1.28	Nuwanuwaku valeyami gananogalina higa badi yami vetumagana fa'ina hivenibainemi-ma keke ma'ita wadamatausedi. Ka'i hidede amine keke-mo'a wanamatausedi, au hinahalamanena higa vaita omi wanafaiwalahegedi tu badi hinabwavi. Fa'ina badi hinabwavi ma Yaubada Tauna ginavehawaledi, ada au gina'ivehamumudi tu omi ginakibababalemi. 
PHP.1.29	Au hidede amine ginalakayemu fa'ina, Yaubada ginuwadogemi be ami vehimeya hagihagidi luhei givelemi. Sa'eyana ma Keliso againe wanavetumagana. Tu keke vetumaganagaga, au kadu Bana ana vetumagana fa'ina vita tulina tulina wananuhagadi. 
PHP.1.30	Tova adamoya omi'iyao kadu iya'eku yada lugaviya au sa'eyana. Tuwaina yaku lugaviya Keliso fa'ine wa'itana, ada tova adamoya aimo galulugaviya-ma valeyaku wanogalina. Iya amine meda omi Keliso fa'ine walulugaviya.
PHP.2.1	Siule tobohiyakweyao, iya gahalamanena omi Keliso nuwahinagene wamimiyami fa'ina wafifaiwala, kadu Bana'e ginuwanuwa agaimiya fa'ina wa'ase'asevatu. Kadu Alu'aluwa Mahalina buye waveve'aluna kadu omi taumiyao buye wave'a'ase'asehawahega buye wave'ahinekalikali. 
PHP.2.2	Medede amine wahuluhuluva fa'ina nuwaku giyamumu. Tu gagahevagadonemi be higa yami nuwanuwa sa'eyana wanamiyami, buye wanave'ahawahawahega, ase'asemi be nuwami ana ayauna sa'eyana wanaseseyemaunena, ada au hidede amine nuwaku unakiveyamumu-mo'ena. 
PHP.2.3	Yami huluva againe keke taumiyao yami kaiwabu wanaleleni kadu keke wanaselakalaka. Au yami wanuwahobu tobohiyamiyao agaidiya wananuwanuwa vaita badi hidakaiwabuhegemi. 
PHP.2.4	Keke taumiyaogaga yami nuwanuwa fa'ina wanahawahegemi, au kadu tobohiyamiyao yadi nuwanuwa buye fa'ina wanahawahegemi.
PHP.2.5	Yesu Keliso ginuwanuwa amine meda tobohiyamiyao agaidiya wananuwanuwa. Yesu Keliso ginuwanuwa hidede amine.
PHP.2.6	yana kaiwabu Yaubada yana kaiwabu au leleleya
PHP.2.6	tu keke gidanuwanuwa vaita kaiwabu-nadi ginakive'avini.
PHP.2.7	kaliva ada nuya gi'osena,
PHP.2.7	ada tomiyababi amine gimiyami be give'agetoga.
PHP.2.8	alikeya Tauna gihawahegena, higa alika koyona keloseya.
PHP.2.9	yo egana lakahina mali egana
PHP.2.9	gikaiwabuhegena-ma givelena.
PHP.2.10	au moya'aida Yesu againe kana'ibo'ula-mo'a
PHP.2.10	be Bana ana egana kanakilakahina.
PHP.2.11	Au hidede amine moya'ai-mo'eda Yesu yana kaiwabu
PHP.2.11	kana'awatalatalainena be medema againe
PHP.2.11	Yaubada Tamada ana egana kanakilakahina.
PHP.2.12	Siule tobohiyanuwakweyao, Yesu Keliso bona'abi gi'itave'avina amine omi bona'abi wana'itave'avina. Boi tuwaina buye kamiyami ana toveya bonaku wa'abi'abina tova moya'aina. Tova adamoya giluboda-mo'ena be kamiyamiyavehaila againe bonaku wana'ita'itave'avina. Ada yami wamatauta kadu yami wa'asehawahega wana'idibumuhiga be ami kibababala guwana omi tovetumagana ami yo'o hinafamiya wanaseseyemaunena. 
PHP.2.13	Au hidede amine omi wana'i'idibumuhiga, fa'ina tova moya'aina Yaubada Tauna omi hinafamiya gifififaisewa be ginanuwanuwavelemi kadu ginafaiwalavelemi-yo wanahuluhuluva Bana nuwanuwana amine.
PHP.2.14	Yami dewa moya'aina againe keke wana'alawoluwolu kadu keke wanavekwavekwageya. 
PHP.2.15	Alawoluwolu kadu vekwageya wanavekwaulaugena be higa keke tamo hakwadi anafaiweya yami dewa fa'ina ginadakeyemi, au omi Yaubada natuneyao ase'asemi yegayegana keke tamo yami wakoyona badi tomiyababi yadi nuwanuwa nubalabalana keke tunutunugina ma hinafadiya wanamiyami. Ibadibadi lobama hituvemahalina amine, meda omi yami dewa mahamahalina againe tomiyababi nuwadi uyu'uyuyuna wanakivemahalina. 
PHP.2.16	Kadu yawai-vagata ana venuwa'ata wana'awa'awatalatalainena tu nuwadi wanakikivemahalina. Ka'i medede amine wanahuluhuluva au Keliso ginayewa'ela ana toveya omi fa'imiya akufaiweya ganagakahikahiku ganagayo, “Hida hima yaku faisewa guwana. Keke gadafifaisewa-kawowo, keke gadavedivediwe-kawowo.” 
PHP.2.17	Yaku laumamala fa'ina Yesu Keliso againe wavetumagana, ada hidedemi wavetuvetumagana fa'ina, yami abahawahega Yaubada againe wasena. Tu ka'iwa. Totafalolo oine yadi abahawahega againe Yaubada matane hihiwana be gimadu amine, ka'i iya hinaluve'alikaku be dayagiku ginamadu yami abahawahega buye ginave'atutamo'aina. Ka'i hidede amine ginalakayemu, ganavemwamwala ada nuwanuwaku omi iya buye kanavemwamwala. 
PHP.2.18	Meda anafaiweya gilubodana be omi iya fa'ikuya wanavemwamwala ada iya omi buye kanavemwamwala.
PHP.2.19	Tu tobohiyakweyao, ka'i Kaiwabu Yesu ginahawahegeku amine o nuwanuwaku tova kabisona Timoti omi agaimiya gana'iveninisena be higa valeyami gananogalini-yo ase'aseku ginavatu. 
PHP.2.20	Bana anakaibe ana ayauna aku ayauna amine, kadu yami miya hagihagina fa'ina ginuwanuwa velemo'ena. 
PHP.2.21	Mali kaliva moya'aidi keke Yesu Keliso yana nuwanuwa fa'ina hidahawahegedi. Au taudiyao yadi nuwanuwagaga hi'ita'itave'avina. 
PHP.2.22	Tu omi wahalamanena Timoti yana dewa hagihagina ma ahe giseyemaunena, fa'ina kwamana tamana givelugana amine, Venuwa'ata Yamumuna ana faisewa againe bana Timoti iya givelugaku. 
PHP.2.23	Medema fa'ina nuwanuwaku bana'e agaimiya ganamadu'iveninisena tu nagona gavaimi iya fa'ikuya kotu againe hinavehimeya ma ganahalamanena tu muliya gana'iveninisena. 
PHP.2.24	Ka'i Kaiwabu ginavehimeya amine ganuwave'avina vaita tova kabisona iya tauku agaimiya gana'ela.
PHP.2.26	Bana gidu'udu'umi kadu omi valeyana higa vaita gida'aulolo ma wanogalina fa'ina gi'ase'u'aulolo. 
PHP.2.27	Ada wona velemona gi'aulolo lakahina vaita gina'alika. Atu Yaubada gihinekalikaliyena, kadu keke bana anakaibe au kadu iya buye'i gihinekalikaliyeku be keke yaku nuwavita gidave'atutamo'aini. 
PHP.2.28	Medema fa'ina nuwanuwaku lakahi-mo'ena agaimiya gana'iveninisena be higa omi bana'e wana'ita-havagileni yo nuwami ginayamumu kadu yaku nuwavita ma'ita ginahavaina. 
PHP.2.29+PHP.2.30	Yami wavemwamwala wanavega'aulena vaita bana tobohiyami Kaiwabu yana yo'o agaidiya. Iya lauveya gamimiyami fa'ina, keke amifaiweya wadavelugaku tu Efafolodaito yawaina gihawahegena be Keliso yana faiseweya kabisona gina'alika. Kaliva gaveyao bana amine, medema wanave'amohimohinedi.
PHP.3.2	Kaliva tufoidi higahemi higayo, “Ka'i nuwanuwami Yaubada yana yo'o agaidiya wanaluku, au yana iya'iyaya wowomiya wanatomogolohina.” Badi hidedemi higahe-ma ve'alololo ana tofaisewa. Vaita galu'eta manimaninidiyao kaliva wowodi hiluvetomona-ma amine, meda badi nuwanuwadi wowomi hinakivekoyona. Wama galu'etai-dina agaidiya wana'itave'avimi. 
PHP.3.3	Badi wowodi hitomogolohina fa'ina hivaitana badi Yaubada natuneyao. Tu Yesu Keliso ide nuwadeya yana iya'iyaya gitomogolohina fa'ina, ide velemodi Yaubada natuneyao. Ide Alu'aluwa Mahalina yana veluga againe Yaubada kahawadavadavana kadu Yesu Keliso againe kamiyave'avina-yo kavemwamwala. Keke wowoda ana gaitoma againe kadaluluve'avina. 
PHP.3.4	Tu iya'eku ma akufaiweya wowoku ana gaitoma againe ganaluluve'avina. Ka'i kaliva sa'eyana ginuwanuwa vaita tauna wowona tauna yana dewa fa'ina bana kaliva yegayegana Yaubada matane digo, iya akufaiweya gananuwanuwa iya wowoku iya yaku dewa fa'ina iya kaliva moya'aidi gayegayegahegedi Yaubada matane. 
PHP.3.5	Au wa'ita, iya aku aiyeta eita gavaini-yo Yaubada yana iya'iyaya wowokuya hitomogolohina tuwai-mo'ena Yaubada ime miYuda givehimeyema amine. Iya kwanaIsileli, Beniyamina ana yo'o agaidiya gatubuyemu. Bwanenekweyao matatabudi Hibeliu kaliva fa'ina iya Hibeliu kaliva velemo'ena. Iya Falisi adi yo'o kalivana ime tafalolo ana vehimeya lakahina be kabi'ona matatabuna a'itave'avi-'owona kalivai-mana. 
PHP.3.6	Yaubada againe gahawahege-mo'eku fa'ina, Keliso ana tovetumagana adi yo'o gakikivekoyodi. Mosese yana vehimeya matatabuna ga'itave'avina fa'ina, keke tamo hakwadi anafaiweya yaku dewa fa'ina gidadakeyeku, au iya vaita kaliva yegayega-mo'eku.
PHP.3.8+PHP.3.9	Kadu'e keke mena gaitomai-dina gagana vaita gaitoma-kawowo. Au gaitoma moya'aina vaita gaitoma-kawowo iya matakuya. Gaitoma sa'eyanaga gaitoma lakahina, higa yaku Kaiwabu Yesu Keliso ana halamana. E, Yesu Keliso ana halamana gaitoma moya'aina gitubuhegena. Boi ime miYuda yama dewa matatabuna gamuliyena fa'ina, yaku kaiwabu gavaina. Tu mena kaiwabu-nadi matatabuna gahegena. Ganuwanuwa vaita medema yogo be higa Keliso anakaibe ganavaina be Bana buye anave'atutamo'aima. Boi ganuwanuwa vaita yaku yegayega inubana tauku yaku dibumuhiga, higa vehimeya ana itave'avina againe gadavaini. Tu tova adamoya yaku yegayega Keliso ana vetumagana againe gavaina. E, Keliso gavetumaganena fa'ina, Yaubada gigahe vaita iya kaliva yegayegaku Bana matane. 
PHP.3.10	Yaku nuwanuwa au sa'eyanaga. Nuwanuwaku Keliso ganahalamane-hagihagiyena, higa Bana Tomididi-havagi gifaiwala amine iya ganafaiwala, kadu Bana vita tulina tulina giwahina amine iya ganawahina, kadu Bana kaliva yada nuwanuwa koyona fa'ina gi'alika amine, vaita yaku nuwanuwa koyona gina'alika-yo aku ita'ita Keliso ana ita'ita amine ginalakayemu. 
PHP.3.11	Ada au hidede amine gananunauwena tu Yaubada alikeya ginasivemididiku.
PHP.3.13	Tobohiyakweyao, keke gadanuwanuwa vaita Keliso ana halamana ahe gadaluyabuni. Atu nuwanuwa sa'eyanaga againe hidede amine gahawahegeku. Tomadu ve'amadu againe keke tamo gavadi wamuline ginanuwenuweni tu maka againe ginamadukwelukwelulu amine, meda iya gavadi gavadi tuwaina ganuwenuwena o ka'i gahuluhuluvina, medema keke adamoya gadanuwa-nunauyeni. Au gavadi aimo gananuhagana medema againe ganuwanuwa toyogina. 
PHP.3.14	E, gamadumadu toyogina be ve'amadu ana maka againe ganalakayemu be nuwakabubu ganavaina, higa Yaubada gikovaku be Yesu Keliso yana kibababala againe yawai-vagahiku wesedei gananuhagana-ma nuwakabubu-nadi. 
PHP.3.15	Ide gaveyao Keliso ana vetumagana againe kave'asevatu, medema moya'aida gaitomai-dina a galukahihiyena-ma fa'ina adafaiweya kadanuwanuwa sa'eyana. Ada ka'i tamo gavadi fa'ina omi tufoimi wanuwanuwa tulina digo, Yaubada nuwami ginakivemahalina. 
PHP.3.16	Tu gilubodana be Keliso ana halamana ahe kavaina-ma keke kanahegeni, au againe kanaluluve'avina.
PHP.3.18	Fa'ina tuwaina tova a gavaiyehi gavenuvenuwa'atami amine meda tova adamoya yaku watagiya gavenuwa'ata-havagilemi, higa to'ekelesiya tufoidi moya'aidi hihuluhuluva vaita badi Keliso nibaineyao yana alika kelose againe keke ma'ita hidanuwenuweni amanadi. 
PHP.3.19	Taudiyao wowodi ana nuwanuwa ita'italuvadigana agaidiya hihawahegedi vaita medema yadi yaubada. Vaita koyona hififaisewana-ma fa'ina hidawowomumu tu medema fa'ina higagakahikahidi. Kadu babi ana gaitomagaga fa'ina hinuwanuwa. Au hidede amine hihuluhuluva fa'ina, adi matahiwadi hinavaina be agolaufofola hinanuhagana. 
PHP.3.20	Yadi melala abaga koyona tu ide yada melala lobama, kadu ada Tokibababala wesedei gimimiyami, higa yada Kaiwabu Yesu Keliso. Ada Bana yana yewa'ela fa'ina kalulauboda. 
PHP.3.21	E, ada Tokibababala ginayewa'ela be wowoda kowakowana kadu havahavaina ana ita ginakivilani-yo wowoda tulina Tauna wowona ana kaiwabu miyamiya-vagahina amine ginaveleda. Yana faiwala lakahi-mo'ena againe hidede amine ginagugai, lobama be babi ana gaitoma moya'aidi Tauna agevavane anafaiweya ginasedi-ma faiwalai-nadi.
PHP.4.2	Kadu omi vevine ami'iselu Yuodiya be Sinidike agaimiya ganagahe. Omi Kaiwabu yana vevine fa'ina yami vekwageya wanaseni tu yami nuwanuwa sa'eyana wanamiyami. 
PHP.4.3	Kadu o kusebo Kaiwabu yana faisewa buye ka'abina-ma o kaliva dibudibumuhigi badi vevine-dina unavelugadi be vekwageya hinasena. Fa'ina Venuwa'ata Yamumuna ana faisewa againe badi iya buye avediwe. Meda bana Keleminiti ada Yesu Keliso yana tofaisewa velugadiyao anafaiweya kadu iya'eku ma badi iya buye avediwe. Badi kalivai-dina vevine-dina adi egana Yaubada yana buki againe giluku, gaveyao wayawaidi ivaguna himimiyami-yo adi egana gi'etoladina-ma buki-nadi.
PHP.4.4	Omi Kaiwabu againe wamiyamiyave'avina fa'ina, tova moya'aina wanavemwavemwamwala. Kadu ganagahe-havagi. Wanavemwavemwamwala. 
PHP.4.5	Kaliva moya'aidi wana'atuvefa'iledi be bona bikabikana amine bonadi wanafatana. Tova kabisona Kaiwabu Yesu ginayewa'ela. 
PHP.4.6	Keke tamo gavadi fa'ina yami wanuwavita wanavenuwanauna. Au yami nuwanuwa moya'aina fa'ina Yaubada againe wanalulukahihi, ada yami vesiule yami ve'o'ola tulina tulina buye wanave'atutamo'aina. 
PHP.4.7	Ada au aseniwalova Yaubada againe give'inuba tu inubane be gina ana abalauyabu ide kaliva yada halamana gitubuhegena-ma, aseniwalovai-nadi vaita ase'asemi be nuwami ana to'itave'avina amine agaimiya ginamiyami omi Yesu Keliso buye wave'atutamo'aimi-ma kalivai-mina.
PHP.4.8	Kafoi tobohiyakweyao, hidede amine wananuwanuwa. Gava nuwanuwa velemo'ena, gava nuwanuwa nuwakuyakuyana, kadu gava nuwanuwa tunutunugina, gava nuwanuwa yegayegana, gava nuwanuwa nuwavaivaina, gava nuwanuwa gilubodana kaliva matadiya, e gava nuwanuwa hagihagi-mo'ena be ide kaliva kanahawaveyamumuyena, medema nuwanuwai-dina wananuwa-nunauyena. 
PHP.4.9	Gava nuwanuwa fa'ina gakivetuvetunumi kadu gava dewa gahawavelevelemi, ka'i yaku laumamala againe wanogalina o yaku huluva againe wa'itana, medema wanahuluhuluvina. Ada Bana Yaubada aseniwalova giveleveleda-ma agaimiya ginamiyami.
PHP.4.10	Tu tobohiyakweyao, tuwaina yami velekawowo againe wavelugaku tu hinafane ma keke tamo yami veluga gadanuhagani. Keke vaita wadavenuwauluyeku tu yami nuwakabubu ana eda keke. Atu adamoya yami veluga kadu ganuhagana fa'ina, gavemwamwala-mo'a be Kaiwabu againe gavesiule. 
PHP.4.11	Keke vaita yaku miya koyona fa'ina gadagahe, keke. Fa'ina iya'eku ma nuwanuwa sa'eyana againe gasikulu, higa ka'i yaku walokoloko o ka'i keke yaku walokoloko, au gavenuwakibokibo. 
PHP.4.12	Miya koyona akuga keke ma gahalamanena. Kadu miya yamumuna akuga lakahina ma gahalamanena. E, halamana sa'eyana gavaina higa gavadi gavadi agaikuya ginalakayemu, ka'i ahiyauwa o ka'i mafulauga, ka'i yaku lokoloko moya'aina o ka'i yaku lokoloko keke, au akufaiweya ganavenuwakibokibo. 
PHP.4.13	Bana Keliso gifaiwalaveleku fa'ina, gaitoma moya'aina au akufaiweya. Gavadi gavadi agaikuya ginalakayemu, medema moya'aina akufaiweya.
PHP.4.14	Atu aku vita tulina tulina agaidiya wavelugaku fa'ina gavesiule lakahina. 
PHP.4.15	Kadu'e omi Filifai tovetumagana ahe wahalamane-hagihagiyena Masedoniya ana fafali gahegena ana toveya, tovetumagana adi yo'o keke tamo yadi velekawowo agaikuya hida'iveniniseni-yo gadanuhagani tu ami yo'ogaga wavelugaku. Medema boi tuwaina Yesu Keliso yana Venuwa'ata Yamumuna agaimiya gamidilumamalena-ma tovai-nadi. 
PHP.4.16	Omi ganuyabuyabumi tu Tesalonaika againe galakayemu, ada yuwadedei gamiyami tu tova gavaiyehi mani aku veluga fa'ina wa'iveninisena. 
PHP.4.17	Keke vaita yami mani ganavaini fa'ina gadagahe, keke. Au nuwanuwaku yami hawahega guwana ginamoya'ai be aimo ami laufata lakahina wananuhagana. 
PHP.4.18	Yami veluga moya'aina fa'ina hida yami fefe againe yaku vesiule ga'etoladina. Yami hawahega yaku nuwanuwa gitubuhegena. E, yami nuwakabubu Efafolodaito nimane wa'iveninisena fa'ina keke tamo gavadi againe gadakali'uho. Mena yami nuwakabubu vaita abahawahega wamagana yamumuna Yaubada matane, ada vaita gidagahe gidagayo, “Yadi velekawowo we'a hagihagina agaikuya ada nuwaku hikivedigagina.” 
PHP.4.19	Ada yaku Yaubada wakalivana, gaitoma moya'aina kikaiwabuna Bana againe gidadauda. Fa'ina ka'i tamo gavadi againe wanakali'uho, au omi nuwanuwami amine Bana ginavelemi, omi Yesu Keliso buye wave'atutamo'aimi-ma kalivai-mina.
PHP.4.20	Yada Yaubada higa Tamada ana egana kanakilakahina, ada yana kikaiwabu ginaduva-vagata tova inaga inaga keke ana abalauyabu. Ehe hidedemi.
PHP.4.21	Yaku lukafoi omi Yaubada yana kaliva yana vevine mahamahalimiyao Yesu Keliso buye wave'atutamo'aimi amanadi. Tobohiyamiyao iya buye amimiyami-ma hilukafoiyemi. 
PHP.4.22	Kadu tovetumagana bana Loma Tokaiwabu Sisa yana manuwa lakahina againe hififaisewa-ma yadi nuwakabubu hiyakahina, kadu Yaubada yana kaliva yana vevine moya'aidi yadi nuwakabubu agaimiya. 
PHP.4.23	Ada iya gave'o'olemi be Kaiwabu Yesu Keliso yana nuwadoga alu'aluwamiya wana'ayaunena.
PHP.4.23	(Iya Folo bonaku.)
COL.1.1	Yo siule tobohiyakweyao moya'aimi Kolosi againe. Iya Folo Yaubada givegideku be Yesu Keliso yana kabu ganavaina higa yana afositolo adi maka giveleku. Iya Folo kadu tobohiyada Timoti yama lusiule agaimiya. 
COL.1.2	Omi Yaubada yana kaliva yana vevine mahamahalimiyao Kolosi againe yami leta ga'etoladina be wana'itana. Omi higa tobohiyameyao dibudibumuhigimiyao Yaubada yana yo'o agaidiya, Keliso buye wave'atutamo'aimi amanadi. Tu Yaubada Tamada ginanuwadogemi kadu ase'asemi ginakiveniwalovina.
COL.1.4	Valeyami anogalina fa'ina avesivesiule, higa Yesu Keliso againe wavetuvetumagana kadu Yaubada yana kaliva yana vevine mahamahalidiyao moya'aidi fa'idiya wahawahawahegemi. 
COL.1.5	Mena yami vetumagana kadu yami hawahega inubana ma yami lulauboda higa vaita aimo lobameya wanaluku-yo Yaubada omi fa'imiya gavaimi yamuyamumu-'owogina gikidewedewena-ma wananuhagana. Ada Yaubada medede amine omi fa'imiya gikidewadewa-yo walulauboda ma ahe wanogalina boi tuwaina Yaubada bonana velemo'ena higa Venuwa'ata Yamumuna omi agaimiya gimidilakayemu ana toveya. 
COL.1.6	Ada mena Venuwa'ata Yamumuna omi agaimiya gilakayemu-ma kadu fafali tulina tulina agaidiya give'aliyahega, ada kaliva hinogalini-yo guwana yamumuna yadi dewa againe hiseseyemaunena. Meda anafaiweya omi agaimiya give'aliyahega fa'ina guwana yamumuna waseseyemaunena, boi tuwaina Yaubada velemo'ena omi ginuwadogemi ma wamidinogalina kadu wa'ayaunena ana toveya be wanunauwena tova adamoya. 
COL.1.7	Yaubada velemo'ena ginuwadogemi ma Bana Efafilasi givehawalemi. Efafilasi fa'ina ganagahe. Bana Keliso yana tofaisewa anafaiweya ime'eyao ada nuwanuwama bana'e. Kadu bana vaita ime loseyanima amine, Keliso yana faisewa againe kaliva dibudibumuhigina. 
COL.1.8	Ada Yaubada Alu'aluwana givemagami-yo hawahega ana nuwanuwa againe wamimiyami ma valeyami au hidede amine Efafilasi givenuwa'atama.
COL.1.9	Mena valeyami anogalina fa'ina, omi fa'imiya ave'ove'o'ola tova moya'aina. Tuwaina valeyami amidinogalina againe avebutu ave'ove'o'olemi kadu keke ada'ilova. Ave'ove'o'ola be gavaimi Yaubada nuwanuwana omi wanadewa medemi yana nuwanuwa wanahalamane-hagihagiyena. E, ave'o'ola be Yaubada Alu'aluwana nuwami ginakifoleni-yo Yaubada yana nuwanuwa ana halamana againe omi wananuwahalamana-mo'a. 
COL.1.10	Medede amine ave'o'ola be higa gava dewa Kaiwabu yana kaliva gilubodadi, medede amine wanahuluhuluva, ada yami dewa matatabuna againe Bana nuwana wanakiveyamumuna. Ada kadu gugai hagihagina tulina tulina againe guwami wanaseseyemaunena, ada Yaubada ana halamana guwana agaimiya ginakabu-fa'ila. 
COL.1.11	Kadu'e ave'o'ola be Tokaiwabu-mo'a yana faiwala amine ginafaiwalavelemi-yo wanafaiwala-mo'a be higa vita tulina tulina ginalakayemu againe yami wavemwamwala wana'asevatu kadu wana'atuvefa'ila. 
COL.1.12	Kadu'e ave'o'ola be Tamada againe wanavesivesiule, fa'ina gi'ihagihagiyeda-yo yana lokolokofou moya'aina againe ide ada du'u adafaiweya kananuhagana. E, gavadi gavadi yana lokolokofou moya'aina yana kaliva mahamahalidiyao fa'idiya yana abaga mahamahalina againe gikidewedewena, medema kadu ide ada du'u adafaiweya kananuhagana. Au hidede amine omi fa'imiya ave'ove'o'ola. 
COL.1.13	Bana Tamada uyuyu ana abavehimeya againe gilugolegoleda ada Natu'ase'asena yana yo'ogaga agaidiya gisedamaneda be yana itave'avina againe kamimiyami. 
COL.1.14	Ada ide Yaubada Natuna buye kave'atutamo'aida-ma ada aiyauga kanuhagana. Yada dewa koyona fa'ina yogoyogonideyao kamiyami tu Bana Keliso gitutuvehobuda, higa yada koyona ana laufata Bana giseni tu Yaubada yada koyonai-dina giyawelidi.
COL.1.16	Fa'ina Yaubada gigahe-yo Natuna gaitoma matatabudi i'ibubunidi lobameya kadu babiya gibubudi. Yaubada gigahe-yo gaitoma moya'aina ka'ita'itadi kadu keke kada'ita'itadi-ma gibubudi. Yaubada gigahe-yo lobama ana kaliva kikaiwabudiyao gibubudi, ka'i tokikaiwabu o ka'i tofaiwala o ka'i tovehimeya o ka'i kauveya tulina tulina au matatabudi gibubudi. E, Yaubada yana nuwanuwa Natuna givelena be gaitoma moya'aidi i'ibubunidi gibubudi be higa Bana yana giba fa'ina. 
COL.1.17	Boi tuwai-lokalokana gaitoma moya'aidi i'ibubunidi aimo keke ana toveya, Keliso gimiyamiya-vagata, ada ahe gibubudi-yo Bana yana vehimeya againe gaitoma moya'aidi adi ivi tulina tulina agaidiya givefota-vagahidi be himimiyami. 
COL.1.18	Ada ide tovetumagana ada yo'o vaita Keliso wowona amine, ada Bana'e Tauna ma u'uda. Bana'e againe gaitoma moya'aina hive'inuba. Bana yana mididi-havagi wai ginagona ada au ide yana yo'ogaga yada mididi-havagi wai ginamulina. Au hidedemi Bana wai ginago-mo'ena be higa gaitoma moya'aidi ginakaiwabuhegedi. 
COL.1.19	Fa'ina Yaubada nuwanuwana yana kaiwabu matatabuna againe Natuna ginadodobodabodana be higa ana ita'ita meda Natuna ana ita'ita ginamiyami. 
COL.1.20	Kadu Yaubada nuwanuwana Natuna yana alika againe yana aibubuna matatabuda ginaveyaoyeda. Tuwaina ide tomiyababi kadu badi tomiyalobama vaita Yaubada nibaineyao amine kamiyami tu Yaubada Natuna kelose againe gi'alika be dayagina gimadu fa'ina, ide babi ana kaliva kadu badi lobama ana kaliva Bana Yaubada buye kaveyao.
COL.1.22	Tuwaina omi Yaubada nibaineyao tu tova adamoya giveyaoyemi. Bana Natuna givekaliva be kelose againe gi'alika-yo Yaubada Tauna giveyaoyemi, be higa aimo tova mulina Keliso omi mahamahalimiyao keke tamo yami wakoyona Yaubada matane ginavega'aulemi, ada medema tovai-nadi keke tamo hakwadi anafaiweya yami dewa fa'ina ginadakeyemi. 
COL.1.23	Omi Keliso againe wavetumagana. Ka'i tova moya'aina yami vetumagana againe wana'atuvefa'ila be keke wananuwanuwaluga, au mahamahalimiyao Yaubada matane ginavega'aulemi. Kadu kibababala ana Venuwa'ata Yamumuna ahe wanogalini-yo Yaubada omi fa'imiya gavadi yamuyamumu-'owogina gigaheyena, medema fa'ina wavebutu walulauboda. Ka'i tova moya'aina mena yami lulauboda wanakidonena tu keke wananuwayewa, au Keliso Yaubada matane ginavega'aulemi. Yaubada yana kaliva mena Venuwa'ata Yamumuna tomiyababi fafali moya'aina agaidiya ahe hilumamalena, ada iya Folo mena Venuwa'ata Yamumunai-nadi ana laumamala againe gavetofaisewa.
COL.1.24	Tu tova adamoya omi fa'imiya aulolo tagiya ganuhagana fa'ina gavemwamwala. Omi Keliso yana yo'ogaga ma vaita wowona amine. Adamoya omi fa'imiya aulolo tagiya ganuhagana fa'ina, Keliso yana vedivediwe Tauna wowona higa yana yo'ogaga fa'idiya aimo keke gidahavaini-ma tauku wowokuya galuluyabuna, ada au gavemwamwala. 
COL.1.25	Ada Yaubada givegideku be Keliso yana yo'ogaga adi itave'avina againe gavetofaisewa. E, Yaubada aku vehimeya giveleku be higa Bana bonana matatabuna omi agaimiya ganahawavemogatale-'owona. 
COL.1.26	Tuwai-lokalokana aituha a gavaiyehi ada kaliva adi hewahewa a gavaiyehi gihavaidi be Yaubada mena yana nuwanuwai-nadi gisevauyena, ada kaliva keke hidahalamaneni. Tu tova adamoya yana nuwanuwa sevasevauyana yana yo'o mahamahalideyao agaideya gihawavemogatalena. 
COL.1.27	E, hidema Yaubada ana inuba higa yana nuwahinage gavayamumu kadu gavakaiwabu omi yo'o tulimiyao kalivai-mina fafali tulina tulina agaidiya giseyemaunena be ide yana yo'o mahamahalideyao agaideya gihawavemogatalena. Ada mena nuwahinage hidede amine. Keke ime miYudagaga agaimeya Keliso gidamiyami, au kadu omi yo'o tulimiyao kalivai-mina agaimiya gimimiyami. Ada Tauna nuwahinagemiya gimimiyami fa'ina, aimo Yaubada buye wanakaiwabu ana tova walulubodena. 
COL.1.28	Bana Keliso alulumamalena. Yama wanuwahuya kaliva moya'aidi akivetuvetunudi kadu avehavehawaledi be higa kaliva vevine sa'eyana sa'eyana Keliso buye hinave'atutamo'aidi be ana halamana againe hinave'asevatu-yo Yaubada matane anavega'auledi. 
COL.1.29	Nuwanuwaku kaliva moya'aidi Keliso ana halamana againe hinave'asevatu fa'ina, gafifaisewa toyogina. Keliso yana faiwala lakahina againe gikivetoyogi-mo'eku amine, mena yaku nuwanuwai-nadi fa'ina gafifaiwala gafifaiwala tova moya'aina.
COL.2.1	Siule tobohiyakweyao, nuwanuwaku wanahalamanena omi Kolosi tovetumagana fa'imiya kadu badi Leyodisiya tovetumagana fa'idiya kadu gaveyao moya'aidi keke magigiku hida'itani-ma fa'idiya yaku faisewa gavatoyoga. 
COL.2.2	E, omi moya'aimi fa'imiya gafifaisewa toyogina be higa wana'asevatu kadu buye wanave'ahawahawahega-yo wowomi sa'eyana amine wanave'etohavihavimi, higa vaita ami nuwakaifolega ginatubutubuga tu Yaubada yana nuwahinage ana halamana againe wananuwahuya-mo'a. Ada Yaubada yana nuwahinage au Keliso Tauna. 
COL.2.3	Yaubada yana nuwahuya kadu yana halamana vaita lokolokofou sevasevauyana amine, tu Bana Keliso Yaubada yana nuwanuwa tulina tulina ide agaideya gihawavemogatalena. 
COL.2.4	Hidedemi gavenuwa'atami be keke tamo hakwadi yadi bonayafayafa ana nogala vaita nuwanuwa velemo'ena amine ginanuwa'abiyemi. 
COL.2.5	Iya'eku ma keke hinafamiya gadamiyami tu nuwaku ma ahe gi'ela agaimiya, ada yami nuwanuwa sa'eyana wamididi-mo'a kadu Keliso againe wavetumaganadona ma ganuwenuwena againe, gavemwamwala-mo'a.
COL.2.6	Tu boi Yesu Keliso ase'asemiya wamidivega'aulena be yami Tovehimeya wasena amine, tova moya'aina medede amine Bana againe wanamiyamiyave'avina. 
COL.2.7	Ai walamina gava gi'etodona amine, wanahawahegemi be yami vetumagana Keliso againe gina'etodona kadu ginatubutubuga. E, Keliso ana vetumagana againe wanafaiwala-mo'a Yaubada yana kaliva givehawalemi amine, kadu Yaubada ana vesivesiule againe wanawahivemavemauga.
COL.2.8	Tu taumiyao wana'itave'avimi be keke tamo hakwadi taudiyao yadi nuwahuya kadu yadi bonayafayafa againe hinanuwa'abiyemi be higa vaita badi agaidiya wanave'agetoga. Badi keke nuwanuwa velemo'ena hidalulukahihiyeni, au gahe fwayafwayana hilulukahihiyena. Yadi nuwanuwa keke Keliso againe gidave'inuba. Yadi nuwanuwa inubana ma kaliva yadi dewa badi bwanenediyao hihawaveleveledi amanadi kadu balauma fifiwaladiyao hida babi againe hivehivehimeya kalivai-dina mena yadi nuwanuwa.
COL.2.10	Ada omi Keliso buye wave'atutamo'aimi fa'ina, yawai-vagata ahe wanuhagana be alu'aluwami keke tamo gavadi againe gidakali'uho. Ada Bana Keliso tokikaiwabu moya'aidi kadu tofaiwala moya'aidi lobama hinafane himimiyami-ma gikaiwabuhegedi, au Bana Tokaiwabu-mo'a badi givehimeyedi. 
COL.2.11	Ime miYuda Yaubada yana iya'iyaya yama kaliva wowodiya atomogolohina. Kadu omi Keliso buye wave'atutamo'aimi-ma Yaubada yana iya'iyaya wavaina. Keke wowomi ana tomogolota kaliva nimadiya amine wadavaini, au Keliso nuwamiya yana iya'iyaya gitomogolohina, higa dibumi koyona ana faiwala gidabana. 
COL.2.12	Boi wabafitaiso ana toveya, vaita Keliso buye wave'atutamo'aimi, higa Keliso gi'alika be hitauna-yo Yaubada alikeya gisivemididina amine, meda omi gufeya watowa higa vaita omi wayawaimi tuwaina wamiyami-ma kalivai-mina wa'alika be hitaumi-yo Yaubada gisivemididimi. E, Yaubada Keliso gisivemididina-ma yana faiwala wavetumaganena fa'ina, omi gisivemididimi be yawaimi ivaguna givelemi.
COL.2.14	Yada koyona ana venuwaulu gavadi againe gilakayemu? Ide Yaubada yana vehimeya yana hawata keke kada'itave'avini, ada yada koyona moya'aina vaita fefe againe gidasegolohini-ma gilakata-mo'a Bana matane. Atu Keliso kelose againe gi'alika fa'ina, Yaubada keke ginalaufata au yada koyona ana vita matatabuna ahe giyawelina. 
COL.2.15	Ada Keliso kelose againe gi'alika fa'ina, vilakouko kadu balauma fifiwaladiyao moya'aidi lobama hinafane himimiyami-ma yadi faiwala givaihegena. Tuwaina tolugaviya nibaidiyao tufoidi hikive'avidi ada yogoyogonidiyao hinauwedi be wai hinagoyedi amine, Keliso mena kalivai-dina yogoyogonidiyao yadi wawowomumu moya'aidi matadiya wai ginagoyedi.
COL.2.17	Iya ganagahe. Mena vehimeyai-dina au vaita kaliva anununa kauwana againe ka'itana amine. Nagona anununaga ka'itana tu muliya kaliva-mo'ena gilakayemu. Nagona Mosese yana vehimeya agaidiya gavadi aimo ginalakayemu-ma kaliva halamana hivaina. Tu kaliva-mo'ena higa Keliso Tauna a gilakayemu ada nuwanuwa velemo'ena kadu miyamiya-vagahina givehawaleda. 
COL.2.18	Ka'i mena mali kalivai-dina agaimiya hina'ela vaita yadi wanuwahobu hinavehawalemi hinagayo, “Omi fanifanimiyao. Au ime amine wanahuluva. Lobama ana tovenuwa'ata kanahawadavadavadi, badi adi egana kanakilakahina tu taudeyao ada egana kanakihobuyena.” Ka'i keke badi yadi nuwanuwa amine wadahuluva fa'ina medede amine hinahawavefanifaniyemi, au bonadi gahe-kawowo keke wananuwa-nunauyeni. Badi kalivai-dina yadi eno'ita tulina tulina fa'ina hilulukahihi tova moya'aina, higa vaita Yaubada ana halamana againe hidakaiwabu. Mema iyohoyoho, mema taudiyao nuwadi ana alahawahawa-kawowo. 
COL.2.19	Bana Keliso u'uda ma againe badi keke-mo'a hidamiyave'avina. Bana u'uda tu ide sa'eyana sa'eyana vaita havi kadu waloga amine Keliso wowona againe kave'etohavihavida, ada yada faiwala Keliso u'uda againe gi'ela'ela be ide Bana wowona matatabuda katubutubuga katubutubuga Yaubada nuwanuwana amine.
COL.2.22	Mena gaitomai-dina kaliva hi'abina o ka'i hi'au'ana-ma au havahavaina, fa'ina hawatai-dina inubadi kaliva yadi nuwanuwa againe, keke Yaubada yana nuwanuwa againe. 
COL.2.23	Mena kalivai-dina hi'ela vaita yadi wanuwahobu hivehavehawalemi higayo, “Lobama ana tovenuwa'ata adi egana kanakilakahina tu taudeyao ada egana kanakihobuyena. Taumiyao wowomi wanamunukoyokoyona be yami nuwanuwa ita'italuvadigana wanaluvekwe'una.” Badi hidede amine higahe tu tovanenega badi fa'idiya higahe higayo, “Wona velemona badi kaliva halamanidiyao.” Tu yadi gahe ma gahe-kawowo. Ka'i kaliva yadi gahe amine hinahuluva, au keke adifaiweya yadi nuwanuwa ita'italuvadigana hinaluvekwe'uni. Au bonadi keke wanavenogaleni.
COL.3.2	E, lobama ana gaitoma agaidiya nuwami wanase-mo'ena tu babi ana gaitoma keke wananuwenuwedi. 
COL.3.3	Keliso gi'alika againe kadu omi yami nuwanuwa tuwaina againe wamiyami-ma kalivai-mina wa'alika. Omi wa'alika tu wayawaimi ivaguna taumiyao Keliso nuwahinagene wamimiyami ada Keliso Tauna Yaubada nuwahinagene gimimiyami, au lugolagolamiyao wamimiyami. 
COL.3.4	Kadu Keliso Tauna nuwahinagemiya gimimiyami-yo Bana yawaina au omi yawaimi, ada aimo tova mulina Bana'e yana wakikaiwabu ginayemaunena ana toveya, kadu omi Bana buye wanayemaunemi ada Bana buye wanakaiwabu.
COL.3.6	Mena dewai-dina fa'ina Yaubada yana vehimeya ana todibutoyoga yana ila'a guwana hinanuhagana. 
COL.3.7	Boi tuwaina badi todibutoyoga amine kadu omi mena dewai-dina ana eda againe wanunudadana.
COL.3.11	Yaubada yana yo'ogaga agaidiya waluku be nuwami matatabuna gikive'ivaguna fa'ina, keke tuwaina amine wananuwanuwa higa vaita yo'o tulina tulina agaidiya kadamiyami. Tuwaina tufoida miYuda tu tufoida yo'o tulidiyao kalivai-dina, tufoida wowodeya Yaubada yana iya'iyaya katomogolohina tu tufoida keke kadatomogolohini, tufoida hawahawala tufoida fanifanideyao tufoida agetoga kadu tufoida taudeyao yada faisewa kavehimeyena. Atu tova adamoya Keliso yana yo'o agaidiya moya'aida kavesa'eya, ada Bana'e anakaibe kikaiwabuna, kikaiwabu-mo'ena.
COL.3.13	E, tobohiyamiyao wana'atuvefa'iledi. Ka'i tamo hakwadi agaimiya ginakoyo, au yana koyona wanavenuwauluyena. Kaiwabu Yesu yami koyona giyawelina be givenuwauluyena amine, meda tobohiyamiyao yadi koyona wanayawelina be wanavenuwauluyena. 
COL.3.14	Medede amine wanadewadewa tu huluva sa'eyana giluboda-mo'emi higa mena dewa hagihagina tulina tulina tobohiyamiyao adi nuwanuwa againe wana'itavana.
COL.3.16	Gilubodami be Keliso bonana nuwamiya ginadauda be ana nuwanuwa tulina tulina agaidiya wanafaiwala. Keliso againe nuwahuya tulina tulina wanavaini-yo buye wanave'avehavehawala wanave'akivetuvetunu, kadu kweli tulina tulina wanakwelikweliyena, higa same Veyao Tuwaina ana bukiya gidadauda amanadi, kadu kweli Yaubada ana hawadavadava fa'ina kaliva hi'etoladina-ma, kadu kweli Alu'aluwa Mahalina gina'alavelevelemi-ma wanakwelikweliyena ada nuwamiya Yaubada againe wanavesivesiule. 
COL.3.17	Ada gavaimi gavaimi wanahuluvini, gahe againe o ka'i gugai againe, au matatabuna Kaiwabu Yesu ana tovetumagana gilubodadi amine wanahuluhuluvina tu Yaubada Tamada againe wanavesivesiule Keliso yana veluga agaimiya fa'ina.
COL.3.22	Omi tove'agetoga, badi babi ana tovehimeya agaidiya wave'agetoga-ma yadi gahe matatabuna wana'idibumuhigena. Wana'idibumuhigedi keke vaita matadiyagaga be higa hinahawaveyamumuyemi, au omi Tovehimeya getane wave'amohimohinena fa'ina yami wa'asehawahega yami tovehimeya dibune wana'idibumuhigedi. 
COL.3.23	Gavaimi gavaimi wanafaisewa medema yami wa'asehawahega wanafifaisewa, keke vaita kalivagaga fa'idiya wadafifaisewa au Tovehimeya getane buye'i fa'ina. 
COL.3.24	E, yami wa'asehawahega wanafifaisewa, fa'ina aimo Tovehimeya getane ginalaufata. Gavadi gavadi yamuyamumu-'owogina giwonadabadaba be aimo ginavelemi, medema ami laufata wananuhagana. Gava tovehimeya fa'ina wafifaisewa? Bana Keliso ami Tovehimeya. 
COL.3.25	Hai kaliva koyona ginafaisewana, medema koyona ana laufata ginanuhagana, ada ka'i tovehimeya o ka'i agetoga digo ami laufata leleleya.
COL.4.1	Tu omi tovehimeya ma ami agetoga agaidiya wana'ihagihagi keke wana'ivekoyodi, fa'ina wananuwa-nunauyena kadu omi yami Tovehimeya we'a lobameya gimimiyami.
COL.4.3	Kadu ime fa'imeya wanave'o'ola be higa wana ginayauni-yo Yaubada bonana kaliva agaidiya amafaiweya analulumamalena, kadu Keliso yana kibababala ana nuwanuwa sevasevauyana anahawavemogatalena. Mena Keliso ana laumamala fa'ina deliya gamimiyami. 
COL.4.4	Au wanave'o'ola be gahe mahamahalina amine ganalulumamalena gavaimi gilubodaku amine.
COL.4.6	Tova moya'aina wanagahegahe nuwavaivaina amine kadu yami gahe wanakivedigagina be higa kaliva vevine Keliso yana nuwanuwa fa'ina hinatoliluvaluva againe, amifaiweya sa'eyana sa'eyana agaidiya wanabonalaufata hagihagina.
COL.4.8	Hidema ana inuba iya bana ga'iveninisena be gavaimi ama valeya ginavenuwa'atami, kadu ase'asemi ginakivevatuna. 
COL.4.9	Kadu Onesimo bana Tikiko buye ga'iveninisedi, bana kadu tobohiyanuwama kaliva dibubibumuhigina ada yami yo'o kalivana. Badi adi'iselu gavadi moya'aina hidede againe gilakalakayemu, medema fa'ina hinavenuwa'atami.
COL.4.12	Bana Efafilasi yami yo'o kalivana kadu Yesu Keliso ana agetoga gilukafoiyemi. Tova moya'aina omi fa'imiya give'o'ola toyogina be higa yami vetumagana againe wana'atuvefa'ila, higa vaita Yaubada ana halamana againe wanave'asevatu ada yana nuwanuwa matatabuna nuwami ginavai-mo'ena. 
COL.4.13	Iya tauku ga'itana be gavenuwa'atami higa bana omi fa'imiya gififaisewa toyogina, kadu badi tovetumagana Leyodisiya melala againe be Hilafolisi melala againe. 
COL.4.14	Bana Luke yama doketa nuwanuwama lakahina bana'e amanadi kadu Dimasi yadi lukafoi. 
COL.4.15	Badi tobohiyadeyao Leyodisiya againe kadu nouda Nimufa be tovetumagana adi yo'o nouda yadi manuweya buye hivagavaga'auta amanadi yaku nuwakabubu agaidiya.
COL.4.16	Hida leta ma tamo hakwadi omi yami yo'o agaimiya ginahawana be wananogalini-yo letai-nadi tovetumagana adi yo'o Leyodisiya againe wana'iveninisena be kadu badi hinahawana. Meda anafaiweya leta Leyodisiya againe ga'iveninisena-ma gina'ela be kadu omi wanahawana. 
COL.4.17	Bana Akifo wanagahena wanagayo, “Kaiwabu Yesu faisewa sa'eyana fa'ina givegide medema faisewai-nadi ya wa'atuvefa'ila unanunauwena tu unaluyabuna.” Hidemi wanagahena.
COL.4.18	Kaliva sa'eyana hida leta againe yaku nuwanuwa gi'etoladina, tu adamoya iya Folo yaku lukafoi agaimiya tauku nimakuya ga'etoladina. Wananuwa-nunauyeku iya deliya gamimiyami be wanave'o'oleku. Ada iya gave'o'olemi be higa Yaubada yana nuwadogeya wanamiyami.
COL.4.18	(Iya Folo nimaku.)
1TH.1.1	Yo siule tobohiyameyao Yaubada yana yo'ogaga Tesalonaika againe kalivai-mina. Ime Folo Sailosi Timoti yami leta a'etoladina be wana'itana. Omi higa Yaubada Tamada kadu yada Kaiwabu Yesu Keliso yadi kaliva yadi vevine ma hinanuwadogemi kadu ase'asemi hinakiveniwalovina.
1TH.1.3	Tova be tova Yaubada Tamada matane anuwa-nunauyemi higa Yesu Keliso wavetumaganena fa'ina wa'i'idibumuhiga, kadu Bana againe yami nuwanuwa wasena fa'ina yana faisewa againe wavedivediwe, kadu yada Kaiwabu Yesu Keliso yana yewa'ela walulubodena fa'ina wa'atu'atuvefa'ila. Tova moya'aina mena yami dewa hagihagina yama ve'o'ola againe anuwa-nunauyena.
1TH.1.4	Tobohiyameyao, Yaubada nuwanuwana omi'iyao, ada ahalamanena Bana giluwafami be yana yo'ogaga wanamiyami. 
1TH.1.5	Hidedemi ahalamanena, fa'ina Yaubada yana Venuwa'ata Yamumuna omi agaimiya alumamalena ana toveya keke adagahe-kawowo au Alu'aluwa Mahalina gifaiwalavelema-yo yama laumamala ase'asemi gi'onana, ada au ahalamanena makewa yama laumamala ma gahe velemo'ena. Ada ime boi hinafamiya amiyami ana toveya, omi wahalamanena gavaimi ahuluhuluva medemi ami veluga fa'ina ahuluvina. 
1TH.1.6	Tu omi'iyao ma ime wave'u'ulema kadu Kaiwabu wave'u'ulena. Vita tulina tulina kaliva nimadiya wanuhagana. Hidedemi omi yami watagiya nonogana Yaubada bonana keke wadakiloweni, au Alu'aluwa Mahalina gifaiwalavelemi-yo yami wavemwamwala wavenogalena. 
1TH.1.7	Ada au hidedemi wahuluva fa'ina, omi aba'ita tovetumagana moya'aidi Masedoniya kadu Akaiya ana fafaliya himimiyami-ma fa'idiya. 
1TH.1.8	Kaliva hiulega hiyuvedonena be agona yuwa lauveya ginauna amine, meda omi yami huluva hagihagina againe venuwa'ata Kaiwabu fa'ine fafali moya'aina lauveya ginauna. Keke yami fafali Masedoniya o Akaiya agaidiyagaga gidanauna, au yami vetumagana Yaubada againe valeyana fafali moya'aina yuwa lauveya ginauna. Medema fa'ina ime keke tamo gavadi anagaheyeni. 
1TH.1.9+1TH.1.10	Au mena mali fafali kalivadi taudiyao ime yama ela agaimiya ma hilukahihiyena, higa yami wa'asehawahega wavega'aulema. Higahe higa vaita balauma wavekwaulaugedi-yo Yaubada againe wahagavilami be Yaubada velemo'ena kadu miyamiya-vagahina againe wahawahegemi, ada higa Natuna lobameya ginatauya be babiya ginayewa'ela-ma wanamiyabodana. Natuna Yesu ma alikeya gisivemididina ada Bana'e Yaubada yana ila'a aimo tokoyona agaidiya ginalakayemu-ma againe gilulugolegoleda.
1TH.2.1	Siule tobohiyameyao, kadu omi taumiyao wahalamanena yama ela agaimiya au wa'agevavana. Keke ada'ela-kawowo higa vaita yama ela guwana keke. 
1TH.2.2	Wahalamanena boi melala ana egana Filifai againe kaliva himunukoyokoyoma kadu hi'ihawadamanema tu muliya miTesalonaika agaimiya a'ela. Ada nibaimeyao nuwanuwadi hinakivekoyoma nonogana Yaubada ase'asema gikivetoyogini-yo yana Venuwa'ata Yamumuna agaimiya alukahihiyena. 
1TH.2.3	Yama lau'age inubana ma keke ve'alololo, keke nuwanuwa ita'italuvadigana fa'ina, kadu ime keke kaliva aikaunuwanuwameyao higa vaita yama bonayafayafa againe ananuwa'abiyemi, keke-mo'a. 
1TH.2.4	Au Yaubada gavaimi yana nuwanuwa anagaheyeni, medemi tova moya'aina alulukahihi, higa vaita Yaubada yama dewa gida'itahalamaneni-yo ama vehimeya gidavelema, be yana Venuwa'ata Yamumuna analulumamalena. Keke kaliva nuwadi anakiveyamumuni fa'ina adalulukahihi. Au Yaubada nuwana anakiveyamumuna fa'ina agahegahe, Bana'e yama nuwanuwa ka'i yamumuna o koyona gi'itanuwenuwena amanadi. 
1TH.2.5	Omi wahalamanena keke tamo tova adabonayafeyafemi, keke tamo tova yami giba ada'italuvadigeni-yo bona digadigagina againe adasevauyeni, keke-mo'a. Agahe velemo'ena ma Yaubada gihalamanena. 
1TH.2.6	Yama laumamala ana toveya keke kaliva agaidiya ama egana ana kailakata adaleleni, keke omi agaimiya kadu keke mali yo'o agaidiya adaleleni. 
1TH.2.7	Ime Keliso yana afositolo yana kabu avaina fa'ina, gavadi gavadi ama itave'avina fa'ina agaimiya adave'o'ola digo, medema gidalubodana. Tu keke ama itave'avina fa'ina agaimiya adave'o'ola. Keke medede amine faisewa adavelemi. Au kwamayoku natudiyao kabi'odiyao hi'ita'itave'avidi amine, meda ime bonama bikabikana amine hinafamiya amiyami. 
1TH.2.8	Yama nuwanuwa agaimiya ase-mo'ena fa'ina, ahawahegema be Yaubada yana Venuwa'ata Yamumuna agaimiya anavetalaiyena, tu keke Venuwa'atagaga au taumeyao ahawahegena ami veluga fa'ina. Omi vaita tobohiyanuwameyao amine fa'ina omi fa'imiya taumeyao ahawahegema. 
1TH.2.9	Tobohiyameyao, makewa nuwami giulu yama wavediwe afifaisewa. Yaubada yana Venuwa'ata Yamumuna agaimiya alumamalena tu uyadayada be bogi taumeyao ama itave'avina fa'ina afifaisewa be keke ama ve'a fa'ina omi vita wananuhagani.
1TH.2.10	Tu yama dewa fa'ina omi amifaiweya wana'awatalatalaina kadu Yaubada anafaiweya gina'awatalatalaina, higa yama huluva omi tovetumagana agaimiya au hagihagina kadu tunutunugina, ada keke tamo gavadi koyona agaimiya adafaisewani. 
1TH.2.11	Fa'ina wahalamanena kaliva natuneyao gi'itave'avidi amine, meda ime omi sa'eyana sa'eyana a'itave'avimi. 
1TH.2.12	Boi tova moya'aina alulu'ageyemi, ase'asemi akikivevatuna kadu agahegahevagadonemi be gava dewa Yaubada yana kaliva gilubodadi, medede amine wanahuluhuluva. Yaubada gikovami be yana yo'ogaga kalivai-mina vevine-mina ase'asemiya ginavehivehimeya ada Bana buye wanakaiwabu.
1TH.2.14	Fa'ina tobohiyameyao wa'ita, Yaubada yana yo'o tulina tulina Yudiya ana fafaliya Yesu Keliso againe himiyave'avina-ma hinuhagana amine, meda omi wanuhagana. Badi miYuda taudiyao yadi yo'o kalivai-dina Yesu Keliso againe hivetumagana-ma hikivekoyodi amine, meda yami yo'o kalivai-dina omi hikivekoyomi. 
1TH.2.15	Badi miYuda Kaiwabu Yesu hiluve'alikana ada Yaubada bonana ana to'awatalatalaina hiluve'alikadi kadu ime hiwavima. Wona velemona Yaubada nuwana hikivekoyona ada yadi venibaina fa'ina kaliva moya'aidi adi kibababala ana eda hisebodana. 
1TH.2.16	Wa'ita, higaluvaluva be hinahawatama be higa kibababala ana eda yo'o tulidiyao kalivai-dina agaidiya keke analumamaleni. Au hidede amine yadi koyona ana gowa hivemagana. Tuwaina hivebutu koyona moya'aina hive'atutamo'aina be hinunauwena tova hidevama, ada yadi koyona ana gowa hivemagani-yo au adamoya Yaubada yana ila'a guwana badi agaidiya gilakalakayemu.
1TH.2.17	Tu tobohiyakweyao ide fa'ideya ganagahe. Tuwaina badi kalivai-dina hiwavima-yo ahegemi tu nuwama mene aimo agaimiya gimimiyami. Tova kabisona kanuvehaila tu avebutu eda alelelena be anayewa'ela, agaimiya atalatalanuwaiyemi fa'ina. 
1TH.2.18	Fa'ina nuwanuwama agaimiya anayewa'ela. Iya Folo tova gavaiyehi gagaluvaluva be ganayewaku tu Setani yama eda gisebodana. 
1TH.2.19	Yada Kaiwabu Yesu Keliso ginayewa'ela be Bana matane kanamiyami ana toveya, gava'adi yama abaluve'avina? Gava'adi yama abavemwamwala yama abagakahikahi? Me omi'iyao. Omi Yesu Keliso againe wamiyave'avina fa'ina, yama wavemwamwala anagakahikahi anagayo, “Hida hima yama faisewa guwana.” 
1TH.2.20	E, wona velemona omi'iyao yama abagakahikahi kadu yama abavemwamwala.
1TH.3.2+1TH.3.3	Au tobohiyama Timoti agaimiya a'iveninisena, bana'e Yaubada buye hifififaisewa be Venuwa'ata Yamumuna Keliso fa'ine gilulumamalena. E, tobohiyama a'iveninisena be Keliso ana vetumagana againe ginakivetoyogimi, kadu ginalu'ageyemi higa vaita vita tulina tulina kaliva nimadiya wanuhagana fa'ina keke wananuwayewa. Omi taumiyao ahe wahalamane-hagihagiyena mena vitai-dina Yaubada yana vehimeya againe ide agaideya gilakayemu. 
1TH.3.4	Ika, boi aimo buye kamiyami ana toveya avenuwa'ata-vagahimi vaita kaliva hinakivekoyoda. Ada taumadi wahalamanena medede amine gilakayemu. 
1TH.3.5	Ada vitai-dina wanuhagana fa'ina ase'aseku gi'u'aulolo-mo'a againe, Timoti ga'iveninisena be higa yami vetumagana valeyana gananogalina. Gamatauta ka'i Setani tamo gavadi againe gida'aladibidibiyemi ada au yama faisewa guwana gidaluyaweyawelina.
1TH.3.7	Tu tobohiyameyao, yama ase'u'aulolo kadu ama vita tulina tulina agaidiya omi fa'imiya ase'asema givatu. E, yami vetumagana fa'ina a'asevatu. 
1TH.3.8	Ka'i omi Kaiwabu againe wanavetumagana toyogina be keke ma'ita wananuwayewa amine o, ime wayawaima hagihagina anamiyami. 
1TH.3.9	Omi fa'imiya Yaubada againe avesivesiule. Yama vemwamwala lakahina omi fa'imiya givelema ada Bana matane avemwamwala-mo'a. Yada Yaubada keke kanawona! 
1TH.3.10	Bogi be uyadayada Yaubada againe a'awalulau'u higa vaita buye kanavemagigi'ita'ita ada gavaimi yami vetumagana againe wakali'uho, medema againe anavelugami be yami vetumagana ginatubuga-mo'a.
1TH.3.11	Tu ave'o'ola be Yaubada Tamada Tauna kadu yada Kaiwabu Yesu yama eda hina'ivetuvetununa be agaimiya ana'ela. 
1TH.3.12	Kaiwabu Yesu againe ave'o'ola be yami ve'ahawahawahega kadu yami nuwanuwa hawahawahegana kaliva moya'aidi agaidiya ginatubutubuga ginatubutubuga tu nuwanuwa hawahawahegana againe wanawahivemavemauga. Omi ami nuwakabubu againe ime awahivemavemauga amine, meda omi ve'anuwakabubu againe wanawahivemavemauga. 
1TH.3.13	Kadu yada Yaubada ginafaiwalavelemi be aimo yada Kaiwabu Yesu ginayewa'ela ana toveya yana kaliva mahamahalidiyao buye'i, kadu omi mahamahalimiyao keke tamo yami wakoyona Yaubada Tamada matane wanamiyami.
1TH.4.1	Siule tobohiyameyao, kadu yaku gahe sa'eya-mo'ena. Boi akivetuvetunumi higa gavaimi wanahuluhuluva be Yaubada nuwana wanakiveyamumuna fa'ina. Ada au hidede amine wahuluhuluva. Tova adamoya Kaiwabu Yesu ana eganeya ave'o'olemi kadu agahevagadonemi be mena dewa hagihagina againe wanatutuveguvegulami. 
1TH.4.2	Fa'ina ahe wahalamanena gava vehimeya Kaiwabu Yesu givelema, medema ahawavelevelemi.
1TH.4.4	Gilubodana be moya'aimi sa'eyana sa'eyana nagomi ana hawata fa'ina halamana wanavaina. E, dewa tunutunugina amine Yaubada matane kadu kaliva matadiya yami nuwanuwa aya'ayafanina wanavehimeyena. 
1TH.4.5	Badi kaliva Yaubada keke hidahalamaneni-ma matadigadigaga againe hihawahawahegedi be keke ma'ita taudiyao hidahawatadi. Keke badi amine wanahuluva. 
1TH.4.6	Kaliva yadi huluva vevine agaidiya ma keke tamo hakwadi tobohiyana vavinena agaidiya ginakiluvaluva be hidede amine bana againe ginakivekoyo ada yana abavehimeya keke ginawowomumuyeni. Boi avenuwa'atami kadu agahemi toyogina, ka'i kaliva vevine agaidiya hinakoyo, au Kaiwabu adi matahiwadi ginaveledi. 
1TH.4.7	Fa'ina Yaubada keke gidakovada-yo udo againe kanamiyami. Au gikovada be dewa yegayegana againe kanamiyami. 
1TH.4.8	Hidema fa'ina hai kaliva mena yaku kivetuvetunu gikilowena, keke kaliva bonana gidakiloweni au Yaubada Bana Alu'aluwana givelemi-ma bonana gikilowena. Yaubada yana nuwanuwa omi fa'imiya au hidede amine.
1TH.4.10	Ada wona velemona tobohiyamiyao tovetumagana adi yo'o Masedoniya ana fafali matatabuna agaidiya ve'ahawahawahega amine wahuluhuluva. Tobohiyameyao, kadu anagahevagadonemi be ve'ahawahawahega againe wanatutuveguvegulami. 
1TH.4.11	Giluboda-mo'emi be kukuya againe wanamiyami, ami mata'atubodagaga wana'itave'avina, keke wanamiya-kawowo au taumiyao nimamiya wanafaisewa-hagihagi boi akivetuvetunumi amine. 
1TH.4.12	Medede amine wanahuluva be higa keke tamo hakwadi againe amiga ami kevakeva fa'ina wanavetumagana, au taumiyao yami faisewa againe wanavaivaina, ada au hidede amine yami dewa ginalubodana badi Yesu Keliso keke hidavetumaganeni-ma matadiya.
1TH.4.14	Ide kavetumagana higa vaita Yesu gi'alika be gimididi-havagi. Medema fa'ina kadu kavetumagana higa vaita Yesu ginayewa'ela ana toveya, Yaubada badi Yesu ana tovetumagana hi'alika-ma ginasivemidididi be Yesu buye ginanauwedi yana abageya. 
1TH.4.15	Kaiwabu Tauna yana gahe amine hidedemi avenuwa'atami, higa Kaiwabu Yesu ginayewa'ela ana toveya ide gaveyao Yaubada keke gidavega'auleda tu aimo wayawaida kanamiyami, medema keke wai kananagoni. Au badi alika againe hi'enonuwaulu-ma wai hinanagona tu ide wai kanamulina. 
1TH.4.16+1TH.4.17	Au Kaiwabu Tauna lobama amine ginahobu'ela wakova'awafatafatana kadu lobama ana tovenuwa'ata kikaiwabuna wa'agona kadu Yaubada yana hiulega wa'agona. Ada nagona badi Keliso ana tovetumagana hi'alika-ma hinamididi-havagi au ide gaveyao Yaubada keke gidavega'auleda tu aimo wayawaida kanamiyami, medema auhe'ama ide buye se'eyaine ginakifatumida digo buhibuhi againe ginanauweda be lobama hinafane Kaiwabu buye kanave'anauhaga fa'ina. Ada au Kaiwabu buye kanamiyamiya-vagata. 
1TH.4.18	Hidema fa'ina mena Kaiwabu yana gahe againe buye wanave'ahawahawavemoluva be yami tagiya to'alika fa'idiya ginahavaina.
1TH.5.2	Fa'ina omi taumiyao wahalamane-hagihagiyena tokai'afu bogi againe tonimanuwa ginavefuta'ana amine, Kaiwabu yana yewa'ela tova kaliva ginavefuta'adi. 
1TH.5.3	Kaliva hinagahegahe hinagayo, “Fafali moya'aina agaidiya niwalova gisena. Keke tamo vita kananuhagani.” Hidedemi hinagahegahe tu auhe'ama agolaufofola lakahina badi agaidiya ginalakayemu. Kwamayoku wahifugadi auhe'ama hinavefahedi be yadi aulolo ginayemu amine, meda badi tomiyababi agaidiya aulolo lakahi-mo'ena ginalakayemu ada keke adifaiweya hina'ota.
1TH.5.4	Tu omi tobohiyameyao Yesu yana yo'ogaga agaidiya keke uyuyu againe wadamiyami fa'ina, Kaiwabu yana tova keke ginavefuta'ami tokai'afu tonimanuwa uyuyuya givefuta'ana amine. 
1TH.5.5	Au omi moya'aimi mahalina ana kaliva, yami dewa kabu'avane uyadeyadeya waseseyemaunena. E, ide keke uyuyu ana kaliva higa vaita bogi againe yada dewa sevasevauyana kadafifaisewani. 
1TH.5.6	Ide mahalina ana kaliva fa'ina, keke kanadauda badi Yaubada keke hidahalamaneni-ma hidadauda amine. Au kanalulauboda ada taudeyao kanahawatada. 
1TH.5.7	Au uyuyu againe kaliva hidadauda. Uyuyu againe kaliva gufa laulaugina hiyuyu-fa'ila be hivevekwavakwava. 
1TH.5.8	Tu ide mahalina ana kaliva fa'ina, taudeyao kanahawatada. Vetumagana kadu nuwakabubu vaita manawada ana abaseboda amine kana'osena. Ada kibababala ana lulauboda vaita gaviya ana kedukedu amine kana'osena. 
1TH.5.9	Keke vaita Yaubada yana ila'a guwana kananuhagani fa'ina gidavenuwadadaneda, keke. Au givenuwadadaneda be yada Kaiwabu Yesu Keliso yana veluga againe kibababala kananuhagana. 
1TH.5.10	Bana'e ide fa'ideya gi'alika higa ka'i wayawaida kamimiyami o alikeya ka'enonuwaulu, au Bana buye kanamiyami fa'ina. 
1TH.5.11	Medema fa'ina Kaiwabu ana vetumagana againe buye wanave'alulau'age kadu buye wanave'aveluveluga. Ada au wona velemona hidede amine mene wahuluhuluva.
1TH.5.13	Yadi faisewa hagihagina fa'ina yami wa'asehawahega wanave'amohimohinedi lakahina. Ada omi taumiyao veyao againe wanamiyami. 
1TH.5.14	Kadu tobohiyameyao, agahevagadonemi be badi himiyamiya-kawowo wana'ago'abiyedi, badi matamatauhidiyao ase'asedi wanakivevatuna, badi kowakowadiyao wanavelugadi, tobohiyamiyao moya'aidi wana'atuvefa'iledi. 
1TH.5.15	Hai kaliva nuwanuwana koyona kadu koyona againe ginalaufata, medema wanahawatana. Au giluboda-mo'emi be buye wanave'anuwanuwakabubu, kadu meda mali kaliva moya'aidi wananuwanuwakabubuyedi.
1TH.5.17	Tova be tova Yaubada againe wanave'ove'o'ola. 
1TH.5.18	Gavadi gavadi moya'aina agaimiya ginalakayemu, medema fa'ina Yaubada againe wanavesivesiule. Omi Yesu Keliso yana kaliva yana vevine fa'ina, Yaubada nuwanuwana omi medede amine wanahuluva. 
1TH.5.19	Alu'aluwa Mahalina yana faisewa keke wanahawatani. 
1TH.5.20	Bana Yaubada yana venuwa'ata tovetumagana gitunevehabalutugidi-ma keke wanahawave'iyohoyohoyeni. 
1TH.5.21	Gahe moya'aina inubana ka'i Yaubada againe o ka'i keke ma wananuwave'uve'una. Hadema gahe velemo'ena, medema wanavenogalena. 
1TH.5.22	Koyona tulina tulina matatabuna wanavekwaulaugena.
1TH.5.23	Kafoi tobohiyameyao, Bana Yaubada aseniwalova giveleveleda-ma gina'ihagihagiyemi be yana kaliva yana vevine mahamahali-mo'emiyao wanamiyami. E, ave'o'ola be nuwahinagemi matatabuna kadu wowomi matatabuna gina'itave'avina ginanunauwena tu yada Kaiwabu Yesu Keliso yana yewa'ela ana toveya wanamiyami ami vita keke. 
1TH.5.24	Bana gikovami be yana yo'ogaga agaidiya waluku-ma au hidede amine agaimiya ginagugai, ada Bana giwonadabadaba amine ginagugaiyena fa'ina adafaiweya kanavetumaganena.
1TH.5.25	Tobohiyameyao, ime fa'imeya wanave'o'ola. 
1TH.5.26	Kafoi tobohiyameyao moya'aimi. Ime fa'imeya tobohiyamiyao wana'atulauhidi higa yama nuwanuwa hawahawahegana agaimiya wadaseyemaunena. 
1TH.5.27	Kaiwabu ana eganeya gavehimeyemi be tamo hakwadi tovetumagana ami yo'o agaimiya hida leta a'etoladina-ma tobohiyameyao moya'aimi matamiya ginahawana. 
1TH.5.28	Yada Kaiwabu Yesu Keliso yana nuwadogeya wanamiyami.
1TH.5.28	(Ime Folo Sailosi Timoti bonama.)
2TH.1.1	Yo siule tobohiyameyao Yaubada yana yo'ogaga Tesalonaika againe kalivai-mina. Ime Folo Sailosi Timoti yami leta a'etoladina be wana'itana. Omi higa Yaubada Tamada kadu Kaiwabu Yesu Keliso yadi kaliva yadi vevine. 
2TH.1.2	Yaubada Tamada kadu Kaiwabu Yesu Keliso hinanuwadogemi kadu ase'asemi hinakiveniwalovina.
2TH.1.4	Medede amine wahuluhuluva fa'ina, Yaubada yana yo'ogaga melala tulina tulina agaidiya omi fa'imiya agagakahikahi agayo, “Badi tovetumagana Tesalonaika againe aulolo tagiya moya'aina kaliva nimadiya hinuhagana tu au ai'adi yadi wavetumagana hi'atu'atuvefa'iledi.” Hidedemi agahe.
2TH.1.6	Yaubada kaliva tunutunugina fa'ina, badi aulolo tagiya hivelemi-ma agaidiya ginalaufata. Badi kadu aulolo tagiya hinanuhagana. 
2TH.1.7	Ada yami aulolo yami tagiya ginavaihegeni-yo ginahavaina tu omi'iyao kadu ime'eyao buye kanavemwamwala. Aimo yada Kaiwabu Yesu ana ivemogatala ana toveya Yaubada medede amine ginalaufata. Medema tovai-nadi yada Kaiwabu Yesu lobama amine ginahobu'ela yana tovenuwa'ata fifiwaladiyao buye'i. 
2TH.1.8	Ai'ala'alata toyogina ginalufifidi tu hinahobu'ela, ada badi Yaubada hivekwaulaugena kadu Venuwa'ata Yamumuna Kaiwabu Yesu fa'ine keke hidavenogaleni-ma ginavematahiwadiyedi. 
2TH.1.9	Adi matahiwadi hidede amine. Agolaufofola ana abageya hinamiyamiya-vagata, higa yadi abaluku Yaubada againe falifali-vagahina be keke-mo'a Kaiwabu matane hinayemu, keke-mo'a Kaiwabu yana faiwala kikaiwabuna hina'itani. 
2TH.1.10	Kaiwabu ginayewa'ela ana toveya adi matahiwadi au hidede amine hinanuhagana. Medema tovai-nadi Kaiwabu ginayewa'ela be higa yana kikaiwabu kadu ana ita'ita yauyaulowogina yana yo'o mahamahalidiyao agaidiya kabu'avane ginayemu. E, badi gaveyao moya'aidi Bana againe hivetumagana-ma agaidiya kabu'avane ginayemu be moya'aidi matadiya ginakaiwabu-mo'a. Kadu omi yo'oi-mina buye'i, fa'ina venuwa'ata Keliso fa'ine avelemi-ma wavetumaganena.
2TH.1.12	Au hidede amine ave'o'ola be higa yami dewa againe yada Kaiwabu Yesu Keliso ana egana wanakilakahina. Yada Yaubada kadu Kaiwabu Yesu Keliso ginuwadogemi fa'ina, yami dewa againe Kaiwabu Yesu Keliso ana egana wanakilakahina ada Bana'e ami egana ginakilakahina.
2TH.2.2	Wanogali! Ka'i valeya sa'eyana wananogalina higa vaita Kaiwabu yana yewa'ela ana tova ahe gilakayemu, nuwami keke ginamadufanifani kadu ase'asemi keke ginamadu'akolukoluni. Hakwadi againe mena valeya wanogalini? Ka'i mene kaliva sa'eyana gigahe vaita Alu'aluwa Mahalina gidahawavemogataleni? O ka'i tamo hakwadi givenuwa'atami vaita ime adagahe o leta againe ada'etoladini higa vaita Kaiwabu ahe gidayewa'ela? Ime keke-mo'a hidede amine adagahe. 
2TH.2.3	Badi hive'alololo. Keke-mo'a wanavenogaledi. Fa'ina Kaiwabu yana yewa'ela ana tova keke ginamaduyemu tu nagona kaliva moya'aidi hinanuwayewa be Yaubada hinavekwaulaugena, ada kaliva koyo-mo'ena vehimeya moya'aina keke-mo'a gidanuwenuweni-ma kabu'avane ginayemu. Bana Setani yana kaliva ma kalivai-nadi agolaufofola ginanuhagana. 
2TH.2.4	Kaliva yadi viviluwa o ka'i yadi abahawadavadava tulina tulina ginahawave'iyoyohoyedi. Au tauna ginakivekaiwabuna ginana Yaubada yana manuwa-tafalolo againe ginavetogana ginagayo, “Iya Yaubada akukaibe'u-mo'a.” Hidedemi ginahuluva tu muliya Kaiwabu yana yewa'ela ana tova ginayemu. 
2TH.2.5	Boi iya omi buye kamiyami ana toveya gavadi aimo ginalakayemu-ma fa'ina gagahegahemi. Gavaita makewa'e hida gaitomai-dina fa'idiya nuwami gida'afolefoleni.
2TH.2.6	Tu tova adamoya tamo gavadi bana kaliva koyo-mo'ena yana eda gisebodana, ada gava faiwala gisesebodana-ma omi wahalamanena. Atu aimo tova ginalubodana againe ginalakayemu. 
2TH.2.7	Bana kaliva koyo-mo'ena tauna keke kabu'avane gidalakayemu tu kaliva moya'aidi ahe hivebutu vehimeya tulina tulina keke-mo'a hidanuwenuweni, ada yadi dewa againe kaliva koyo-mo'ena yana faiwala sevasevauyana ka'itana. Ada hidede amine sevasevauyana ginafifaisewa ginanunauwena tu Yaubada yana vehimeya againe bana yana eda ana toseboda ginavagalowoga. 
2TH.2.8	Au toseboda ginavagalowoga tu bana kaliva koyo-mo'ena vehimeya moya'aina keke-mo'a gidanuwenuweni-ma kabu'avane ginalakayemu, atu Kaiwabu Yesu ginayewa'ela be Tauna gina'ivemogatalina ana toveya, Bana awane kalivai-nadi ginayuvekwe'una, e yana mahalina ve'akinamanamalina ginaluyawelina.
2TH.2.10	Meda ve'alololo againe koyona tulina tulina agaidiya badi adi egana bwavibwavina-ma ginanuwa'abiyedi. Badi kalivai-dina hidibutoyoga be keke nuwanuwa velemo'ena againe hidahawahegedi-yo adi kibababala hidavaini fa'ina, adi egana bwavibwavina. 
2TH.2.11	Keke nuwanuwa velemo'ena againe hidahawahegedi fa'ina, Yaubada givehimeya be fwaya lakahina badi agaidiya giyemuyemu ada nuwadiya gififaiwala toyogina be higa nuwanuwa ve'alololona fa'ina badi hinagayo, “Hida hima wona velemona.” 
2TH.2.12	Ada au hidede amine gaveyao moya'aidi nuwanuwa velemo'ena keke hidavetumaganeni tu dewa koyona againe hikasikasisi, medema matahiwadi hinanuhagana.
2TH.2.14	Kibababala ana Venuwa'ata Yamumuna agaimiya alumamalena againe, mena yana lauwafa amine gikovami be higa omi yada Kaiwabu Yesu Keliso buye wanakaiwabu. 
2TH.2.15	Tobohiyameyao, medema fa'ina wanamidi toyogina ada vehawala tulina tulina laumamala againe o leta againe ahawavelevelemi-ma agaidiya wanaluluve'avina.
2TH.3.2	Tu badi kaliva koyodiyao kadu nuwadi nubalabalana ma nuwanuwadi hinakivekoyoma. Wanave'o'ola be higa Yaubada badi agaidiya ime ginalugolegolema. Fa'ina keke kaliva moya'aidi yama laumamala hidavetumaganeni. 
2TH.3.3	Atu Kaiwabu giwonadabadaba amine ginagugaiyena fa'ina ide adafaiweya Bana kanavetumaganena, ada Bana'e ginakivetoyogimi ada kaliva koyona Setani againe ginalugolegolemi. 
2TH.3.4	Ada Kaiwabu omi fa'imiya yama nuwave'avina givelema higa gavaimi avehimeyemi, mededemi tova adamoya wadewadewa kadu aimo wananunauwena yami dewa. 
2TH.3.5	Ada au Kaiwabu againe ave'o'ola be nuwami ginakifolefolena be Yaubada yana nuwanuwa hawahawahegana agaimiya ase'asemiya wana'ayaunena, kadu Keliso vita tulina tulina gi'atuvefa'ilena amine, meda omi wana'atuvefa'ilena.
2TH.3.7	Fa'ina omi taumiyao wahalamanena gilubodami be yama huluva wanave'u'ulena. Ime omi buye kamiyami ana toveya, keke adamiya-kawowo. 
2TH.3.8	Keke tamo hakwadi yana a'a ada'a'a-kawowoni, higa vaita fata keke adaseni. Au yama wavediwe afifaisewa. Uyadayada be bogi afifaisewa toyogina be higa keke ama ve'a fa'ina omi vita wananuhagani. 
2TH.3.9	Gilubodana be amaga ama kevakeva fa'ina adave'o'olemi be wadavele-kawowoma. Tu keke medede amine adahuluva, fa'ina nuwanuwama yama huluva againe aba'ita anavelemi be wanave'u'ulema. 
2TH.3.10	Boi aimo buye kamiyami ana toveya vehimeya avelemi agayo, “Hai kaliva faisewa hinadibutoyogena medema keke a'a wanaveledi.” 
2TH.3.11	Au hidede amine agahe fa'ina tufoimi valeyami anogalina higa wamiyamiya-kawowo. E, tufoimi keke wadafifaisewa tu mali kaliva adi mata'atuboda wasesebodabodana. 
2TH.3.12	Adamoya yada Kaiwabu Yesu ana eganeya avehimeyemi kadu agahevagadonemi vaita yami wa'aseniwalova yami faisewa wana'itave'avina be taumiyao yami faisewa guwana wana'au'ana.
2TH.3.14	Ka'i tamo hakwadi agaimiya kivetuvetunu hida yami leta againe a'etoladina-ma keke gina'abini, bana kalivai-nadi wana'ita-hagihagiyena. Au wanamiyavehailena be higa wowomumu gina'ayaunena. 
2TH.3.15	Atu keke vaita bana nibaimi amine wanahuluvini. Au bana vaita tobohiyami amine wanadakeyena.
2TH.3.18	Yada Kaiwabu Yesu Keliso yana nuwadogeya moya'aimi wanamiyami.
2TH.3.18	(Ime Folo Sailosi Timoti bonama.)
1TI.1.2	Timoti o vaita natuku velemo'ena amine, fa'ina Keliso ana vetumagana againe iya gahawavenatune-mo'e. Yaubada Tamada kadu Yesu Keliso yada Kaiwabu hinanuwadoge hinahinekalikaliye kadu ase'ase hinakiveniwalovina.
1TI.1.3	Keke gavana fa'ina tu boi gatauya be Masedoniya ana fafaliya ganana ana toveya gagahevagadone amine, nuwanuwaku medei Efeso againe unamiyami be higa badi tovehawala ve'alololodiyao unahawatadi be hina'ilova. 
1TI.1.4	Unavenuwa'atadi be keke tova moya'aina nainaiya higa gahe-kawowo kadu kaliva tulina tulina bwaneneneyao adi egana ana loi ana loi nuwadiya hinaseuseni. Medema gaitomai-dina adi nuwa-nunauya againe keke halamana Yaubada yana vevai fa'ina hidavivaini, au ve'alakwalakwakwa giyemu. Yaubada yana vevai vetumagana againe kahalamanena, keke ve'alakwalakwakwa againe. 
1TI.1.5	Mena vehawala ve'alololona ana hawata gayakahina be higa nuwanuwa hawahawahegana hinaseyemaunena. Nuwanuwai-nadi inubana ma ase'asedi yegayegana hinamiyami, kadu keke tamo vita nuwafoudiya hina'ayauneni, kadu Keliso ana vetumagana keke kebuladiya tu nuwadiya ginadauda-yo au nuwanuwa hawahawahegana againe hinamaga. 
1TI.1.6	Kaliva tufoidi mena edai-nadi hifaniyena ada gahe-kawowo ana edeya hidamana be hinanauna. 
1TI.1.7	Nuwanuwadi Yaubada yana vehimeya kaliva hinavehawaledi tu mena vehimeyai-nadi ana nuwanuwa keke agaidiya gidamahalini kadu gaitoma tulina tulina fa'ina hivehavehawala toyogina higayo, “Ime Yaubada bonana aluyabuna,” tu yadi vehawala inubadi hifaniyena.
1TI.1.8	Tu ide kahalamanena Yaubada yana vehimeya Mosese awane giveleda, ada ka'i kaliva vehimeyai-dina hinamuliyedi Yaubada yana nuwanuwa amine, medema abaleme hagihagina. 
1TI.1.9+1TI.1.10	Kadu'e kahalamanena Yaubada keke kaliva yegayegadiyao fa'idiya vehimeya kadu hawata gidasedi. Au kaliva koyodiyao fa'idiya gisedi, higa badi vehimeya ana tohawahegahega be ana todibutoyoga fa'idiya, badi Yaubada keke hidave'amohimohineni kadu dewa koyona hififaisewana-ma fa'idiya, badi yadi nuwanuwa keke mahamahalina kadu Yaubada bonana hihawatagona-ma fa'idiya, badi tamadiyao o hinadiyao hiluve'alikadi fa'idiya, badi mali kaliva adi toluve'alika fa'idiya, badi to'udo kadu tovetubo fa'idiya, badi mali kaliva hiki'afudi be higa hinave'agetogedi amanadi kadu tofwaya be badi Yaubada ana egana ana to'aiyakata-kawowo fa'idiya, au gava dewa tulina tulina yada Kaiwabu yana vehawala tunutunugina keke gidalubodani-ma kaliva hififaisewana, medema kaliva koyodiyao adi loi fa'idiya Yaubada vehimeya kadu hawata gisedi. 
1TI.1.11	Mena Yaubada yana vehimeya ana vehawala tunutunugina au Venuwa'ata Yamumuna galulumamalena-ma ana nuwanuwa amine. Venuwa'atai-nadi Yaubada Bana vemwamwala inubana ma yana kikaiwabu gihawavemogatalena, ada Yaubada aku vehimeya giveleku be yana Venuwa'ata Yamumuna ganalulumamalena.
1TI.1.13	Boi tuwaina Yesu gahawatagona kadu gahawave'iyohoyohoyena ada yana kaliva gakivekoyodi nonogana Yaubada yana hinekalikali agaikuya givetalaiyena, fa'ina iya fanifaniku keke yaku wavetumagana. 
1TI.1.14	Ada yada Kaiwabu yana nuwadoga iya agaikuya givewahivemavemauku, ada au tova adamoya Yesu Keliso againe gavetumagana ada Bana againe nuwaku gasena.
1TI.1.16	Atu iya tokoyona-mo'a tu Yaubada gihinekalikaliyeku be higa yana atuvefa'ila lakahi-mo'ena kaliva agaideya iya tokoyona-mo'a agaikuya ginaseyemaunena. Hidede amine gi'atuvefa'ile-mo'eku fa'ina iya aba'ita badi aimo hinavetumaganena be kibababala hinanuhagana-ma fa'idiya giseku. 
1TI.1.17	Bana Tokaiwabu miyamiya-vagahina ana egana kanakilakahina. Bana keke-mo'a gina'alika kadu keke adafaiweya kana'itani. E, Bana'e Yaubada anakaibe'u-mo'a ana egana kanakilakahina be yana kikaiwabu ginaduva-vagata tova inaga inaga keke ana abalauyabu. Ehe hidedemi.
1TI.1.19	Kadu Keliso ana vetumagana againe unaluluve'avina ada tauni una'itave'avi be nuwafou yegayegana Yaubada matane unamiyami tu unalulugaviya. Kaliva tufoidi nuwafoudiya togahe keke hidavenogaleni ada au yadi vetumagana hinuhegena. 
1TI.1.20	Badi tobe'u agaidiya kaliva sa'eyana ana egana Haimeniyo kadu sa'eyana Alekisanida. Badi adi egana gayawelina ada Setani againe gahegenauwedi be higa vita hina'ayauneni-yo halamana hinavaina be'ena Kaiwabu keke hinahawatagoni.
1TI.2.1	Tu natuku, yaku lau'age nagona ma omi tovetumagana badi kaliva moya'aidi fa'idiya wanave'ove'o'ola. E, yami awalulau'u yami tagivedadaga kadu yami vesiule Yaubada againe badi fa'idiya wanaseusena. 
1TI.2.2	Tokikaiwabu kadu gaveyao moya'aidi yadi wa'abavehimeya ma fa'idiya wanave'o'ola be higa kukuya againe kadu yada wa'aseniwalova againe kanamiyami, yada dewa mahamahalina yada nuwanuwa tunutunugina. 
1TI.2.3	Ka'i hidede amine kaliva moya'aidi fa'idiya kanave'o'ola, medema gilubodana kadu meda Yaubada ada Tokibababala matane hagihagina. 
1TI.2.4	Bana'e nuwanuwana kaliva moya'aida kibababala kananuhagana ada nuwanuwa velemo'ena fa'ina halamana kanavaina. 
1TI.2.5	Fa'ina yada Yaubada au sa'eyanaga kadu ada Toulayagiyagila sa'eyanaga Yaubada ide kaliva adahinafeya gimidimidi, Bana higa Yesu Keliso Tauna. 
1TI.2.6	Bana yawaina gihawahegena be ide kaliva moya'aida gitutuvehobuda, ada au hidede amine tova gilubodana againe Yaubada nuwanuwana kaliva moya'aida kibababala kananuhagana ma givehawaleda. 
1TI.2.7	Hidema ana inuba Yaubada givegideku be Keliso yana tolaumamala kadu yana afositolo gi'iveniniseku higa badi keke miYuda tu yo'o tulidiyao kalivai-dina Keliso ana vetumagana velemo'ena fa'ina ganavehawaledi. Hida yaku gahe keke gadave'alololo. Au Yaubada gihalamaneku tu gagahegahe.
1TI.2.8	Tu nuwanuwaku melala tulina tulina agaidiya tovetumagana tafalolo fa'ina hivagavaga'auta againe, kaliva hinave'o'ola. Gilubodadi be badi kalivai-dina nimadi keke koyona gidafaisewani-ma ve'o'ola againe hinakilakahina, kadu keke yadi wanuwakoyo keke yadi wavekwageya.
1TI.2.10	Au adi aiwaka inubana ma igibagiba tulina tulina. Vevine gaveyao higahe vaita Yaubada hihawadavadavana, medema dewa hagihagina Yaubada ana tohawadavadava gilubodadi-ma amine hinadewadewa. 
1TI.2.11	Kaliva Yaubada bonana fa'ina hivehavehawala againe, vevine hinave'awa'ibodedi be yadi wanuwahobu hinavenogala. 
1TI.2.12	Iya keke vevine gadahawahegedi be kaliva hinavehawaledi o ka'i kaliva agaidiya hinavetonagona. Au hinave'awa'ibodedi. 
1TI.2.13	Mena nuwanuwa inubana hidede amine. Yaubada Adama gimidibubuna tu muliya Ive gibubudi. 
1TI.2.14	Ada keke Adama Setani yana ve'alololo gidavenogaleni. Au badi kwamayoku hivenogalena be Yaubada yana hawata hiyawelina. 
1TI.2.15	Atu ka'i vevine yadi wanuwahobu vetumagana nuwanuwa hawahawahegana kadu dewa mahamahalina againe hinaluluve'avina, au yadi venatuna ana toveya lugolagola hinanuhagana.
1TI.3.1	Gahe sa'eyana ganayakahina-ma gahe velemo'ena. Ka'i tamo hakwadi nuwanuwana Yaubada yana yo'ogaga agaidiya ginaveto'itave'avina, au nuwanuwana faisewa hagihagina. 
1TI.3.2	Atu bana Yaubada yana yo'o adi to'itave'avina lakahina ana vehimeya hidede amine. Bana yana dewa yamumunaga kaliva matadiya ginamiyami, vavinena sa'eyanaga ginanagina, yana huluva moya'aina fa'ina ginanuwanuwa-hagihagi, yana wanuwahuya tauna ginahawatana be keke kwavakwavana amine ginahuluva, wakawaka adi ve'a ginamadu'itave'avina, kadu vehawala ase'ase'i'onagina bana anafata. 
1TI.3.3	Kadu'e keke gufa laulaugina ana yu-fa'ila againe ginavekwavakwava, ada keke yana wa'agodadaga ginamaduve'amunumunuga au bona bikabikana amine kaliva ginakivetuvetunudi, ada keke tova moya'aina kaliva ginavekwavekwageyedi, ada keke mani gina'ita'italuvadigeni. 
1TI.3.4	Gilubodana be tauna ana unuma ginavehimeye-hagihagiyedi, ada natuneyao bona'abi fa'ina ginakivetuvetunudi be yadi tagakulu ginahawatani-yo hinave'amohimohinena. 
1TI.3.5	Ka'i keke anafaiweya tauna ana unuma ginakivetuvetunudi be bonana hina'abini, gavaimi be Yaubada yana ekelesiya gida'itave'avidi? 
1TI.3.6	Kadu'e, keke Keliso ana tovetumagana ivaguna Yaubada yana yo'ogaga agaidiya ginaveto'itave'avina, fa'ina ka'i ginamadunuwalaka be Setani yana nuwalaka fa'ina matahiwadi givaina amine, bana ana matahiwadi ginavaina. 
1TI.3.7	Kadu'e, gilubodana be yana huluva yamumuna fa'ina badi keke Keliso hidavetumaganeni-ma hinave'amohimohinena. Au ginadewadewa-hagihagi be higa kaliva keke adifaiweya hinahawavekoyoyeni, kadu keke Setani yana dai againe ginavebe'uni.
1TI.3.8	Tu badi toleme amanadi meda anafaiweya gilubodadi be hinanuwanuwa tunutunugina yo kaliva hinave'amohimohinedi, keke meyadi lagalaganina, keke gufa laulaugina ana toyu-fa'ila, kadu keke mani ana italuvadiga fa'ina toleme yadi faisewa hina'abini. 
1TI.3.9	Yadi wanuwahinage yegayegana Yaubada yana nuwanuwa sevasevauyana Keliso gihawavemogatalena-ma againe hinamiyave'avina. 
1TI.3.10	Ka'i nuwanuwami kaliva tufoidi wanasilakahidi be hinavetoleme amine, nagona yadi dewa wana'ita-hagihagiyena. Ka'i yadi nuwanuwa yadi dewa hagihagi-mo'ena hinaseseyemaunena be keke tamo hakwadi anafaiweya ginahawavekoyoyedi digo, au wanasilakahidi be hinavetoleme. 
1TI.3.11	Tu yadi vevine meda anafaiweya gilubodadi be hinanuwanuwa tunutunugina yo moya'aidi hinave'amohimohinedi, keke gahe koyona ana to'alavedavedamana au tova moya'aina hinanuwanuwa-hagihagi, kadu yadi dewa moya'aina agaidiya ita'itave'avinidi.
1TI.3.12	Kadu'e toleme gilubodana be kwamayoku sa'eyanaga ginanagina, kadu natuneyao ada yana manuwa hinagena matatabudi ginavehimeye-hagihagiyedi be bonana hina'abi'abina. 
1TI.3.13	Ada au gaveyao toleme yadi faisewa againe hina'i'idibumuhiga, medema adi waegana kaliva matadiya hinamiyami, kadu yadi wa'asevatu Yesu Keliso ana vetumagana fa'ina adifaiweya hinalulumamala.
1TI.3.14	Natuku, hida kivetuvetunu ya leta againe ga'eto'etoladina tu ganuwanuwa vaita tova kabisona againiya gana'ela. 
1TI.3.15	Atu ka'i tamo gavadi ginasebodaku be ganavekwalu digo, unahalamanena gava huluva Yaubada yana yo'ogaga kalivai-dina be vevine-dina gilubodada. Mena Yaubada yana yo'o au Yaubada Tomiya-vagata yana ekelesiya, ada ogola o'olina manuwa gi'atu'atulakahina amine, meda ide Yaubada yana yo'ogaga nuwanuwa velemo'ena ka'atu'atulakahina. 
1TI.3.16	Wona velemona yada tafalolo inubana Yaubada gihawavemogatalena-ma nuwanuwa lakahina. Yaubada keke kanawona!
1TI.3.16	Bana'e kaliva ada nuya gi'osena
1TI.3.16	be Tauna gi'ivemogatalina.
1TI.3.16	Bana kaliva yegayegana ma
1TI.3.16	Alu'aluwa Mahalina giseyemaunena.
1TI.3.16	Lobama ana tovenuwa'ata hi'itana,
1TI.3.16	yana kaliva Bana fa'ine hilumamala
1TI.3.16	yo'o tulidi tulidi agaidiya.
1TI.3.16	Hidei babiya kaliva hivetumaganena
1TI.3.16	ada yana wakikaiwabu gilaka lobameya.
1TI.3.16	Au hidede amine ma yada tafalolo ana nuwanuwa lakahina.
1TI.4.2	Mena vehawalai-dina tofwaya meyadi luhei ma agaidiya hiyemu, badi nuwafoudi gitutuma be keke adifaiweya yadi koyona ana vita hina'ayauneni. 
1TI.4.3	Yadi vehawala ve'alololona hidede amine. Nagi hihawatana kadu a'a tufona ana hawata hisena. Atu Yaubada mena a'ai-nadi gibubuna be ide tovetumagana yana nuwanuwa velemo'ena kahalamanena-ma yada wavesiule kana'au'ana. 
1TI.4.4	Gaitoma moya'aina Yaubada gibubuna-ma au hagihagina. Keke tamo gavadi kanakiloweni, au gaitoma moya'aina fa'ina yada vesiule kanayakahina be kanavaina. 
1TI.4.5	E, Yaubada yana aibubuna gihawaveyamumuyena kadu adaga fa'ina gihawahegena, ada ide yada vesiule kayakahina fa'ina, a'a moya'aina Yaubada matane gilubodana ada ide keke kanakilowa.
1TI.4.6	Tu badi tovetumagana mena vehawalai-nadi ve'alololona galukahihiyena-ma fa'ina unakivetuvetunudi be higa Yesu Keliso yana tofaisewa yamumuna amine una'ita'itave'avidi, kadu o tauni yada abavetumagana ana nuwanuwa kadu vehawala hagihagina umulimuliyena-ma againe una'au'a-yo unafifaiwala. 
1TI.4.7	Kaliva yadi gahegahe-kawowo ma keke Yaubada bonana, au gahe kwavakwavana. Medema keke unanogalini. Au Yaubada yana nuwanuwa againe unahawahege be yana dewa unavegavegalena. 
1TI.4.8	Ka'i talaida kanavaga'oto'otogena, medema gilubodana tu ka'i alu'aluwada yana faiwala kanalelena be higa Yaubada amine kanahuluhuluva, medema giluboda-mo'ena. Yaubada ana ve'u'ula againe leme tulina tulina hidei babiya kananuhagana kadu aimo wesei lobameya meda kananuhagana. Medema fa'ina alu'aluwada ana vaga'oto'otoga giluboda-mo'ena.
1TI.4.10	E, Yaubada Tomiya-vagata againe yada nuwave'avina kasena vaita yana leme kananuhagana, ada medema fa'ina kavedivediwe kafifaisewa toyogina. Bana Yaubada kaliva moya'aida ada Tokibababala, higa ide gaveyao kavetumaganena-ma gikibababaleda. 
1TI.4.11	Ada au badi tovetumagana mena gaitomai-dina fa'ina unavehimeyedi kadu unavehawaledi.
1TI.4.12	Tu O kwanatubulakahi fa'ina keke gidalubodani be kaliva hina'ihawadamane. O tauni aba'ita badi tovetumagana unaveledi, ya gahe againe, ya dewa againe, ya nuwakabubu againe, ya vetumagana againe, ya nuwanuwa mahamahalina againe. 
1TI.4.13	Yaubada bonana ana hawa tovetumagana adi yo'o matadiya, kadu laumamala kadu vehawala againe unahawahawahege unanunauwena tu againiya gana'ela ana toveya. 
1TI.4.14	Boi to'ekelesiya adi tonagona adi yo'o nimadi u'uniya hisena ana toveya, Alu'aluwa Mahalina yana venuwa'ata ya faisewa fa'ina yana kaliva gitunevehabalutugedi-yo hi'awatalatalainena, be againe a vehimeya givele. Keke dibu ginatoyoga, au a vehimeya una'itave'avina. 
1TI.4.15	Ya faisewa againe unadibudibumuhiga. A vehimeya ana nuwanuwa tulina tulina agaidiya unahawahawahege be higa moya'aidi o hina'ita hinagayo, “Wona velemona Yaubada yana faisewa againe gifaiwala, au gifaiwala-mo'a.” 
1TI.4.16	Tauni una'itave'avi kadu ya vehawala una'itave'avina be medema againe una'atu'atuvefa'ila. Fa'ina ka'i hidede amine una'atuvefa'ila, au tauni kadu ya vehawala ana tovanenega buye unakibababalemi.
1TI.5.2	Badi vevine lakahidiyao agaidiya unahuluhuluva vaita badi hinamomo amine, kadu badi ulaulatana agaidiya unahuluhuluva vaita noumomo, keke una'ita'ayafanedi.
1TI.5.3	Tu sikwasikwadiyao adi itave'avina fa'ina ganagahe. Badi sikwasikwadiyao keke wanatudiyao ma adi itave'avina fa'ina unanuwanuwa. 
1TI.5.4	Atu ka'i kwamayoku hinasikwa ada natudiyao o tubudiyao hinamiyami, au badi'iyao hina'itave'avidi hinadi adi ve'amohimohina fa'ina Yaubada givehimeya amine. Sikwa adi itave'avina au natudiyao o tubudiyao yadi faisewa be higa adi itave'avina kabi'odiyaoya-ma hinafatana. Mena huluvai-nadi gilubodana Yaubada matane. 
1TI.5.5	Badi sikwa natudiyao keke be adikaibe himimiyami amanadi Yaubada againe hiluluve'avina, ada bogi be uyadayada Yaubada againe hitagitagivedadaga be yana leme fa'ina hive'ove'o'ola. 
1TI.5.6	Atu badi sikwa kasisi againe tova moya'aina hihawahawahegedi amanadi wayawaidi himimiyami nonogana alu'aluwadi au vaita ali'alikana amine. 
1TI.5.7	Tovetumagana unakivetuvetunudi be hinadiyao o tubudiyao sikwasikwadiyao hina'itave'avidi be higa keke tamo hakwadi anafaiweya ginadakeyedi. 
1TI.5.8	Hai kaliva o kwamayoku tauna yana yo'o, e tauna yana manuwa hinagena keke gina'itave'avidi, medema Yaubada yana vehimeya givekwaulaugena, ada mena yana huluva koyona badi Yaubada keke hidavetumaganeni-ma yadi huluva koyona gitubuhegena. Au bana tokoyona-mo'a.
1TI.5.9	Sikwasikwadiyao adi egana ana etoladi fa'ina ganagahe. Ka'i kwamayoku hisikwa tu adi malamala sikisiti hivaidi ada moganedi tuwaina au sa'eyanaga, medema adi egana una'etoladina. 
1TI.5.10	Kadu gilubodana be moya'aidi badi fa'idiya hidagahe hidagayo, “Wadema kwamayoku dibudibumuhigidi. Natudiyao hi'itave'avidi yamumuna, luve'a againe hihawahegedi, Yaubada yana kaliva yana vevine yadi wanuwahobu hi'ihagihagiyedi, badi vita hinuhagana-ma hivelugadi ada au kaliva adi nuwakabubu tulina tulina agaidiya hihawahawahegedi tova moya'aina.”
1TI.5.11	Tu badi aimo ulaulatana tu hisikwa-ma adi egana keke ginaluku. Fa'ina hinamiyami tu yadi nuwanuwa aya'ayafanina ginafaiwala againe nuwanuwadi hinanagi-havagi be yadi hawahega Kelisogaga againe boi hiyakahina-ma hinayawelina. 
1TI.5.12	Ada au hidema fa'ina kaliva hinagahe hinagayo, “Wa'itadi, yadi wonadabadaba nagona Keliso againe ahe hiyawelina.” 
1TI.5.13	Kadu'e badi aimo ulaulatana tu hisikwa-ma dewa sa'eyana hivebutu hihuluvina, higa manuwa tulina tulina agaidiya hilakalakadadanana tu keke hidafifaisewa. Ada keke vaita miya-kawowogaga nuwanuwadi. Au mali kaliva fa'idiya higahegahe-kawowo kadu adi mata'atuboda hisesebodabodana. Ada nuwanuwa tulina tulina keke gidalubodani be hinahawavemogataleni-ma hilulukahihiyena. 
1TI.5.14	Medema fa'ina nuwanuwaku badi aimo ulaulatana tu hisikwa-ma hinanagi-havagi, we'owe'o hinavenatunedi kadu yadi manuwa hina'itave'avina be higa ide tovetumagana nibaideyao keke tamo gavadi fa'ina adifaiweya hina'awalaveda. 
1TI.5.15	Fa'ina sikwasikwadiyao tufoidi eda tunutunugina ahe hihegena be Setani yana eda againe hinanauna. 
1TI.5.16	Hai kwamayoku vetuvetumaganidi adi yo'o agaidiya sikwasikwadiyao himimiyami, gilubodadi be hina'itave'avidi. To'ekelesiya adi yo'o badi vevine-dina adi itave'avina ana vita keke hinawahini. Au to'ekelesiya adi yo'o badi sikwasikwadi natudiyao keke be adikaibe himimiyami amanadi adifaiweya hina'itave'avidi.
1TI.5.17	Tu badi tovetumagana adi tonagona fa'idiya ganagahe. Tonagona gaveyao tovetumagana adi itave'avina againe hifaisewa yamumuna, medema adi laufata fa'ina hidanuwenuwedi hidagayo, “Nuwakabubu anavelu kanaveledi.” E, badi yadi faisewa laumamala kadu vehawala amanadi nuwakabubu againe wanave'amohimohinedi lakahina. 
1TI.5.18	Wa'ita, Veyao Tuwaina ana buki gigahe gigayo,
1TI.5.18	Bulumakau witi givagavagakolukoluna againe, keke
1TI.5.18	gidalubodani be muduna bulava againe wanahifobodani
1TI.5.18	higa keke tamo gavadi gina'ani fa'ina.
1TI.5.18	Kadu gahe sa'eyana ma gigayo,
1TI.5.18	Gilubodana be tofaisewa ana laufata ginavaina.
1TI.5.18	Au hidede amine Yaubada yana tofaisewa fatadi fa'ina gigahe. 
1TI.5.19	Ka'i kaliva sa'eyana tovetumagana adi tonagona tamo gavadi fa'ina ginahawavekoyoyena digo, keke unavenogaleni. Atu ka'i to'ita luhei o tohiye buye hinahawavekoyoyena digo, yadi gahe unavenogalena. 
1TI.5.20	Tonagona gaveyao hikoyo, medema tovetumagana adi yo'o matadiya unadakeyedi be higa tonagona velugadiyao hinamatauta.
1TI.5.21	Natuku Timoti, Yaubada matane kadu Yesu Keliso matane kadu lobama ana tovenuwa'ata mahamahalidiyao matadiya o gavehimeye be mena vehimeyai-dina gayakahidi-ma una'itave'avidi. Keke kiholiholi amine kaliva una'itanuwenuwedi. Nagona unahalamane-hagihagiyena tu muliya unagahe. Kadu'e keke kaliva o vevine tufoidi una'ita-hagihagiyedi tu tufoidi keke. Au moya'aidi una'itadi leleleya. 
1TI.5.22	Keke kaliva u'une nima unamaduseni be higa ekelesiya agaidiya ginavetonagona. Ka'i kaliva sa'eyana yana dewa keke udahalamane-hagihagiyeni tu umadusilakahina-ma muliya ginakoyo digo, o tauni a vita. Keke mali kaliva yadi koyona ana vita unawahini. Au tauni ya dewa una'itave'avina. 
1TI.5.23	Tova moya'aina kamo gi'u'aulolo fa'ina, keke gufa-mo'agaga unayuyuni. Oine kasimina unayuna be ya kamo'aulolo ma'i ginatuluna.
1TI.5.24	Kaliva tufoidi yadi koyona kabu'avane gidadauda be valeyana wai ginagona ada tovedewayauga gihalamane-vagahina. Tu kaliva tufoidi yadi koyona sevasevauyane gidadauda ada muliya kabu'avane giyemu. Medema fa'ina tonagona keke unamakahokohokodi. 
1TI.5.25	Meda anafaiweya dewa hagihagina kabu'avane gidadauda atu ka'i kaliva tufoidi yadi dewa hagihagina keke yo'o matadiya hinafifaisewani, au keke sevasevauyana ginaduva-vagata.
1TI.6.2	Badi tove'agetoga tufoidi yadi tovehimeya Keliso againe hivetumagana. Yadi tovehimeya vaita tobohiyadiyao amine Yaubada yana yo'ogaga agaidiya fa'ina, keke hinanuwanuwa vaita adifaiweya hina'ihawadamanedi. Au yadi faisewa againe hina'idibumuhiga-mo'a, fa'ina hinanuwanuwa hinagayo, “Bana yaku tovehimeya yaku faisewa againe leme ginanuhagana-ma keke tomiya-kawowo. Au bana'e kadu tovetumagana, ada ada'iselu Yaubada yana nuwakabubu againe kamimiyami.” Ada au hidede amine unavehawaledi ada unagahevagadonedi be mena dewai-nadi amine hinahuluhuluva.
1TI.6.5	Kadu badi nuwanuwadi ve'alakwalakwakwa be vekwageya amanadi badi kalivai-dina tova moya'aina buye hive'avenivenibaina. Nuwadi gi'uyuyuna ada nuwanuwa velemo'ena boi agaidiya gimidimahalina-ma kadu hifaniyena. Kadu badi hinuwanuwafani vaita tafalolo againe lokoloko yana eda hinanuhagani-yo hinavewakalivana.
1TI.6.7	Hidei babiya yada tubuga be yada alika againe keke tamo gavadi kadawahini. 
1TI.6.8	Fa'ina ka'i adaga yada lifi we'a agaideya gidadauda, au adafata be nuwada ginavenuwakibokibo. 
1TI.6.9	Badi gaveyao nuwanuwadi lokoloko againe hinakaiwabu medema agaidiya aladibidibi ginalakayemu, ada yadi nuwalauvadiga agedi ginavebahina be hinabe'u. Nuwanuwa kwavakwavana nuwadi gina'abina be ginakivekoyodi-yo agolaufofola ana eda againe hinanauna be hinabwavi. 
1TI.6.10	Mani ana italuvadiga au koyona tulina tulina inubana. Kaliva tufoidi mani hi'itanuwavaiyena toyogina fa'ina, Yesu Keliso ana vetumagana ana eda hihegena be ase'u'aulolo moya'aina againe taudiyao hi'onadi.
1TI.6.11	Tu o'eni Yaubada yana kaliva ma mena dewai-dina una'osedi. Tauni unahawahege be Yaubada yana nuwanuwa amine unahuluhuluva higa nuwanuwa yegayegana, vetumagana, nuwakabubu, atuvefa'ila, bona bikabikana unamuliyena. 
1TI.6.12	Tuwaina to'ita moya'aidi matadiya ya vetumagana Keliso againe uhawavemogatalena ide Keliso yana kaliva gilubodada-ma amine ana toveya, Yaubada o gikova be yawai-vagata unanuhagana. Au togiyomatana yamumuna amine Keliso ana vetumagana ana gaviya againe unafifaiwala be mena yawai-vagata unakive'avina. 
1TI.6.13	Yaubada matane, Bana gaitoma moya'aidi yawaidi inubana amanadi, kadu Yesu Keliso matane, Bana ana tovedewayauga Fonitiyo-Failato againe hawavemogatala gilubodana-ma giyakahina amanadi, o gavehimeye. 
1TI.6.14	A vehimeya Kaiwabu givele amanadi una'ita'itave'avina be keke-mo'a unakivekoyoni-yo kaliva adifaiweya hinadakeye. Hidedemi unanunauwena yada Kaiwabu Yesu Keliso yana yewa'ela ana toveya. 
1TI.6.15	Yaubada ginavehimeya be tova gilubodana againe yada Kaiwabu Yesu Keliso ginayewa'ela. Bana Yaubada ma vemwamwala inubana kadu au anakaibe'u-mo'a Tovehimeya, tokikaiwabu adi Tokaiwabu, tovehimeya yadi Tovehimeya. 
1TI.6.16	Bana anakaibe'u keke-mo'a gina'alika ada mahalina ve'akinamanamalina againe keke tamo hakwadi anafaiweya gina'itani mahalinai-nadi againe gimimiyami. Keke tamo hakwadi Bana'e gida'itani, kadu keke-mo'a anafaiweya gina'itani. Bana ana egana kanakilakahina ada yana kikaiwabu yana faiwala ginaduva-vagata tova inaga inaga keke ana abalauyabu. Ehe hidedemi.
1TI.6.18	Unavehimeyedi be kaliva hinanuwanuwakabubuyedi, igibagiba tulina tulina agaidiya hinakaiwabu kadu yadi wanuwadoga hinafolafolaka. 
1TI.6.19	Au hidede amine yadi lokolokofou keke havahavaina ma aimo tova mulina fa'ina hinakidewedewena be higa yawai-vagahidi au yawaidi velemo'ena hinanuhagana.
1TI.6.21	Kaliva tufoidi higahe vaita mena nuwahuyai-nadi hidavaini, ada medema fa'ina Yesu Keliso ana vetumagana ana eda hihegena.
1TI.6.21	Yaubada yana nuwadogeya unamiyami.
1TI.6.21	(Iya Folo bonaku.)
2TI.1.4	Boi ganuyabuyabu tu utagi ma ganuwa-nunauyena ada nuwanuwaku lakahina gana'ita-havagile be higa Iya ganavemwamwala-mo'a. 
2TI.1.5	Ya vetumagana toyogina Keliso againe ganuwa-nunauyena, anafaiweya nagona o hina Yunisi be tubu Loisi Keliso ana vetumagana againe hihawahege-vagahidi tu tova adamoya iya ganuwave'avina vaita kadu o Keliso ana vetumagana againe uhawahege-vagahi. 
2TI.1.6	Ada medemi Keliso uvetumagane-mo'ena fa'ina, nuwa gatalafolena be faiwala Yaubada yana faisewa fa'ina givele-ma una'atu'auhina be keke ginakwe'u, au a vehimeya givele amanadi againe unafaiwala-mo'a. Boi nimaku againiya gaseni-yo gave'o'ole tovai-nadi Yaubada mena a vehimeya givele be yana faiwala unuhagana. 
2TI.1.7	Au unafaiwala-mo'a, fa'ina Alu'aluwa Mahalina Yaubada giveleda-ma guwana keke matauta. Au Bana gifaiwalaveleda be ka'ase'asevatu, tobohiyadeyao fa'idiya kahawahawahegeda, taudeyao yada nuwanuwa kahawahawatana.
2TI.1.9	Bana Yaubada gikibababaleda ada gikovada be yada dewa matatabuna mahamahalina Bana matane kanamiyami. Ada kibababala inubana ma keke ide yada dewa hagihagina, au Bana Tauna yana nuwanuwa kadu Tauna yana nuwadoga fa'ina gikibababaleda. Tuwai-lokalokana tova aimo keke gidave'inuba tu mena yana nuwadoga Yesu Keliso againe givele-vagahida. 
2TI.1.10	Atu tova adamoya ada Tokibababala Yesu Keliso yana hobu'ela againe mena Yaubada yana nuwadoga kabu'avane giyemu. Bana Yesu Keliso alika yana faiwala giyawelina, giyaweli-'owona ada kibababala ana Venuwa'ata Yamumuna againe yawai-vagahida ana eda gihawavemogatalena be kanamiyamiya-vagata. 
2TI.1.11	Ada au Yaubada givegideku be mena Venuwa'ata Yamumuna ganalulumamalena kadu ganavehavehawala Keliso loseyanina amine yaku gahe wa'inubana. 
2TI.1.12	Tova moya'aina Venuwa'ata Yamumuna ana hawavemogatala againe gafififaisewa fa'ina, mena vita tulina tulina gawahiwahina. Tu yaku aulolo yaku tagiya fa'ina keke-mo'a gadawowomumu, fa'ina Bana'e gavetumaganena-ma gahalamane-hagihagiyena, ada ganuwave'avina vaita aku vehimeya giveleku-ma Bana anafaiweya ginayavayavana be hidede amine ginanunauwena Kaiwabu yana yewa'ela ana toveya.
2TI.1.14	Yaubada yana nuwanuwa tunutunugina ana vehawala mena a vehimeya givele. Alu'aluwa Mahalina ase'asedeya gimimiyami-ma yana faiwala againe a vehimeya hagihagina una'itave'avina.
2TI.1.16	Tu bana Onesifolo tova moya'aina ase'aseku gikikivevatuna ada iya deliya gamimiyami nonogana keke iya fa'ikuya gidawowomumu fa'ina, bana ana unuma agaidiya Kaiwabu yana hinekalikali gidavetalaiyena. 
2TI.1.17	E, bana keke iya fa'ikuya gidawowomumu. Au Loma againe gilakayemu ana toveya yana wadibumuhiga gileleleku gileleleku tu ginuhagaku. 
2TI.1.18	Medema fa'ina Kaiwabu gave'o'olena be aimo ginayewa'ela kaliva ginavedewayaugida ana toveya, bana Onesifolo Kaiwabu yana hinekalikali ginanuhagana. Ada o'eni ahe uhalamane-hagihagiyena yana veluga moya'aina agaikuya boi Efeso againe gamiyami ana toveya.
2TI.2.1	Siule natuku, yada faiwala inubana Yesu Keliso. Bana gifaiwalavele fa'ina tova moya'aina unafifaiwala. 
2TI.2.2	Yaku laumamala kaliva moya'aidi matadiya o unogalina. Nuwanuwaku kaliva dibudibumuhigidiyao unavenuwadadanedi tu bonaku unavehawaledi be higa hinana adifaiweya mali kaliva hinavehawaledi. 
2TI.2.3	Wa'ita, ide tovetumagana vaita Yesu Keliso yana tolugaviya amine, ada au tova moya'aina vita tulina tulina kanunuhagana. O keke una'ota, au mena vitai-dina agaidiya una'atuvefa'ila. 
2TI.2.4	Hai tolugaviya nuwanuwana yana togiyomatana nuwana ginakiveyamumuna, medema keke mali nuwanuwa againe ginahawahegeni au laugaviya ana faisewagaga gina'itave'avina. 
2TI.2.5	Meda anafaiweya hai tomadu ve'amadu againe ginamadu, medema ve'amadu ana vehimeya gina'itave'avina. Ka'i mali nuwanuwa amine ginamadu, keke tomaduhega ana badau kikaiwabuna ginavaini. 
2TI.2.6	Kadu hai tofaha ve'ihifahifa againe gina'idibumuhiga, gilubodana be medema yana faha guwana ginamidi'ana. 
2TI.2.7	Mena abaluvefota tohiye yada Kaiwabu yana faisewa fa'ina gayakahina-ma unanuwenuwena ada Bana yana kivetuvetunu againe ana nuwanuwa unahalamanena.
2TI.2.9	Mena Venuwa'ata Yamumuna fa'ina vita ganuhagana, ada iya vaita tokoyona lakahina amine bulava kainumula againe hiyogoku. Iya hiyogoku tu keke adifaiweya Yaubada bonana hinayogoni. 
2TI.2.10	Hidema fa'ina vita moya'aina ga'atuvefa'iledi be higa badi kaliva vevine Yaubada giluwafadi-ma adi kibababala hinanuhagana ide buye'i, ada Yaubada buye kanakaiwabu-vagata. Mena kibababalai-nadi Yesu Keliso againe give'inuba. 
2TI.2.11	Hida gahe au gahe velemo'ena,
2TI.2.11	Ka'i ide Keliso buye ka'alika,
2TI.2.11	kadu aimo Bana buye kanamiyamiya-vagata.
2TI.2.12	kadu aimo Bana buye kanakaiwabu.
2TI.2.12	Ka'i Bana kanavekekeyena,
2TI.2.12	kadu aimo Bana ide ginavekekeyeda.
2TI.2.13	au Bana gavaimi gigahe medemi ginahuluva,
2TI.2.13	fa'ina Bana yana wonadabadaba
2TI.2.13	keke-mo'a anafaiweya ginayawelini.
2TI.2.15	O tauni ya faisewa againe una'idibumuhiga be higa aimo Yaubada matane unamidi ana toveya, keke unawowomumu. Au Bana ginahawaveyamumuye ginagayo, “Bana tofaisewa hagihagina. Yana wahalamana yaku gahe velemo'ena fa'ina givehawala tunutunugina.” 
2TI.2.16	Tu gahe-kawokawowo keke Yaubada ana vetumagana gidalubodani-ma unavekwaulaugena. Badi gaveyao keke nuwanuwa velemo'ena tu gahe-kawokawowo againe hihawahegedi, medema Yaubada hivekwaulaugena ada yadi koyona gimoya'ai. 
2TI.2.17	Wala ana koliya kaliva wowona matatabuna gidamana be gikivekoyona amine, meda badi togahe-kawowo yadi vehawala ginadamana be moya'aidi ginakivekoyodi. Mena tovehawalai-dina adi'iselu adi egana Haimeniyo kadu Fileto. 
2TI.2.18	Badi nuwanuwa velemo'ena ana eda hihegena. Higahegahe higayo, “Ide Yesu againe kavetumagana-ma vaita ahe kadamididi-havagi. Aimo kana'alika tu keke wowo-mo'eda ginamididi-havagi.” Mena yadi gahe hinogalini-yo tovetumagana tufoidi hinuwanuwaluga ada yadi vetumagana gilewalewa. 
2TI.2.19	Tu'ena nuwanuwa velemo'ena vaita ogola o'olina amine Yaubada gisedonena-ma keke gidalewalewa. Au o'olina gimidi ada yana venuwa'ata hidede amine gi'etoladina,
2TI.2.19	Kaiwabu Tauna yana kaliva gihalamanedi.
2TI.2.19	Kadu gahe sa'eyana ma,
2TI.2.19	Hai kaliva gigahe vaita bana Kaiwabu yana kaliva,
2TI.2.19	medema dewa koyona anafaiweya gidavekwaulaugena.
2TI.2.19	Iya Yaubada nimaku.
2TI.2.21	Mena nau'a anafaiweya kaliva. Hai kaliva nuwanuwa koyona givekwaulaugena be ase'asena gikolana, medema nau'a wafatana kikaiwabudiyao fa'idiya hisena-ma amine. Au bana kalivai-nadi sevesevehailana, faisewa yamumuna tulina tulina fa'ina kikidewadewana, ada Kaiwabu yana faisewa fa'ina bana ginaluwafana.
2TI.2.22	Tu natuku, tubulakata yadi nuwanuwa ita'italuvadigana dewai-nadi una'osena. Tauni unahawahege be Yaubada yana nuwanuwa amine unahuluhuluva, ya wavetumagana ya wanuwakabubu ya wa'aseniwalova. Ka'i mena edai-nadi againe unanauna, au gaveyao moya'aidi wa'ase'asedi yegayegana Kaiwabu yana veluga fa'ina hive'ove'o'ola-ma o badi buye'i wananauna. 
2TI.2.23	Kaliva tufoidi gaitoma-kawowo fa'ina tova moya'aina hiveve'alakwalakwakwa. Medema dewa kwavakwavana kadu fanifanina ada againe vekwageya tulina tulina gilakayemu. Ve'alakwalakwakwa una'otayabuyabuna. 
2TI.2.24	Fa'ina vekwageya Kaiwabu yana tofaisewa keke gidalubodani. Au gilubodana be o Kaiwabu yana tofaisewa kaliva moya'aidi unahinekalikaliyedi, unavehavehawaledi mahamahalina kadu una'atuvefa'iledi. 
2TI.2.25+2TI.2.26	Kadu badi hivekwageye kalivai-dina bona bikabikana againe unakivetuvetunudi. Badi nuwanuwa velemo'ena hikilowena-ma Setani yana dai againe givebe'udi-yo yana abavehimeya dibune himimiyami be yana nuwanuwa hi'idibumuhigena. Ka'i bona bikabikana againe unakivetuvetunudi, au Yaubada ka'i yadi nuwavilana ginaveledi be nuwanuwa velemo'ena nuwadi ginakifoleni-yo yadi nuwafani ginahavaina, ada Setani yana dai againe hinahobu.
2TI.3.2	Gavadi-yo tova vitana ginalakayemu? Kaliva taudiyaogaga hinanuwenuwedi, mani hina'ita'italuvadigena, taudiyao adi egana hinakikilakahina kadu hinaseselakalaka. Mali kaliva hinahawave'iyohoyohoyedi, hinadiyao tamadiyao bonadi keke hina'idibumuhigeni, mali kaliva yadi nuwakabubu fa'ina keke hinavesiuleyedi, kadu Yaubada keke ma'ita hinamatauseni. 
2TI.3.3	Medema tovai-nadi keke tamo hinekalikali hinaseyemauneni, veyao hinakilowe-mo'ena, hinaveyaveyaina, keke ma'ita taudiyao hinahawatadi. Au badi kaliva luluvehawalidiyao ada dewa hagihagina keke ma'ita nuwadi ginavaini. 
2TI.3.4	Kadu tobohiyadiyao nibaidiyao agaidiya hinahawavemogataledi, keke yadi wanuwanuwa tu hina'ihokohoko be tobohiyadiyao vita hinaveledi, ada nuwalaka adiga. Keke ma'ita Yaubada againe yadi nuwanuwa hinaseni, au taudiyao yadi vemwamwala againe hinanuwanuwa. 
2TI.3.5	Kebuladiya hinatafatafalolo tu gava ase'asediya Yaubada yana faiwala keke ma'ita hina'ayauneni. Badi kalivai-dina keke unavetobohiyanedi, au una'otayabuyabudi. 
2TI.3.6+2TI.3.7	Badi kalivai-dina tufoidi mali kaliva yadi manuweya hilukuluku-yo vevine u'udi keke ma yadi bonayafayafa againe hinuwanuwa'abiyedi. Badi vevine-dina yadi koyona moya'aina vaita vainuwana amine hi'ayaunena, ada tova be tova nuwanuwa ita'italuvadigana agaidiya hihawahawahegedi. Kadu tova moya'aina vehawala tulina tulina hivenovenogalena tu keke-mo'a Yaubada yana nuwanuwa velemo'ena fa'ina halamana hidavivaini. 
2TI.3.8	Tuwai-mo'ena kaliva adi'iselu adi egana Yanesi be Yamibelesi Idifita againe Mosese hivenibainena amine, meda badi galukahihiyedi-ma kalivai-dina Yaubada yana nuwanuwa velemo'ena hivenibainena. Au nuwadi gi'uyuyuna ada Yaubada ana vetumagana againe keke hidahawahegedi velemo'ena. 
2TI.3.9	Atu yadi nuwanuwa againe keke adifaiweya hinafaiwala-mo'a, fa'ina aimo yadi nuwanuwa kwavakwavana ma kaliva moya'aidi hina'itana, boi tuwai-mo'ena Yanesi be Yamibelesi agaidiya gilakayemu amine.
2TI.3.10	Siule natuku Timoti, iya keke badi amine o uhalamanena. Fa'ina yaku vehawala, yaku dewa, yaku inuba, yaku vetumagana, yaku atuvefa'ila, yaku nuwakabubu, yaku asevatu o u'ita-mo'ena. 
2TI.3.11	Kadu aku ve'umagigi kaliva nimadiya be yaku vedivediwe u'ita-hagihagiyena. Boi melala tohiye Anidiyoka Aikoniumi Lisidila agaidiya vita lakahina lakahi-mo'ena Keliso fa'ine kaliva nimadiya ganuhagana-ma o uhalamane-hagihagiyena. Vita lakahi-mo'ena nonogana Kaiwabu vita matatabuna agaidiya gilugolegoleku. 
2TI.3.12	E, ganagahe. Gaveyao moya'aidi nuwanuwadi Yesu Keliso againe hinamiyave'avina be Yaubada yana nuwanuwa amine hinahuluhuluva, medema vita kaliva nimadiya hinanuhagana. 
2TI.3.13	Atu badi kaliva koyodiyao kadu tove'alololo yadi koyona hinave'atutamo'aina be hinakoyo-mo'a. Taudiyao hinave'alololo kadu mali kaliva badi hinalololodi. 
2TI.3.14	Tu o'eni ma gava nuwanuwa gava nuwanuwa velemo'ena agaidiya usikulu be uvetumagana toyogina, vehawalai-nadi againe unaluluve'avina. Ime yami tovehawala uhalamanema. 
2TI.3.15	Kadu unanuwa-nunauyena higa aimo kabi'oniya uvebutu Yaubada bonana eto'etoladina ana halamana uvaivaina be ununauwena tova adamoya. Yaubada bonana againe halamana afaiweya uvaini-yo Yesu Keliso againe uvetumagana be a kibababala unuhagana. 
2TI.3.16	Yaubada bonana eto'etoladina ana gahegahe matatabuna Yaubada Alu'aluwana giyuvetunetunena. Gahe-nadi yana faisewa hidede amine. Nuwanuwa velemo'ena givehavehawaleda, yada koyona fa'ina gilulu'ageyeda, hagavila fa'ina gikivetuvetunuda, nuwanuwa tunutunugina fa'ina nuwada gikikifolena. 
2TI.3.17	Ada au hidede amine Yaubada ide yana kaliva gikidewedeweda be faisewa yamumuna tulina tulina adafaiweya kana'itave'avina.
2TI.4.2	A vehimeya hidede amine. Yaubada bonana unalulumamalena. Ka'i tova gilubodana o ka'i keke gidalubodani, au ai'adi unalulumamalena. Kaliva unakivetuvetunudi, unadakedakeyedi kadu unalulu'ageyedi. Atuvefa'ila kadu vehawala againe unahawahege-vagahi. 
2TI.4.3	Fa'ina tova gina'ela be againe kaliva vehawala tunutunugina hinakilowena. Au taudiyao yadi nuwanuwa hinamuliyena ada tovehawala fwayafwayadiyao tulidi tulidi hinaleledi be gava vehawala gava vehawala tagadi ginalubodana, medema hinavenogalena. 
2TI.4.4	Ada Yaubada yana nuwanuwa velemo'ena ana venogala hinakilowena be kaliva yadi nainaiya higa gahe-kawowo againe hinahawahegedi. 
2TI.4.5	Tu o'eni ma tova moya'aina unamidi toyogina, vita tulina tulina agaidiya una'atuvefa'ila, Venuwa'ata Yamumuna unalulumamalena be higa kaliva Yesu Keliso againe hinahawahegedi, au a vehimeya ana faisewa tulina tulina una'itave'avidi.
2TI.4.6	Tu iya'eku ma yaku tova a giyemu be gana'alika. Totafalolo oine higa yadi abahawahega Yaubada matane hihiwana be gimadu amine, meda tova kabisona kaliva alikeya hinahegeku-yo dayagiku ginamadu ada hida babi ganahegena. 
2TI.4.7	Iya Keliso yana tolugaviya yaku faisewa yamumuna againe ahe gafaiwala-mo'a. Tomadu yana ve'amadu giluyabuna amine, aku vehimeya matatabuna Kaiwabu giveleku-ma ahe galuyabuna. Keliso ana vetumagana againe ahe ga'idibumuhiga-mo'a. 
2TI.4.8	Hidede amine ga'atuvefa'ila, ada yaku dewa tunutunugina Yaubada matane fa'ina aku badau kikaiwabuna higa aku laufata yamumuna gikidewedewena be gidadauda. Aimo tova mulina Kaiwabu Bana Tovedewayauga kaliva sa'eyana sa'eyana agaideya ginalaufata tunutunugina amanadi ginayewa'ela ana toveya, mena aku laufata ginaveleku. Ada keke iya'ekugaga, au kadu gaveyao moya'aidi Kaiwabu againe hihawahegedi be yana yewa'ela fa'ina hilulauboda, medema buye adi laufata yamumuna ginaveledi.
2TI.4.9+2TI.4.10	Timoti, nuwanuwaku unamadu'ela, fa'ina tobohiyakweyao moya'aidi hinuyabuyabuku. Dimasi hida babi ana nuwanuwa nuwana givaina fa'ina, gikiloweku be ahe gina Tesalonaika againe. Bana Kelesekeni Galesiya ana fafali againe gina, ada bana Taitasi gina Dalimesiya ana fafali againe. 
2TI.4.11+2TI.4.12	Tikiko Efeso againe ga'iveninisena be gina. Bana Luke anakaibe iya buye amimiyami. Maki unavega'aulena be buye wana'ela, fa'ina bana yaku faiseweya anafaiweya ginavelugaku. 
2TI.4.13	Boi Talowasi melala gahegena againe aku aikeva vewabana Kafo againe gase-vagahina. Una'ela ana toveya una'aliyena, kadu yaku buki adi loi tu nuwanuwaku lakahina yaku buki vewabana yomuyomu kwalifidi againe hibubuna-ma buki-dina.
2TI.4.15	Bana yada laumamala givenibainena toyogina fa'ina, o'eni kadu tauni una'itave'avi bana againe.
2TI.4.16	Aku vedewayauga himidivebutu againe keke tamo hakwadi gidalugolegoleku. Au tobohiyakweyao moya'aidi hinuyabuyabuku. Nuwanuwaku Yaubada mena yadi koyona ginavenuwauluyena. 
2TI.4.17	Badi hinuyabuyabuku tu yada Kaiwabu lilikuya gimiya ada gifaiwalaveleku be yana Venuwa'ata Yamumuna ana nuwanuwa tulina tulina ga'awatalatalainena be badi keke miYuda tu yo'o tulidiyao kalivai-dina hinogalina. Ada au Kaiwabu vita lakahi-mo'ena againe gilugolegoleku. 
2TI.4.18	Ada Kaiwabu vita matatabuna agaidiya ginalugolegoleku ada iya lulukukuwaku lobameya ginavega'auleku be yana itave'avina againe ganamiyamiya-vagata. Bana ana egana kanakilakahina ada yana kikaiwabu ginaduva-vagata tova inaga inaga keke ana abalauyabu. Ehe hidedemi.
2TI.4.20	Bana Elasito Kolinita againe gimiya ada Talafimo gi'aulolo fa'ina Mailito againe ga'elayabuyabuna. 
2TI.4.21	Nuwanuwaku unagaluvaluva be aimo kwadudu ana tova keke ginavebutu tu una'ela. Yubulo, Fudenisi, Laino, Kelodiya kadu tovetumagana moya'aidi hilukafoiye. 
2TI.4.22	Kafoi natuku, Kaiwabu ginave'alune, ada omi tovetumagana moya'aimi ginanuwadogemi.
2TI.4.22	(Iya Folo bonaku.)
TIT.1.1	Yo siule natuku Taitasi. Iya Folo Yaubada ana agetoga kadu Yesu Keliso yana afositolo ya leta ga'etoladina. Yaubada mena faisewa fa'ina givegideku be higa badi Yaubada giluwafadi be yana yo'o agaidiya hiluku amanadi yadi vetumagana ganakivetubugina, kadu Yaubada yana nuwanuwa velemo'ena fa'ina nuwadi ganakifolefolena. Mena nuwanuwa velemo'ena hinahalamane-hagihagiyeni yo au Yaubada yana nuwanuwa amine hina'idewadewa. 
TIT.1.2	Ada ide Yaubada yana yo'ogaga yada vetumagana kadu yada halamana inubana au yawai-vagata yada wa'atuvefa'ila kalulubodena amanadi. Boi tuwai-lokalokana tova aimo keke gidave'inuba tu Yaubada giwonadabadaba be higa yawai-vagahida ginaveleda, ada Bana Yaubada keke-mo'a ginafwaya. 
TIT.1.3	Ada tova gilubodana againe yana venuwa'ata yawai-vagahida fa'ina yaku laumamaleya gihawavemogatalena. Ada Yaubada ada Tokibababala mena aku vehimeya giveleku, higa yana venuwa'ata ana laumamala gana'itave'avina.
TIT.1.5	Keke gavana fa'ina tu a vehimeya sa'eyana fa'ina Kelita againe ganuyabuyabu, higa ekelesiya ana faisewa againe gavadi aimo keke gidalubodani-ma o una'ihagihagiyedi, ada melala sa'eyana sa'eyana agaidiya tonagona unavegidedi be to'ekelesiya adi kivetuvetunu fa'ina unasedi iya tauku gavehimeye amine. 
TIT.1.6	Gilubodana be ekelesiya ana tonagona yana dewa yamumunaga kaliva matadiya ginamiyami, vavinena sa'eyanaga ginanagina kadu bana natuneyao yadi wavetumagana Keliso againe hinahawahegedi be keke tamo hakwadi anafaiweya ginahawavekoyoyedi hinagayo, “Wama matadi digadigagina” o “Wa'itadi badi tagadi kuluna.” 
TIT.1.7	Bana ekelesiya ana to'itave'avina kikaiwabuna ma Yaubada yana faisewa gi'itave'avina fa'ina, yana dewa yamumunaga kaliva matadiya ginamiyami. Keke tauna yana gaheselakalaka, keke tauna ginamadunuwakoyo, keke gufa laulaugina ana yu-fa'ila againe ginavekwavakwava, keke yana wa'agodadaga ayo ginamaduve'amunumunuga, keke mani ana italuvadiga fa'ina ginanuwanuwa. 
TIT.1.8	Au wakawaka adi ve'a ginamadu'itave'avina, gaitoma yamumunaga nuwana ginanunauyena, nuwanuwa tunutunugina nuwana gina'abi-mo'ena, yana huluva matatabuna yegayegana, Yaubada againe tauna gihawahege-mo'ena, koyona yana ela againe tauna ginahawatana. 
TIT.1.9	Kadu ana vehimeya sa'eyana ma Keliso yana venuwa'ata nuwa'abi'abina ginakidonena, venuwa'atai-nadi ime afositolo avehawala amine. Hidede amine vehawala tunutunugina againe kaliva anafaiweya ginalu'ageyedi, ada kadu badi Keliso yana venuwa'ata hivekwageyena-ma anafaiweya ginave'awa'ibodedi.
TIT.1.10	Fa'ina todibutoyoga moya'aidi himimiyami, yadi gahe-kawowo againe kaliva hinuwa'abiyedi. Ada badi miYuda tovetumagana Yaubada yana iya'iyaya wowodiya hitomogolohina-ma yo'oi-dina agaidiya tufoidi moya'aidi au hidedemi higahegahe-kawowo. 
TIT.1.11	Yadi gahe-kawowo unahawatana, fa'ina yadi vehawala nubalabalana againe kaliva moya'aidi adi unuma buye hikivefavefanidi ada mena kalivai-dina hibonayafeyafedi be higa yadi mani hinavaina. Mema nuwanuwa hawasebasebana. 
TIT.1.12	Boi kwanaKelita sa'eyana higa bona ana to'awatalatalaina sa'eyana tauna yana yo'o fa'idiya gigahe gigayo, “Badi miKelita ma tova moya'aina tofwaya, to'a-fa'ila, dibudibutoyogidiyao, kevakeva manimaninidiyao amine hikikivekoyo.” 
TIT.1.13+TIT.1.14	Mema gahe velemo'ena. Mena yadi dewa koyo-mo'ena fa'ina unadakeyedi toyogina be higa Keliso ana vetumagana againe hinanuwanuwa tunutunugina, ada miYuda yadi nainaiya higa gahe-kawowo keke hinamuliyeni kadu badi kaliva nuwanuwa velemo'ena hikilowena-ma yadi vehimeya keke hina'itavaini. 
TIT.1.15	Hai kaliva ase'asena yegayegana, medema yana nuwanuwa gaitoma moya'aina fa'ina au yegayegana. Atu hai kaliva ase'asena bwanebwanenena ada keke Yesu Keliso againe gidavetumagana, medema yana nuwanuwa au bwanebwanenena, fa'ina nuwana belona ada nuwafouna ana togahe gikoyo-mo'a. 
TIT.1.16	Badi kalivai-dina nuwadi belona ma kebuladiya higahegahe higayo, “Ime Yaubada ahalamanena.” Atu Yaubada ana halamana yadi dewa againe keke kada'itani. Au badi koyo-mo'ediyao Yaubada matane, adi egana vehimeya ana todibutoyoga ada dewa hagihagina sa'eyanaga keke adifata.
TIT.2.1	Siule natuku Taitasi, o'eni ma gavaimi vehawala tunutunugina gilubodana, medemi unavehavehawala. 
TIT.2.2	Badi kaliva lakahidiyao unavehawaledi be yadi huluva moya'aina fa'ina hinanuwanuwa-hagihagi, kadu hinanuwanuwa tunutunugina yo kaliva hinave'amohimohinedi, kadu yadi wanuwahuya taudiyao hinahawatadi. E, unavehawaledi vaita Keliso ana vetumagana be yadi hawahega be yadi atuvefa'ila againe hinanuwanuwa tunutunugina.
TIT.2.3	Meda anafaiweya vevine lakahidiyao unavehawaledi be gava dewa vevine mahamahalidiyao gilubodadi, medemi hinahuluhuluva tova moya'aina. Unagahedi be keke hinaveyaina, keke gufa laulaugina againe hinahawahegedi-yo gufai-nadi againe hinave'agetoga. Au dewa yamumuna ana vehawala againe hinahawahegedi. 
TIT.2.4+TIT.2.5	Badi naginagi ana ulaulatana adifaiweya hinakivetuvetunudi be higa moganediyao natudiyao fa'idiya hinahawahawahegedi, yadi wanuwahuya taudiyao hinahawatadi, keke kaliva agaidiya hinagakahikahidi, vevine yadi faisewa hina'ita'itave'avina, itanuwakabubu amine hinadewadewa, moganediyao hinawowomumuyedi be bonadi hina'abi'abina. Au hidede amine naginagi ana ulaulatana hinahuluva be keke tamo hakwadi gina'itadi-yo Yaubada bonana anafaiweya ginahawatagoni ginagayo, “Wa'itadi, badi Yaubada yana vevine nonogana yadi dewa koyona.”
TIT.2.6	Meda anafaiweya tubulakata unalu'ageyedi be koyona yana ela againe taudiyao hinahawatadi. 
TIT.2.7	O'eni ma ya havivila tulina tulina agaidiya unadewadewa yamumuna be badi hina'ita-yo meda gugai hagihagina againe hinamuliye. Ada uvehawaledi againe, nuwanuwa velemo'ena tu keke gahe-kawowo unayakayakahini kadu keke unagakahikahi. 
TIT.2.8	Au tova moya'aina bona velemo'ena amine unalulukahihi be keke tamo hakwadi anafaiweya ya gahe gina'awalaveni. Medede amine badi hivekwageyeda-ma keke tamo gavadi fa'ina adifaiweya hinahawavekoyoyeda, au hinave'amata.
TIT.2.10	Kadu keke hinakai'afu, au yadi dewa matatabuna againe yamumunaga hinaseyemaunena be yadi tovehimeya hinagahe hinagayo, “Aku agetoga kaliva dibudibumuhigidiyao, akufaiweya ganavetumaganedi.” Tove'agetoga au hidedemi hinahuluva be higa yadi havivila moya'aina agaidiya Yaubada ada Tokibababala bonana hinakivenuwavaivaina.
TIT.2.11	Dewa hagihagina unavehawaledi, fa'ina Yaubada yana nuwadoga gi'ivemogatalina higa Natuna gihobu'ela be ide tomiyababi moya'aida ginakibababaleda. 
TIT.2.12	Kadu ada kivetuvetunu Yaubada yana nuwadoga againe ka'itahalamanena, higa Yaubada ana venikohi kadu hida babi ana nuwanuwa ita'italuvadigana kanavekwaulaugena, ada hida tovai-nadi kanadewadewa yamumuna, koyona yana ela againe taudeyao kanahawatada, badi kaliva agaidiya kadu Bana Yaubada againe kana'igibagiba hagihagina. 
TIT.2.13	Kanadewadewa hagihagina tu yada Tokaiwabu-mo'a yana ivemogatala ana tova yada wavemwamwala kalulubodena. Medema tovai-nadi Yesu Keliso, yada Yaubada tu kadu ada Tokibababala, yana mahalina ve'akinamanamalina gina'ivemogatalina be kana'itana. 
TIT.2.14	Yesu Keliso ide fa'ideya Tauna gihawahegena be vehimeya moya'aina ana dibutoyoga agaidiya ginalugolegoleda. Gi'alika be ginakiveyeveyegada-yo Tauna yana yo'o kanamiyami be tova moya'aina nuwanuwada lakahina gugai yamumunaga kanafifaisewana.
TIT.3.2	Unakivetuvetunudi be keke tamo hakwadi hinaveyaineni, au nuwanuwa veyaveyaona kadu umaumana amine hinahuluhuluva ada kaliva moya'aidi hina'atu'atuvefa'iledi tova moya'aina.
TIT.3.4	Tuwaina medede amine kahuluhuluva koyona. Atu Yaubada ada Tokibababala yana nuwakabubu kadu yana nuwanuwa hawahawahegana gi'ivemogatalina ana toveya, Bana'e gikibababaleda. 
TIT.3.5	Keke taudeyao yada igibagiba fa'ina gidakibababaleda. Au Tauna yana hinekalikali fa'ina gikibababaleda. Gavaimi gikibababaleda? Alu'aluwa Mahalina givetowada-yo yawaida ivaguna giveleda be yada nuwanuwa matatabuna gikive'ivaguna. 
TIT.3.6	Ide ada Tokibababala Yesu Keliso yana kaliva yana vevine fa'ina, Yaubada Alu'aluwa Mahalina ide agaideya gihawahegena gihawahege-mo'ena. 
TIT.3.7	Yaubada Alu'aluwa Mahalina ide agaideya gihawahegena be higa yana nuwadoga againe ide giseda yegayegadeyao Bana Yaubada matane, ada kadu ide Bana natuneyao ada du'u higa yawai-vagahida kanuhagana. Ada hidedemi kalulauboda. 
TIT.3.8	Mena gahe-nadi ma au gahe velemo'ena ada ide adafaiweya kanavetumaganena.
TIT.3.8	Natuku, nuwanuwaku mena nuwanuwai-dina fa'ina unagahedonedi be higa badi Yaubada againe hivetumagana-ma gugai yamumuna tulina tulina agaidiya hinahawahege-mo'edi. Kadu mena nuwanuwai-dina au hagihagi-mo'ena ada medema againe kaliva adi ihagihagi giyemuyemu. 
TIT.3.9	Atu gaveyao kwavakwavadiyao amine hinave'alakwalakwakwa, ada kaliva tulina tulina bwanenediyao adi egana ana loi fa'ina hive'agahegahe, ada vehimeya tulina tulina Mosese yana buki-vehimeya againe gidadauda-ma fa'ine buye hivekwavekwageya o hive'adabwadabwa, medema iyohoyoho mema gahe-kawowo, ada medema agaidiya kaliva adi ihagihagi keke gidayemuyemu. Fa'ina mena vekwageyai-dina againe keke unahawahege au una'otayabuyabuna. 
TIT.3.10	Hai kaliva yana vehawala againe Keliso yana yo'o gidakadakadi, medema tova sa'eyana o ka'i luhei unakivetuvetununa. Ka'i keke ginavenogala, au unakilowena. 
TIT.3.11	Ahe uhalamanena bana kalivai-nadi nuwana nubalabalana kadu Yaubada againe gikoyo-mo'a. Bana tauna yana koyona gihalamanena tu au ai'adi koyona gififaisewana.
TIT.3.13	Unahawahege be vehimeya ana tonuwahuya ana egana Senasi kadu Afolosi unavelugadi be yadina fa'ina gavadi gavadi nuwanuwadi amine, unaveledi. 
TIT.3.14	Nuwanuwaku yada to'ekelesiya halamana hinavaina be gugai yamumuna tulina tulina agaidiya hinahawahege-mo'edi be higa tamo gavadi againe adifaiweya badi koyokoyo hinavelugadi. Hina'idibumuhiga, au keke hinamiya-kawokawowo.
TIT.3.15	Tu, kaliva moya'aidi iya buye amimiyami-ma yadi nuwakabubu againiya. Badi ime buye Yesu Keliso ana vetumagana againe kavetobohiyana-ma yama lukafoi badi agaidiya. Yaubada yana nuwadogeya moya'aimi wanamiyami.
TIT.3.15	(Iya Folo bonaku.)
PHM.1.1	Yo siule tobohiyanuwaku Filimoni, o'eni Yesu Keliso yana tofaisewa anafaiweya kadu iya'eku. Iya Folo deliya hiseku be Yesu Keliso fa'ina yogoyogoniku gamimiyami amanadi ya leta ga'etoladina be una'itana. Iya Folo kadu tobohiyada Timoti yama lusiule againiya. 
PHM.1.2	Kadu nouda Afiya be natuda Akifo bana ama nimavelu Keliso fa'ine ime buye alulugaviya amanadi, be kadu tovetumagana ami yo'o yami manuweya hivagavaga'auta-ma yama lusiule badi agaidiya. 
PHM.1.3	Yaubada Tamada kadu Kaiwabu Yesu Keliso hinanuwadogemi kadu ase'asemi hinakiveniwalovina.
PHM.1.5	Valeya ganogalina fa'ina Yaubada againe gavesivesiule, higa Yaubada yana kaliva yana vevine mahamahalidiyao moya'aidi fa'idiya uhawahawahege-mo'e kadu Kaiwabu Yesu againe uvetuvetumagana-mo'a. 
PHM.1.6	Iya gave'o'ola be Keliso ana vetumagana againe o'eni ime buye kavetobohiyana-yo gaitoma moya'aidi yamumudi Keliso againe hiyemuyemu-ma unahalamane-hagihagiyedi. 
PHM.1.7	Tobohiyaku, ya hawahega againe Yaubada yana yo'ogaga adi ayauna ukivehavehagina fa'ina, mena ya hawahega againe kadu iya aku ayauna ukivehavehagina be gavemwamwala lakahina.
PHM.1.8+PHM.1.9	Keke gavana fa'ina tu o kaliva hawahawahegani fa'ina, hawahega amine ganave'o'ole. Keliso aku vehimeya giveleku fa'ina, iya akufaiweya vehimeya amine ganavehimeye be gaitoma sa'eyana unagana. Atu keke vehimeya au hawahega amine ganave'o'ole, iya Folo gavesilakahi ada adamoya deliya hiseku-yo iya Yesu Keliso fa'ine yogoyogoniku gamimiyami amanadi. 
PHM.1.10	Natuku Onesimo fa'ine gave'o'ole. Deliya gamiyami tu Keliso ana vetumagana againe gahawavenatunena. 
PHM.1.11	Tuwaina bana'e a agetoga ma keke-mo'a againiya gida'igibagiba hagihagina, tu tova adamoya nuwana gi'avilani-yo anafaiweya o ginaveluga kadu iya ginavelugaku.
PHM.1.12	Au againiya gaveyewana bana natu'ase'aseku amanadi. 
PHM.1.13	Nuwanuwaku ma higa vaita gadahawatana be gidabwa'uliku, ada Venuwa'ata Yamumuna fa'ine be deliya gamimiyami againe gidavelugaku vaita o loseyani amine. 
PHM.1.14	Atu auwe keke ganahawatani fa'ina nuwanuwaku nagona ya nuwanuwa bana fa'ine ganahalamanena, ada ka'i o unanuwakabubuyeku digo, nuwanuwaku tauni ya nuwanuwa amine unahawahegena, keke luya'aya'ala fa'ina. 
PHM.1.15	Ka'iwa, ka'i bana Onesimo ginuyabuyabu-yo tova kabisona gimiyavehaile be higa ginayewana againiya ginamiya-vagata. 
PHM.1.16	Againiya ginayewana keke vaita agetogagaga amine. Au yana miya agetoga yadi miya ginatubuhegena, higa adamoya bana tobohiyanuwada. Iya nuwanuwaku lakahina bana'e, tu o'eni ma ya nuwanuwa bana againe gavatubuga! Bana a agetoga kadu'e o taini Kaiwabu yana yo'o agaidiya.
PHM.1.17	Medema fa'ina ka'i velemo'ena o mataniya kavetobohiyana, au ya wavemwamwala unavega'aulena vaita iya udavega'auleku amine. 
PHM.1.18	Gavadi gavadi yana koyona o ka'i ana buki againiya medema unavenuwa'ataku be iya ganalaufata. 
PHM.1.19	Iya Folo tauku nimakuya hidede amine ga'etoladina higa iya tauku matatabuna ganafatana. Atu ka'i nuwa ginunauyena higa yaku kivetuvetunu againe yawai ivaguna unuhagana fa'ina vaita iya agaikuya o udabuki be unalaufata. 
PHM.1.20	Siule tobohiyaku, Kaiwabu Yesu fa'ina yaku ve'o'ola amine udanuwakabubuyeku. Ide Keliso yana kaliva fa'ina, udanuwakabubuyeku-yo aku ayauna udakivehavehagina. 
PHM.1.21	Yaku nuwanuwa hidemi ya leta againe ga'etoladina ada gavetumagane higa wona velemona bonaku wana'abina, e gavaimi unaga ma yaku ve'o'ola ginatubuhegena.
PHM.1.24	Kadu badi Keliso yana tofaisewa anafaiweya iya'eku ma yadi lukafoi, Maki Alisitako Dimasi Luke. 
PHM.1.25	Ada iya gave'o'olemi be Kaiwabu Yesu Keliso yana nuwadoga alu'aluwamiya wana'ayaunena.
PHM.1.25	(Iya Folo bonaku.)
HEB.1.1	Tova tuwai-mo'ena Yaubada yana nuwanuwa ana tufo ana tufo amine ide miIsileli bwanenedeyao agaidiya givehavehawaledi. Tova sa'eyana eda sa'eyana amine yana nuwanuwa gihawavemogatalena, kadu tova sa'eyana yana nuwanuwa ana hawavemogatala kadu eda tulina amine giseyemaunena. Ada yana nuwanuwa badi bonana ana to'awatalatalaina agaidiya gihawavemogatalena be bwanenedeyao agaidiya hi'awatalatalainena. 
HEB.1.2	E, tova tuwai-mo'ena Yaubada bonana ana to'awatalatalaina awadiya gigahe, tu tova adamoya higa hida tova havahavaina againe yana nuwanuwa Natuna awane ide tovetumagana agaideya gihawavemogatalena. Boi tuwai-lokalokana Yaubada yana nuwanuwa Natuna givelena be gaitoma matatabudi babiya kadu lobameya gibubudi. Ada kadu boi tuwai-lokalokana Yaubada Natuna givegidena be gaitoma moya'aidi ginavehimeye-'owodi fa'ina. 
HEB.1.3	Kauwana yana mahalina kelasi againe kakivilavilana be give'akinamanamalena amine, Bana Yaubada Natuna Yaubada yana mahalina ve'akinamanamalina gi'i'iveyemaunina. Ada Yaubada ana ita'ita amine meda anafaiweya Natuna ana ita'ita, au anunudi sa'eyana. Ada Yaubada Natuna gaitoma moya'aidi lobameya kadu babiya bonana fifiwalana againe gisedonedi be yana vehimeya againe givefota-vagahidi kadu gi'ita'itave'avidi. Bana'e yada koyona ana aba'aiyawela ana eda Tauna gifaisewani-yo lobameya gilaka, Yaubada Tokaiwabu-mo'a i'atagine givetoga. E, abavetoga kikaiwabuna Yaubada i'atagine givetoga be higa abavehimeya lakahina givaina. 
HEB.1.4	Yaubada i'atagine givetoga-yo badi lobama ana tovenuwa'ata moya'aidi gikaiwabuhegedi. Lobama ana tovenuwa'ata adi egana lakahina tu Yaubada egana kikaiwabu-mo'ena Natuna givelena. Fa'ina Natuna ana egana tovenuwa'ata adi egana gikaiwabuhegena amine, Bana Tauna gikaiwabuhegedi.
HEB.1.5	O'eni Natuku.
HEB.1.5	Adamoya gahawavenatune.
HEB.1.5	Kadu gahe sa'eyana buki-nadi againe Natuna fa'ine gilukahihi gigayo,
HEB.1.5	Iya Bana Tamana,
HEB.1.5	Kadu Bana Iya Natuku.
HEB.1.5	Mena gahe ma keke lobama ana tovenuwa'ata sa'eyana againe gidagahe, keke-mo'a. Bana Natuna anakaibe fa'ine hidede amine gigahe. 
HEB.1.6	Ada Natuna anakaibe'u-mo'a babiya ginaseyemaunena ana toveya, yana hobu'ela fa'ina buki-nadi againe gigahe gigayo,
HEB.1.6	Omi lobama ana tovenuwa'ata
HEB.1.6	ami yo'o moya'aimi wanahawadavadavana.
HEB.1.6	Au hidede amine Yesu gikaiwabuhegedi. 
HEB.1.7	Tu badi lobama ana tovenuwa'ata au kikaiwabudiyao ma kahalamanena fa'ina Veyao Tuwaina ana buki gigaheyedi gigayo,
HEB.1.7	Yaubada yana tovenuwa'ata givehimeyedi
HEB.1.7	be bolimana ana ita'ita amine hivenuya.
HEB.1.7	Kadu yana tofaisewa lobameya givehimeyedi
HEB.1.7	be ai noya'aina ana ita'ita amine hivenuya.
HEB.1.8+HEB.1.9	O'eni Yaubada. Ya didiga'u'u kikaiwabuna,
HEB.1.8+HEB.1.9	keke ginahavaini, au ginaduva-vagata.
HEB.1.8+HEB.1.9	Ya yo'o agaidiya uvehivehimeya,
HEB.1.8+HEB.1.9	E, uvehivehimeya tunutunugi-vagahina.
HEB.1.8+HEB.1.9	O nuwanuwa lakahina dewa tunutunugina,
HEB.1.8+HEB.1.9	Keke nuwanuwa dewa koyona, keke-mo'a.
HEB.1.8+HEB.1.9	Hidedemi unuwanuwa fa'ina
HEB.1.8+HEB.1.9	Iya Yaubada, higa ya Yaubada,
HEB.1.8+HEB.1.9	a egana gakilakahi-mo'ena,
HEB.1.8+HEB.1.9	bunama ana egana vemwamwala
HEB.1.8+HEB.1.9	againe gabunami be higa unavemwamwala-mo'a.
HEB.1.8+HEB.1.9	E, tobohiyamomo adi waegana hivemwamwala,
HEB.1.8+HEB.1.9	atu O'eni ma uvemwamwala-mo'a.
HEB.1.10	Ho Kaiwabu, boi tuwai-lokalokana
HEB.1.10	babi ana abave'inuba againe
HEB.1.10	ya nuwanuwa amine babi ububuna
HEB.1.10	kadu lobama ana aibubuna O nima.
HEB.1.11+HEB.1.12	Aimo lobama kadu babi hinayawowola,
HEB.1.11+HEB.1.12	Tu O'eni umiyamiya-vagata.
HEB.1.11+HEB.1.12	Kaleko ginadauda tu ginakoyo-mo'a amine
HEB.1.11+HEB.1.12	lobama kadu babi aimo ginakoyo.
HEB.1.11+HEB.1.12	Lifi tuwaina gikoyo-mo'a ma
HEB.1.11+HEB.1.12	ka'uwana be kahegena amine,
HEB.1.11+HEB.1.12	hida lobama kadu babi aimo yogo amine unahegedi
HEB.1.11+HEB.1.12	be lobama babi adi ita tulina unaseyemaunedi.
HEB.1.11+HEB.1.12	Atu O'eni ma a ita'ita keke tulina ginalakayemu.
HEB.1.11+HEB.1.12	Fa'ina tuwai-mo'e umiyamiya-vagata amine,
HEB.1.11+HEB.1.12	meda anafaiweya tova mulina unamiyamiya-vagata.
HEB.1.11+HEB.1.12	Yawaini ana aituha keke, keke-mo'a.
HEB.1.13	Nima i'atagikuya unahiyoto. O unamiyami
HEB.1.13	tu nibaimomo ageyafayafaniya ganasedi.
HEB.1.13	Hidemi gigahe tu keke lobama ana tovenuwa'ata sa'eyana againe hidede amine gidagahe. Au Bana Natuna anakaibe againe hidede amine gigahe. 
HEB.1.14	Yaubada Natuna au kikaiwabu-mo'ena tu lobama ana tovenuwa'ata ma adi egana tofaisewa. Yaubada fa'ina hififaisewa. Badi keke wawowodi, au alu'aluwadiga tu Yaubada gi'iveninisedi be badi kaliva Yaubada ginakibababaledi-ma hinavelugadi.
HEB.2.1	Yaubada yana nuwanuwa Natuna awane gihawavemogatalena fa'ina, Yaubada bonana kanogalina-ma nuwadeya kanasena be kanakidonena. Hidede amine kanakidonena be bolimana waka ma'inuwana ma'inuwana gi'alu'alugena amine, Bana bonana keke nuwada ma'inuwana ma'inuwana ginaulu'ulu. 
HEB.2.2	Boi tuwai-mo'ena Yaubada yana vehimeya lobama ana tovenuwa'ata awadiya kaliva lakahina ana egana Mosese givelena. Tovenuwa'ata awadiya gilakayemu ada au gahe velemo'ena ma kahalamanena, ada hai kaliva mena vehimeyai-nadi giyawelina o ka'i gikilowena, medema yana dewa fatana higa matahiwadi ginuhagana. 
HEB.2.3	Atu tova adamoya keke lobama ana tovenuwa'ata au Kaiwabu Yesu kibababala ana eda givehawaleda. Mena kibababala ma gaitoma lakahina. Ka'i Kaiwabu yana gahe kibababala fa'ina kanaluhegehegena digo, keke adafaiweya yada dewa ana laufata kana'oseni, keke-mo'a. Bana Kaiwabu Yesu kibababala ana eda fa'ina gimidivehawala, ada muliya badi yana vehawala hinogalina-ma yana gahe hi'alakakilina. 
HEB.2.4	Ada keke badi tomadunogalagaga hida'alakakila, au kadu Yaubada Tauna mena gahe kibababala fa'ina au velemo'ena giseyemaunena. Fa'ina Bana'e nimana ana iya'iyaya giseyemaunedi, ada abaveyaulowoga kadu aituha fifiwalana tulina tulina gifaisewadi. Meda anafaiweya Tauna yana nuwanuwa amine Alu'aluwa Mahalina yana abavetala, higa faiwala tulina tulina tovetumagana agaideya gifolakena be kanahalamanena yana kibababala au velemo'ena.
HEB.2.5	Keke gavana fa'ina tu kaliva yada miyami aimo aituha mulina ginalakayemu againe fa'ina galulukahihi. Yada miyami mena aituheya fa'ina Yaubada keke lobama ana tovenuwa'ata agaidiya gidagahe gidagayo, “Kaliva yadi miyami aimo aituha mulina ginalakayemu againe omi wanavehimeyena.” 
HEB.2.6	Lobama ana tovenuwa'ata badi keke gidasedi tovehimeya aimo aituha mulina fa'ina, tu Veyao Tuwaina ana bukiya gahe sa'eyana gidadauda higa vaita kaliva sa'eyana Yaubada againe gidagahe gidagayo,
HEB.2.6	Ime tomiyababi au kabisomeyao.
HEB.2.6	Kabisomeyao tu gavadi-yo unuwa-nunauyema?
HEB.2.6	Ime kaliva ama egana keke lakahina
HEB.2.6	tu tova moya'aina uhinehinekalikaliyema.
HEB.2.7+HEB.2.8	Lobama ana tovenuwa'ata kikaiwabudiyao
HEB.2.7+HEB.2.8	amine ime kaliva kadu kikaiwabumeyao.
HEB.2.7+HEB.2.8	Atu badi yadi kaiwabu wai ginagona,
HEB.2.7+HEB.2.8	ime yama kaiwabu ma'ita wai gimulina.
HEB.2.7+HEB.2.8	E, ime kaliva ama egana lakahina usena,
HEB.2.7+HEB.2.8	kadu yama kaiwabu lakahina uvelema.
HEB.2.7+HEB.2.8	Ada ime agaimeya ugahe ugayo,
HEB.2.7+HEB.2.8	Gaitoma moya'aidi wanavehimeyedi.
HEB.2.7+HEB.2.8	Au hidedemi Veyao Tuwaina ana buki gigahe. Ada keke vaita gidagahe ide kaliva gaitoma tufona kadavehimeyeni. Au gigahe vaita gaitoma moya'aina kanavehimeyena. Atu tova adamoya keke gaitoma moya'aina agevavadeya kada'itani. 
HEB.2.9	Keke gaitoma moya'aina agevavadeya kada'itani, tu kaliva sa'eyana higa Yesu ka'ita'itana. Yesu kaliva kikaiwabu-mo'ena, lobama ana tovenuwa'ata gikaiwabuhegedi tu Yaubada yana vehimeya againe gihobu'ela be yana kaiwabu ma'ita giyewa, ada tova kali'uhona lobama ana tovenuwa'ata ma'ita hikaiwabuhegena. Yesu yana kaiwabu au hidede amine giyewa be higa Yaubada yana nuwadoga againe ide kaliva moya'aida fa'ideya gina'alika. Ada alika ana aulolo golagolana ginuhagana fa'ina, Yaubada kikaiwabu lakahina givelena kadu ana egana gikilakahi-mo'ena. Ada au tova adamoya ide Yesu yana wakaiwabu lakahina ka'ita'itana.
HEB.2.11	Yesu ase'aseda gikola-yo gisevehaileda. Bana tosevehaila kadu ide gisevehaileda amanadi Tamada au sa'eyana. Bana'e ma Yaubada Natuna kikaiwabu-mo'ena nonogana ide gihawavetobohiyaneda, fa'ina Yaubada yana yo'ogaga agaidiya kaluku-yo Tamada au sa'eyana. 
HEB.2.12	E, yana gahe Veyao Tuwaina ana bukiya gidadauda gigayo,
HEB.2.12	A egana kaikweyao agaidiya
HEB.2.12	ganahawavemogatalena be O hinahalamane.
HEB.2.12	Tovetumagana adi yo'o hinafadiya
HEB.2.12	O ganakweli-davadava.
HEB.2.13	Iya tauku Yaubada againe ganavetumagana.
HEB.2.13	Kadu gahe sa'eyana gigayo,
HEB.2.13	We'a Yaubada natuneyao giveleku-ma
HEB.2.13	iya badi buye amimiyami.
HEB.2.13	Yesu ide buye kavetobohiyana ma ana gahegahe Veyao Tuwaina ana buki againe au hidede amine.
HEB.2.15	Kaliva vevine moya'aidi alika fa'ina himatamatauta, higa vaita alika ana matauta gidayogodi. Yesu gi'alika be Setani yana faiwala ginayawelina, ada gaveyao moya'aidi alika fa'ina tova moya'aina himatamatauta, medema ginakiyaudi be yadi matauta ginahavaina. 
HEB.2.16	Yesu keke lobama ana tovenuwa'ata adi nuya gida'oseni be ginavelugadi fa'ina, keke. Ide kaliva Abelahamo bwaneneneyao ada nuya gi'osena be ginavelugada fa'ina. 
HEB.2.17	Ide taineyao ginavelugada fa'ina, gilubodana be kaliva ada nuya gida'osena ada ide babiya kamimiyami amine Bana gidamiyami be higa vaita abaveyao ana tofaisewa kikaiwabuna ide fa'ideya ginafaisewa. Ide ada ayauna moya'aina gi'ayaunena fa'ina, faisewai-nadi Bana anafaiweya gina'abi-hagihagiyena, kadu yana faisewa againe ginahinekalikaliyeda. Tova moya'aina Yaubada matane veyao ana eda againe ginagonagoyeda be higa Bana Yaubada buye kanaveyao fa'ina. E, Bana ide taineyao amine givekaliva fa'ina, anafaiweya yada koyona ana laufata giyawelini-yo Yaubada yana ila'a agaideya gihavaina. 
HEB.2.18	Setani Yesu gi'aladibidibiyena againe aladibidibi ana faiwala kadu ana aulolo gi'ayaunena. Mena aladibidibi ana vita moya'aina gi'ayaunena tu gifaiwalahegehegena fa'ina, aladibidibi ide agaideya ginalakayemu ana toveya, Bana anafaiweya ginavelugada.
HEB.3.2	Yesu mena faisewai-nadi fa'ina Yaubada givegidena-ma gibonabona'abiyena. E, tuwai-mo'ena Mosese Yaubada yana yo'o hinafadiya gi'idibumuhiga amine, meda anafaiweya tova moya'aina Yesu gi'idibumuhiga be Yaubada bonana matatabuna gi'abina. 
HEB.3.3	Wa'ita, manuwa vewaga ana ita kaliva hinadavana tu manuwai-nadi ana to'aiyogona hinadava-mo'ena. Meda anafaiweya Mosese bana vaita Yaubada yana manuwa ana yowana amine ma kadavana, tu Yesu Tauna Yaubada yana manuwa ana to'aiyogona, higa yana yo'ogaga adi to'ihagihagi, kadava-mo'ena. Bana Mosese kikaiwabuna tu Bana Yesu kikaiwabu-mo'ena. 
HEB.3.4	Manuwa sa'eyana sa'eyana keke tauna gidamidi, au kaliva hikivemididina. Meda anafaiweya Yaubada yana manuwa higa yana yo'o keke taudiyao hidatubuyemu, au Yaubada yana vehimeya againe hitubuyemu fa'ina Bana gaitoma moya'aidi inubadi. 
HEB.3.5	Bana Mosese ma Yaubada ana agetoga, ada yana yo'o matatabudi hinafadiya bana bonabona'abina be gavaimi Yaubada yana nuwanuwa aimo tova mulina ginagaheyena, medema fa'ina gi'awatalatalaina. 
HEB.3.6	Tu Bana Yesu ma keke Yaubada ana agetoga au Natuna, ada Bana bonabona'abina be Yaubada yana manuwa higa yana yo'ogaga agaidiya givehivehimeya. Ada ide Yaubada yana yo'ogaga. Ka'i yada wa'asevatu kana'atuvefa'ila be gavadi aimo Yaubada ide fa'ideya ginagani-ma yada wavemwamwala kanalubode-mo'ena amine o, ide velemo'ena Yaubada yana yo'ogaga kamimiyami.
HEB.3.7+HEB.3.8	Boi tuwai-mo'ena bwanenemiyao
HEB.3.7+HEB.3.8	babigaga againe hinunudadana ana toveya,
HEB.3.7+HEB.3.8	badi tagadi hi'ivekuluna be
HEB.3.7+HEB.3.8	Iya yadi Yaubada hivekwaulaugeku.
HEB.3.7+HEB.3.8	Kadu yaku atuvefa'ila higaluvaluvana.
HEB.3.7+HEB.3.8	Tu omi'iyao ma ka'i tova adamoya
HEB.3.7+HEB.3.8	bonaku wananogalina o,
HEB.3.7+HEB.3.8	keke bwanenemiyao amine tagami
HEB.3.7+HEB.3.8	wana'ivekuluni, au bonaku wanavenogalena.
HEB.3.9	Mene babigaga againe badi bwanenemiyao
HEB.3.9	yaku gugai malamala foti agaidiya hi'ita'itana.
HEB.3.9	Mena yaku gugai fifiwalana hi'ita'itana,
HEB.3.9	tu tova moya'aina yaku atuvefa'ila
HEB.3.9	yadi dewa koyona againe higagaluvaluvana,
HEB.3.9	ada bonaku keke hidavenogaleni.
HEB.3.10	Hidede amine hivekwaulaugeku fa'ina,
HEB.3.10	badi kalivai-dina agaidiya ganuwakoyo.
HEB.3.10	Badi fa'idiya gagahe gagayo,
HEB.3.10	Tova moya'aina tagadi kuluna
HEB.3.10	be eda tunutunugina hihegehegena
HEB.3.10	ada yaku nuwanuwa hifanifaniyena.
HEB.3.11	ada gawonadabadaba gagayo,
HEB.3.11	Abaga fa'idiya gahawahegena-ma keke againe
HEB.3.11	hinaluku be agaikuya hinaveyawai, keke-mo'a.
HEB.3.11	Au hidede amine Yaubada yana buki againe miIsileli fa'idiya gigahe.
HEB.3.12	Tobohiyakweyao, tuwai-mo'ena bwanenemiyao tagadi kuluna keke Yaubada yana abaveyawai againe hidaluku, fa'ina taumiyao wana'itave'avimi be keke tamo hakwadi agaimiya nuwanuwa koyona ase'asene ginadauda-yo yana vetumagana ginahegeni-yo Yaubada Tomiya-vagata ginavekwaulaugeni. 
HEB.3.13	Yaubada ide kaliva agaideya tova gihawahegena be againe bonana kanavenogalena. Tovai-nadi givewagana tova adamoya, ada tovai-nadi aimo gidadauda againe, tova tova buye wanave'akivetuvetunu be yami vetumagana againe wanafaiwala ada keke tamo hakwadi agaimiya dewa koyona nuwana ginavaini-yo tagana ginakulukulu. 
HEB.3.14	Boi tuwaina kavebutu Yesu againe kavetumagana. Ka'i yada vetumagana kanakive'avina, kana'atuvefa'ila kananunauwena yawaida ana aituheya, au ide velemo'ena Keliso buye kavetobohiyana. 
HEB.3.15	Mena Yaubada yana gahe sa'eyana ahe gayakahina-ma kadu kana'itanuwenuwena, gigayo,
HEB.3.15	Boi tuwai-mo'ena bwanenemiyao tagadi hi'ivekuluna
HEB.3.15	be Iya yadi Yaubada hivekwaulaugeku.
HEB.3.15	Tu omi'iyao ma ka'i tova adamoya
HEB.3.15	bonaku wananogalina o,
HEB.3.15	keke bwanenemiyao amine tagami
HEB.3.15	wana'ivekuluni, au bonaku wanavenogalena.
HEB.3.17	Kadu gaveyao agaidiya Yaubada ginuwanuwakoyo malamala foti agaidiya? Au badi dewa koyona hififaisewani-yo hi'alika be luludi babigaga againe gi'iyauyaulena-ma kalivai-dina. 
HEB.3.18	Ada kadu gaveyao fa'idiya Yaubada giwonadabadaba gigayo, Abaga badi fa'idiya gahawahegena-ma keke againe hinaluku be Iya agaikuya hinaveyawai, keke-mo'a? Au badi bonana keke hidavenogaleni-ma agaidiya hidede amine gigahe. 
HEB.3.19	Badi yadi dewa koyona againe halamana kavaina. Keke Yaubada hidavetumaganeni fa'ina, abaga Yaubada yadi abaveyawai fa'ina gikidewedewena-ma againe keke adifaiweya hidaluku.
HEB.4.1	Boi tuwai-mo'ena Yaubada giwonadabadaba gigayo, “Yaku abageya wanaluku be Iya agaikuya wanaveyawai.” Badi bwanenedeyao ma yadi abaveyawai Yaubada gikidewedewena-ma againe keke hidaluku. Atu mena wonadabadaba veyawai fa'ina aimo gidadauda, fa'ina ide yada wamatauta kana'itave'avida be aimo keke tamo hakwadi agaimiya Yaubada ginagaheni ginagayo, “O keke unaluku be Iya agaikuya unaveyawai, fa'ina keke afata.” 
HEB.4.2	Wananuwanuwa Yaubada yana Venuwa'ata Yamumuna badi bwanenedeyao miIsileli hinogalina amine, kadu ide kanogalina. Badi venuwa'atai-nadi hinogalina tu hinogali-kawokawowona, au keke hidavetumaganeni fa'ina keke adi leme hidanuhagani. 
HEB.4.3	Atu ide gaveyao Yesu kavetumaganena, medema veyawai ana eda amine kananauna be Yaubada againe kanaveyawai. Badi keke hidavetumaganeni-ma fa'idiya Veyao Tuwaina ana buki againe gigahe gigayo,
HEB.4.3	Iya ganuwakoyo lakahina fa'ina gawonadabadaba gagayo,
HEB.4.3	Abaga badi fa'idiya gahawahegena keke againe hinaluku
HEB.4.3	be agaikuya hinaveyawai, keke-mo'a.
HEB.4.3	Hidedemi Yaubada gigahe tu boi tuwai-mo'ena veyawai ana vehimeya gisena, higa vaita Bana yana kaliva buye hinaveyawai. Fa'ina Bana babi gibubuna ada gaitoma moya'aina ana aibubuna givehavaini-yo Tauna giveyawai. 
HEB.4.4	E, hai buki-nadi againe aiyeta anaveseveni fa'ina gigahe gigayo,
HEB.4.4	Yaubada yana aibubuna moya'aina giluyabuni-yo
HEB.4.4	aiyeta anaveseveni againe giveyawai.
HEB.4.5	Kadu yana gahe ahe gayakahina-ma amine gigayo, “Keke Iya agaikuya hinaluku hinaveyawai.”
HEB.4.6	Hidede amine gigahe ada badi tuwai-mo'ena Yaubada yana Venuwa'ata Yamumuna hinogalina-ma yadi abaveyawai againe keke hidaluku be Yaubada buye hidaveyawai. Keke bonana hidavenogaleni fa'ina keke hidaluku. Atu Yaubada abaveyawai gikidewedewena fa'ina, kaliva tufoida aimo kanaluku be Yaubada buye kanaveyawai. 
HEB.4.7	Yaubada nuwanuwana kaliva hinaluku fa'ina tova velugana gisena, ada tovai-nadi givewagana tova adamoya. Malamala a gavaiyehi kaliva hihege tu Yaubada Devida awane gigahe gigayo,
HEB.4.7	Ka'i tova adamoya Yaubada bonana wananogalina o
HEB.4.7	keke tagami wana'ivekuluni, au bonana wanavenogalena.
HEB.4.8	Tuwai-mo'ena Devida keke gidatubuyemu ana toveya, bana Yosuwa miIsileli ginagoyedi be higa vaita abaga Yaubada yadi abaveyawai fa'ina gikidewedewena-ma againe gidavega'auledi. Ka'i Yosuwa gidavega'auledi be Yaubada buye velemo'ena hidaveyawai digo, keke muliya Devida yana toveya Yaubada veyawai ana tova velugana fa'ina gidalukahihi. 
HEB.4.9	Atu tova velugana muliya giyakahina fa'ina, kahalamanena ide Yaubada yana yo'ogaga yada veyawai aimo gidadauda. Yaubada aiyeta anaveseveni againe giveyawai amine, meda anafaiweya kadu ide yada veyawai kananuhagana. 
HEB.4.10	Hai kaliva Yaubada againe ginaluku be ginaveyawai, medema yana faisewa ginasena be ginaveyawai Yaubada yana faisewa giseni tu giveyawai amine. 
HEB.4.11	Yaubada yada abaveyawai gikidewedewena fa'ina, kanahawahegeda kanavedivediwe be Yaubada againe kanaluku Bana buye kanaveyawai. Keke bwanenedeyao amine kanadibutoyoga-yo kanabe'u, ada hidema fa'ina keke kanaluku.
HEB.4.13	Keke tamo gavadi Yaubada againe adafaiweya kanasevauyeni. Au gaitoma moya'aidi lobameya kadu babiya gibubudi-ma kabu'avane Yaubada matane. Ide moya'aida yada nuwahinage matatabuna gi'ita'itana, ada mena yada nuwahinage fa'ina ginavedewayaugida.
HEB.4.15	Aladibidibi tulina tulina ide agaideya gilakayemu amine, kadu Bana yada abaveyao ana tofaisewa kikaiwabuna againe meda anafaiweya gilakayemu. Atu Bana'e ma keke ide amine koyona againe gidabe'u. Hidedemi aladibidibi gi'ayaunena fa'ina, Bana ide yada gakowakowa makewa'e anafaiweya gina'ayaunevaiseda be ginahinekalikaliyeda. 
HEB.4.16	Yada abaveyao ana tofaisewa kikaiwabuna anafaiweya ginahinekalikaliyeda fa'ina, keke kanamatauta au yada wa'asevatu Yaubada Tokaiwabu-mo'a againe kanayemu be yana leme fa'ina kanave'o'ola. E, Bana Tokaiwabu-mo'a tu kadu Tonuwadoga againe kanayemu be higa yada koyona fa'ina ginahinekalikaliyeda ada keke matahiwadi ginaveleda, kadu tova vitana ide agaideya ginalakayemu amine, yana nuwadoga againe ginavelugada.
HEB.5.1	Abaveyao ana tofaisewa kikaiwabuna babiya ana vegida fa'ina ganalukahihi. Bana'e ma tomiyababi, ada tobohiyaneyao fa'idiya Yaubada matane gilukuluku. Ada ana vehimeya Yaubada givelena-ma hidede amine. Kaliva yadi abahawahega tulina tulina kadu kevakeva higa kaliva yadi abaveyao Yaubada matane giseusena be yadi koyona ginayawelina fa'ina. Abaveyao ana tofaisewa kikaiwabuna sa'eyana sa'eyana adi vehimeya au hidede amine. 
HEB.5.2	Kadu abaveyao ana tofaisewa kikaiwabuna kaliva agaidiya gitubuyemu-ma gakowakowa gihalamanena fa'ina, badi fanifanidiyao koyona againe hibe'u-ma gina'itadi amine, ginanuwanuwa ginagayo, “Ka'i kadu iya tamo tova badi amine ganabe'u.” Ada au hidedemi bana mena gakowakowa gi'ayaunena fa'ina anafaiweya bona bikabikana amine ginakivetuvetunudi. 
HEB.5.3	Tamo tova bana gigakowakowa be koyona againe gibe'u fa'ina, gilubodana be tauna yana koyona fa'ina yana abaveyao Yaubada matane gidaseusena. Keke yana yo'ogaga yadi koyona fa'ina yadi abaveyao gidaseuseni, au kadu tauna yana koyona fa'ina giseusena. 
HEB.5.4	Keke tamo hakwadi tauna gidakilakahini-yo abaveyao ana tofaisewa kikaiwabuna ana maka gidavaini. Bana Yaubada Tauna kaliva givegidena amine ana vehimeya givelena. Boi tuwai-mo'ena Yaubada kaliva sa'eyana ana egana Eloni givegidena be abaveyao ana tofaisewa kikaiwabuna yana faisewa give'abina amine, meda anafaiweya tova hinafane kaliva tulina tulina mena faisewai-nadi give'abidi.
HEB.5.5	O'eni Natuku.
HEB.5.5	Adamoya gahawavenatune.
HEB.5.5	Au hidede amine Yaubada Veyao Tuwaina ana bukiya Natuna fa'ine gigahe. 
HEB.5.6	Kadu yana gahe sa'eyana ma gigayo,
HEB.5.6	Abaveyao ana tofaisewa ana maka
HEB.5.6	O againiya ginaduva-vagata.
HEB.5.6	Tuwai-mo'ena Abelahamo yana toveya
HEB.5.6	Melikisedeki mena makai-nadi
HEB.5.6	gi'abina amine, kadu O una'abina.
HEB.5.6	Au O'eni bana yana yo'o kalivana.
HEB.5.8	Bana Yaubada Natuna nonogana tagiya aulolo ginuhagana. Mena yana tagiya yana aulolo againe bona'abi ana halamana givaina. 
HEB.5.9	Bona'abi againe keke tamo gidakali'uho au ana vehimeya Yaubada givelena-ma fa'ina yana halamana gitubuga-mo'a. Hidedemi yana halamana ahe gitubuga-mo'a yo ide gaveyao bonana ka'abi'abina, medema ada kibababala ana eda gifaisewana be Yaubada buye kanamiyamiya-vagata. 
HEB.5.10	Ada kibababala ana eda gifaisewana fa'ina Yaubada Tauna Bana givewagana gigayo, “O'eni abaveyao ana tofaisewa kikaiwabu, higa Melikisedeki yana yo'o kalivana.”
HEB.5.11	Nuwanuwaku nuwanuwa moya'aina Keliso Melikisedeki ana hilafa fa'ina ganalukahihiyena. Tu tagami wa'ivekuluna be Yaubada yana nuwanuwa keke agaimiya gidamadumahalini fa'ina, abaveyao ana tofaisewa kikaiwabuna ana vehimeya Keliso givaina-ma fa'ina keke ihayana ganakivetuvetunumi. 
HEB.5.12	Wa'itami, tuwaina wavebutu Yesu againe wavetumagana, ada vaita adamoya yana nuwanuwa wadahalamane-hagihagiyeni yo fanifanidiyao wadavehawaledi. Tu omi aimo fanifanimiyao. Mene gavadi-yo Yaubada bonana inubana wavenuwauluyeni-yo tamo hakwadi ginavehawale-havagilemi? Omi vaita we'owe'o amine. Keke Yaubada wadahalamane-hagihagiyeni fa'ina, huhu fwefweya hihuhuna-ma meda anafaiweya Yaubada bonana ana nuwanuwa ihayanaga hinavehawalemi. Keke a'a o'olina lakahidiyao hi'au'ana-ma amine Yaubada bonana ana nuwanuwa vitana hinavehawalemi, fa'ina keke amifata. 
HEB.5.13	Gaveyao huhugaga againe himimiyami, medema adi egana fwefweya. Ada fwefweya dewa yamumuna o dewa koyona aimo keke hidahalamaneni amine, vehawala dewa tunutunugina fa'ina keke amifata. 
HEB.5.14	Atu a'a o'olina ma badi lakahidiyao adiga. Tovetumagana gaveyao Yaubada bonana ana halamana againe hive'asevatu, medema nuwave'uve'u fa'ina taudiyao hivehawaledi lauva tunugina yo nuwanuwa yamumuna kadu koyona adifaiweya hinaluve'uve'una.
HEB.6.1	Omi aimo fwefweya amine Yaubada bonana inubanaga againe wamimiyami fa'ina, nuwanuwaku hinafana kadu gina ana abalauyabu fa'ina ganakivetuvetunumi be moya'aida Yaubada bonana ana halamana matatabuna againe kanave'asevatu. Keke Keliso yana vehawala inubanaga kananuwenuweni. Manuwa ivaguna kayogona againe, keke tova moya'aina ogola kadakikivemididini kadaya'iya'ini, keke-mo'a. Meda anafaiweya keke tova moya'aina vehawala tuwaina kamidivetumagana ana toveya kanogalina-ma kanalulumamaleni kanagayo, “Wananuwavilami be higa keke yami dewa koyona fa'ina wana'alika, ada Yaubada againe wanavetumagana.” Laumamala tuwaina inubanaga fa'ina wana'ilova. 
HEB.6.2	Meda anafaiweya keke tova moya'aina vehawala tuwaina kanalulumamaleni, higa bafitaiso fa'ina, ada nima ana sewadi kaliva u'udiya fa'ina, ada to'alika yadi mididi-havagi fa'ina ada vedewayauga be kaliva adi laufata againe tokoyona hina'alika-vagata ma fa'ina. 
HEB.6.3	Ada Yaubada ginahawahegeku amine vehawala tuwaina gananuyabuyabuna be vehawala Keliso ana halamana againe kanave'asevatu fa'ina ganalukahihi.
HEB.6.7	Tu todibumuhiga kadu tovekwaulauga-mo'a adi abaluvefota sa'eyana ganalukahihiyena. Ka'i tova moya'aina wehi ginalugalugaga be babi ginakiveduvedubani-yo a'a tulina tulina ginakabu, au tofaha mena yadi babi yamumuna againe a'a tulina tulina adiga fa'ina hinanuhagana. Meda anafaiweya badi Yaubada ana halamana hi'ita'itave'avina-ma guwadi ka'itana ada Yaubada yana nuwakabubu hinunuhagana. 
HEB.6.8	Tu badi Yaubada hivekwaulauge-mo'ena ma vaita babi koyona amine. Ka'i wehi ginalugalugaga tu aboda yogogaga faha againe ginakabu, medema kaliva hinakilowena ada ana ita ma vaita alatabutabu gidanuhagani. Ada au faha hinatuna be gina'alahi-'owona ada ginakoyo-vagata.
HEB.6.9	Siule tobohiyakweyao, tovekwaulauga-mo'a fa'idiya hidede amine gagahe tu omi gahalamanemi higa Yaubada ana halamana wa'ita'itave'avina be kibababala ana eda amine wananauna. 
HEB.6.10	Yaubada fa'ina wafaisewa kadu yami nuwanuwa Bana againe wasena. Tuwaina tobohiyamiyao Yaubada yana yo'ogaga agaidiya wavelugadi kadu tova adamoya aimo waveluvelugadi, ada mena yami veluga againe yami nuwanuwa Yaubada againe waseseyemaunena. Bana Yaubada kaliva tunutunugina fa'ina, mena yami hawahega Bana fa'ine keke ginavenuwauluyeni, au ami laufata ginavelemi. 
HEB.6.11	Yaubada fa'ina wahawahegemi ada nuwanuwaku lakahina moya'aimiyao sa'eyana sa'eyana yami hawahega wananunauwena wananunauwena tu tova ginalauyabu be higa gavadi Yaubada omi fa'imiya ginagani-ma walulubodena, medema matatabuna wananuhagana. 
HEB.6.12	Keke nuwanuwaku dibumi ginatoyoga. Nuwanuwaku badi yadi wavetumagana yadi wa'atuvefa'ila Yaubada againe himiyamiyave'avina-ma wanave'u'uledi, ada hidede amine gavadi yamumuna fa'ina Yaubada giwonadabadaba-ma badi hinuhagana amine kadu omi wananuhagana.
HEB.6.13+HEB.6.14	Wona velemona gananuwakabubuye ada a unumamomo hinamoya'ai. Iya Yaubada gagahe.
HEB.6.15	Hidede amine Yaubada giwonadabadaba ada Abelahamo yana wa'atuvefa'ila gibodaboda-yo gavaimi Yaubada giwonadabadaba, medemi ginuhagana.
HEB.6.16	Ka'i kaliva nuwanuwadi hinawonadabadaba, kaliva sa'eyana ana egana hinayakahina higa Yaubada, fa'ina Bana ana egana lakahi-mo'ena. Kaliva lakahi-mo'ena ana egana hiyakahina be higa moya'aidi hinahalamanena yadi gahe au velemo'ena, ada kadu keke tamo hakwadi yadi gahe anafaiweya ginavekwageyeni. 
HEB.6.17	Yaubada yana leme fa'ina giwonadabadaba, ada nuwanuwana badi yana wonadabadaba guwana hinanuhagana amanadi hinahalamanena yana gahe au velemo'ena, keke-mo'a ginayawelini. Medema fa'ina giwonadabadaba againe Tauna ana egana kikaiwabu-mo'ena giyakahina. 
HEB.6.18	E, Yaubada yana wonadabadaba gisena kadu Tauna ana egana ana aiyakata gisena. Mena gaitoma luhei keke-mo'a ginayawelidi, ada mena Tauna ana egana ana aiyakata kadu yana wonadabadaba againe kahalamanena Yaubada keke-mo'a ginafwaya. Yaubada yana gahe toyogina ide agaideya hidede amine gisena fa'ina, ide ka'ota be Yaubada againe kaveu amanadi adafaiweya kana'asevatu toyogina, be gavaimi Yaubada yana leme fa'ina giwonadabadaba ada kalulauboda, medema kanakive'avina. 
HEB.6.19+HEB.6.20	Mena Yaubada yana leme fa'ina giwonadabadaba ada ide kalulauboda-ma againe ase'aseda giluluve'avina. Mena ase'aseda ana abaluve'avina toyogina, keke vaita gina'akakini fa'ina Yaubada yana leme giwonadabedabena-ma keke kanalubode-wayogeni. Ada waka ana lomu lai againe hihegena be gikive'avina amine, ase'aseda ana abaluve'avina Yaubada yana abamiyami againe kahegena be gikive'avina. Hidei babiya abaveyao ana tofaisewa kikaiwabuna kaleko abaseboda gilauwaina be Yaubada yana abamiyami Vetawana Tabu-mo'a againe giluku amine, Bana Yesu Yaubada yana abamiyami lobameya againe giluku be ginalemeda, Bana wai ginagona tu ide wai kanamulina. Bana gimidiluku ada abaveyao ana tofaisewa kikaiwabuna ana maka givai-vagahina. Boi tuwai-mo'ena Melikisedeki mena makai-nadi gi'abina amine, tova adamoya Yesu gi'abi'abi-vagahina.
HEB.7.2	Ada Abelahamo lokoloko moya'aina gaviya againe giyabwana-ma bo'u teni amine gisedakana, ada bo'u sa'eyana Melikisedeki givelena. Tu Melikisedeki ana egana ana kaivila fa'ina kananuwanuwa. Nagona bana higa yegayegana ana kini. Ada kadu melala ana egana Salema ana kaivila ma niwalova. Bana Melikisedeki Salema ana tovehimeya fa'ina, kadu hivewagana niwalova ana kini. Ana egana luhei ana nuwanuwa au hidede amine. 
HEB.7.3	Kadu tamana hinana adi egana Veyao Tuwaina ana buki keke gidayakahini, ada gaveyao bana bwaneneneyao ma kadu keke gidayakahidi. Yana tubuga kadu yana alika ana aituha keke gidayakahini. Au bana Melikisedeki anafaiweya Yaubada Natuna tuwai-lokalokana gimiyamiya-vagata amanadi. Ada Bana Yaubada Natuna abaveyao ana tofaisewa ana maka gi'abi'abi-vagahina amine, meda anafaiweya Melikisedeki makai-nadi gi'abi-vagahina.
HEB.7.4	Wa'ita, bana Melikisedeki kaliva kikaiwabuna. Fa'ina yada kaliva lakahina Abelahamo, higa bwaneneda nagona, yana yabwana bo'u teni amine gisedakana be bo'u sa'eyana givelena. 
HEB.7.5	Ada Abelahamo gaisena sa'eyana muliya gitubuyemu-ma ana egana Livai wananuwenuwena. Livai bwaneneneyao abaveyao ana tofaisewa adi maka hivaina, ada Yaubada givehimeya be higa tobohiyadiyao agaidiya yadi gaitoma hivaivaina. Badi tobohiyadiyao kadu Abelahamo ana yo'o agaidiya hitubuyemu, au adi yo'o sa'eyana higa miIsileli. Tobohiyadiyao yadi faha o yadi lokoloko bo'u teni amine hisesedakana tu Livai bwaneneneyao bo'u sa'eyana hivaivaina. Tobohiyadiyao nonogana bo'u sa'eyana vaita takesi amine hivaivaina. 
HEB.7.6	Bana Melikisedeki ma keke badi Abelahamo Livai yadi yo'o agaidiya gidatubuyemu. Atu Abelahamo yana lokoloko ana bo'u sa'eyana givaina ada gigahena gigayo, “Abelahamo, o againiya gagahe velemo'ena Yaubada ginanuwakabubuye.” Hidede amine bana kaliva kikaiwabuna gigahe. Bana Abelahamo againe Yaubada yana leme fa'ina giwonadabadaba tu Melikisedeki Abelahamo yana lokoloko ana bo'u sa'eyana givaina ada gigahenuwakabubuyena.
HEB.7.7	Hidede amine gigahenuwakabubuyena ada ide kahalamanena bana togahenuwakabubu yana gahenuwakabubu ana tonogala gikaiwabuhegena. Bwaneneda Abelahamo kikaiwabuna tu Melikisedeki gigahenuwakabubuyena fa'ina, bana kaliva kikaiwabu-mo'ena. 
HEB.7.8	Kadu'e badi abaveyao ana tofaisewa Livai againe hitubuyemu ada kaliva yadi lokoloko ana bo'u teni againe bo'u sa'eyana hivaivaina-ma hi'ali'alika. Bana Melikisedeki ma Abelahamo yana lokoloko ana bo'u teni againe bo'u sa'eyana givaina-ma wayawaina gimimiyami Veyao Tuwaina ana buki gigahe amine. 
HEB.7.9+HEB.7.10	Ada kadu Melikisedeki Abelahamo edeya gimaduhagana be yana yabwana ana bo'u teni againe bo'u sa'eyana givelena ana toveya, bana Livai aimo gaisena Abelahamo hagaline gidauda, aimo keke gidatubuga. E, Livai aimo Abelahamo hagaline gidauda fa'ina, adafaiweya kanagahe vaita Melikisedeki bo'u sa'eyana Abelahamo againe givaina fa'ina, kadu bana Livai againe givaina. Livai ana yo'o higa badi abaveyao ana tofaisewa tobohiyadiyao agaidiya bo'u sa'eyana hivaivaina, atu Melikisedeki vaita Livai againe gidavaini. Hidede amine Melikisedeki Livai againe givaina fa'ina, kahalamanena bana abaveyao ana tofaisewa Melikisedeki badi abaveyao ana tofaisewa Livai ana yo'o agaidiya gikaiwabuhegedi.
HEB.7.11	Tu Livai ana yo'o kalivai-dina abaveyao ana tofaisewa yadi faisewa hi'abina. Vehimeya tuwaina inubana ma badi abaveyao ana tofaisewa adi maka againe giyemu be kaliva hiveledi. Ka'i abaveyao ana tofaisewa Livai ana yo'o agaidiya yadi faisewa againe kaliva moya'aida hidakiveyeveyegada be Yaubada buye kadaveyao-vagata digo, kadu abaveyao ana tofaisewa tulina keke ada lauboda. Tu keke kadaveyao-vagata fa'ina, abaveyao ana tofaisewa tulina a gilakayemu, ada keke Livai bwanenena ana egana Eloni ana maka amine gidavaini, au Melikisedeki ana maka tulina amine givaina. 
HEB.7.12	Yaubada abaveyao ana tofaisewa tulina gisena fa'ina, gilubodana be kadu vehimeya tulina gidasena. 
HEB.7.13+HEB.7.14	Tuwaina vehimeya nagona againe Livai ana yo'o kalivai-dina abaveyao ana tofaisewa adi maka hivaina, ada Mosese Yuda ana yo'o kalivai-dina fa'idiya keke tamo gidagahe higa vaita abaveyao ana tofaisewa adi maka hina'abini-yo Yaubada yana atudidigeya abaveyao hinamunudi, keke-mo'a. Atu ide ahe kahalamanena mena abaveyao ana tofaisewa tulina Bana yada Kaiwabu Yesu ma keke Livai ana yo'o kalivana, au Yuda ana yo'o agaidiya gitubuyemu. Abaveyao ana tofaisewa tulina yo'o tulina kalivana fa'ina, Yaubada vehimeya tulina giseyemaunena.
HEB.7.15	Tu abaveyao ana tofaisewa tulina Melikisedeki amine ahe gilakayemu. Fa'ina yaku gahe abaveyao ana tofaisewa tulina kadu vehimeya tulina fa'ina a gimahali-mo'ena. 
HEB.7.16+HEB.7.17	Bana Yesu ahe gilakayemu ada abaveyao ana tofaisewa ana maka givaina. Mena makai-nadi inubana ma keke vaita Bana Yesu Livai ana yo'o kalivana yo higa abaveyao ana tofaisewa yadi faisewa gina'abini, keke. Mena makai-nadi givaina-ma inubana yawai-vagahina yana faiwala againe gimimiyami, ada keke-mo'a gina'alika. E, yawai-vagahina yana faiwala againe gimimiyami fa'ina abaveyao ana tofaisewa ana maka givaina, Veyao Tuwaina ana buki gigahe gigayo,
HEB.7.16+HEB.7.17	Abaveyao ana tofaisewa ana maka
HEB.7.16+HEB.7.17	O againiya ginaduva-vagata.
HEB.7.16+HEB.7.17	Tuwai-mo'ena Abelahamo yana toveya
HEB.7.16+HEB.7.17	Melikisedeki mena makai-nadi
HEB.7.16+HEB.7.17	gi'abina amine, kadu O una'abina.
HEB.7.16+HEB.7.17	Au O'eni bana yana yo'o kalivana.
HEB.7.20+HEB.7.21	O'eni abaveyao ana tofaisewa
HEB.7.20+HEB.7.21	ana maka una'abi'abi-vagahina.
HEB.7.20+HEB.7.21	Iya Yaubada hidede amine gawonadabadaba
HEB.7.20+HEB.7.21	ada yaku gahe keke-mo'a ganayawelini.
HEB.7.23	Kadu badi abaveyao ana tofaisewa Livai ana yo'o agaidiya moya'ai-mo'edi, fa'ina hi'ali'alika tu adi hilafa himidimidi. 
HEB.7.24	Bana Yesu ma gimiyamiya-vagata fa'ina, abaveyao ana tofaisewa ana maka gi'abi-vagahina, ana hilafa keke. 
HEB.7.25	Bana gimiyamiya-vagata be ide fa'ideya Yaubada matane give'ove'o'ola toyogina fa'ina, ide gaveyao Yesu ana eganeya Yaubada liline kayemu, medema anafaiweya ginakibababale-mo'eda be tova moya'aina gina'ita'itave'avida.
HEB.7.27	Kadu Bana'e keke mali abaveyao ana tofaisewa kikaiwabudiyao Livai ana yo'o agaidiya amine. Badi'iyao ma tova moya'aina abaveyao hififaisewana. Nagona taudiyao yadi koyona ana aba'aiyawela fa'ina yadi abaveyao hiseusena, tu mulina kaliva moya'aidi yadi koyona ana aba'aiyawela fa'ina hiseusena. Tu Bana Yesu ma keke gidahuluva badi amine. Bana'e keke Tauna fa'ine abaveyao gidafaisewani, au ide tokoyona fa'ideya gifaisewana. Kadu keke tova moya'aina abaveyao gidafifaisewani, au tova sa'eyanaga Tauna wowona ana hawahega againe abaveyao gifaisewa-vagahina, ada mena abaveyao moya'aida yada koyona ana aiyawela anafata. 
HEB.7.28	Mosese yana vehimeya ana huluva ma kaliva sa'eyana sa'eyana abaveyao ana tofaisewa ana maka hivaivaina, ana hilafa ana hilafa amine. Badi tomiyababi kowakowadiyao. Mosese yana vehimeya lauva tunugina gidauda tu Yaubada Tauna ana egana giyakahina be yana wonadabadaba againe Natuna givegidena be abaveyao ana tofaisewa kikaiwabuna ana maka gina'abi-vagahina. Badi tomiyababi ma kowakowadiyao yadi wakoyona tu Bana Yaubada Natuna ma Toyegayegana-mo'a, ada yana halamana veyao-vagata ana faisewa fa'ina gitubuga-mo'a.
HEB.8.3	Kadu'e abaveyao ana tofaisewa kikaiwabuna sa'eyana sa'eyana adi vehimeya gidadauda, higa kaliva yadi abahawahega tulina tulina kadu kevakeva higa kaliva yadi abaveyao Yaubada matane hiseusena be yadi koyona ginayawelina fa'ina. Ada au gilubodana be yada abaveyao ana tofaisewa tamo gavadi yana abahawahega Yaubada againe ginasena, higa Tauna wowona. 
HEB.8.4	Boi tuwai-mo'ena Mosese badi Livai yana yo'o kalivai-dina adi vehimeya giveledi, higa vaita abaveyao ana tofaisewa adi maka hida'abi'abini-yo abaveyao tulina tulina Yaubada matane hidaseuseni. Badi hiseusena fa'ina, ka'i Yesu babiya gidamiyami digo, Bana'e keke abaveyao ana tofaisewa adi maka gida'abini, fa'ina Bana keke Livai yana yo'o kalivana. 
HEB.8.5	Boi tuwaina Mosese oya Sainai gilaka be Yaubada buye hilukahihi. Hilulukahihi tu vaita avayauna amine Yaubada yana manuwa lobameya gidadauda-ma gi'itana. Muliya falai lakahina Yaubada yana abamiya hidakivemididina ma Yaubada Mosese gikivetuvetununa gigayo, “Unogali! Aba'ita boi oyeya gavehawale amine yaku abamiya ana gaitoma moya'aina medemi wanabubuna.” Ada au manuwa hikivemididina, ada mena manuwai-nadi ma manuwa lobameya gidadauda-ma anununa amine. Keke manuwa-mo'ena au anununaga. Ada badi Livai yana yo'o kalivai-dina manuwa lobameya anununa babiya medede againe hififaisewa. 
HEB.8.6	Atu Bana Yesu ma ana vehimeya abaveyao ana tofaisewa fa'ina givaina-ma badi Livai yana yo'o kalivai-dina adi vehimeya gitubuhegena. Meda anafaiweya Yesu Yaubada ide'eyao adahinafeya gimidi-yo giulayagiyagilida be veyao gi'ihagihagiyena ada veyao-nadi veyao tuwaina gitubuhegena, fa'ina veyao ivaguna ana wonadabadaba Yaubada Yesu awane giyakahina-ma, veyao tuwaina ana wonadabadaba Mosese awane giyakahina-ma gitubuhegena.
HEB.8.7	Veyao tuwaina ma keke wa'agevavana, fa'ina kaliva Yaubada yana vehimeya keke hida'itave'avini. Ka'i veyao tuwaina againe kaliva faiwala hidavaini-yo Yaubada bonana hida'abina digo, kadu Yaubada veyao anavelu keke gidaseni-yo veyao nagona gidatubutagoni. 
HEB.8.8	Badi bwanenedeyao yadi dewa keke yegeyegana Yaubada matane fa'ina gigahedi gigayo,
HEB.8.8	Iya Kaiwabu gagahe,
HEB.8.8	Aituha gi'ela'ela be
HEB.8.8	veyao ivaguna ganasena
HEB.8.8	badi miIsileli higa miYuda agaidiya.
HEB.8.9	Veyao ivaguna keke veyao tuwaina
HEB.8.9	bwanenediyao agaidiya gasena-ma amine.
HEB.8.9	Boi tuwai-mo'ena bwanenediyao
HEB.8.9	Idifita againe gana gavega'auledi ana toveya,
HEB.8.9	yaku veyao agaidiya gasena.
HEB.8.9	Tu yaku veyao keke hida'itave'avini,
HEB.8.9	fa'ina gavekwaulaugedi.
HEB.8.9	Hidedemi Iya Kaiwabu gagahe.
HEB.8.10	Kadu veyao ivaguna fa'ina Kaiwabu gigahe,
HEB.8.10	Tova tuwaina ginahavaini-yo
HEB.8.10	yaku veyao miIsileli adi yo'o agaidiya
HEB.8.10	hidede amine ganasena, higa
HEB.8.10	yaku vehimeya nuwadiya ganasena,
HEB.8.10	yaku kivetunu ase'asediya gana'etoladina.
HEB.8.10	Iya yadi Yaubada ganamiyami,
HEB.8.10	tu badi yaku yo'o hinamiyami.
HEB.8.11	Kaliva sa'eyana sa'eyana
HEB.8.11	keke tawaneyao o taineyao
HEB.8.11	aku halamana fa'ina ginavehawaledi,
HEB.8.11	Gavadi-yo keke ginavehawaledi?
HEB.8.11	Me kaliva lakahina kadu kwamana kabisona
HEB.8.11	au moya'aidi hinahalamane-mo'eku.
HEB.8.12	Gavaimi-yo Iya yadi Yaubada hinahalamaneku?
HEB.8.12	Badi tokoyona nonogana ganahinekalikaliyedi
HEB.8.12	ada yadi koyona ganayawelina be
HEB.8.12	keke kadu gananuwa-nunauyeni.
HEB.8.12	Hidede amine Iya Kaiwabu gagahe.
HEB.8.13	Mena yana veyao givewagana veyao ivaguna fa'ina, yana veyao nagona gikivetuwaina ada ana vehimeya gihavaina be gisena. Ada gavadi gavadi tuwaina, medema ana faiwala havahavaina be tova kabisona ginayawowola.
HEB.9.1	Tu veyao nagona ana vehimeya Yaubada ana tafalolo fa'ina gidauda, kadu manuwa-tafalolo tomiyababi hibubudi-ma gidauda. 
HEB.9.2	Falai lakahina Yaubada yana abamiya hikivemididina, ana vetawana luhei. Vetawana nagona againe lamufa noya'aina seveni, kadu beledi hawahawatana ana tolama buye gidauda. Mena vetawana hivewagana Vetawana Tabu. 
HEB.9.3	Vetawana anavelu ma vetawana nagona wamuline gidauda, ada ana abaluku againe kaleko vewabana abaseboda fa'ina hivekukena. Vetawanai-nadi hivewagana Vetawana Tabu-mo'a. 
HEB.9.4	Vetawana Tabu-mo'a hinagene tolama sa'eyana gidauda, gola againe hibubuna ada tolama tabone vanedimodimo ana egana inisenisi Yaubada ana hawadavadava fa'ina hikabuna. Kadu'e bokesi gola againe hikevana-ma gidauda, medema hivewagana Yaubada yana veyao ana bokesi, fa'ina bokesi-nadi hinagene kuga beyabeyadi luhei againe Mosese Yaubada yana veyao ana vehimeya teni gi'etoladidi-ma hidauda. Kadu nau'a gola againe hibubuna-ma bokesiya gidauda, ada nau'a hinagene a'a ana egana mana boi tuwaina lobameya gihobuhobu be bwanenedeyao hi'au'ana-ma a'ai-nadi gidauda. Kadu Eloni yana aiwala gi'akukuwana-ma buye gidauda. 
HEB.9.5	Bokesi getane lobama ana kaliva luhei ofadi tunugina hikilumina, fafaline kadu fafaline. Hivewagadi selubimu, ada badi Yaubada yana mahalina ve'akinamanamalina ana iya'iyaya higa vaita Yaubada Tauna bokesi ana lubu againe gidavetoga. Mena lubu ma abaveyao ana tofaisewa kikaiwabuna yomuyomu dayagidi againe gikiveduvedubana be higa Yaubada kaliva yadi koyona ginayawelina. Ada badi selubimu mena Yaubada yana abavetoga againe koyona gi'i'iyawela-ma abavetogai-nadi ofadiya hiluveyavavana. Atu tova adamoya mena gaitomai-dina ana nuwanuwa kabi'ona kabi'ona keke amafaiweya analukahihiyeni.
HEB.9.7	Atu abaveyao ana tofaisewa kikaiwabuna anakaibe vetawana hinagene-mo'ane gilukuluku, ada aiyeta sa'eyanaga malamala sa'eyana sa'eyana againe giluku. Kadu keke makagekagena gidaluku, au yomuyomu dayagidi ginauwena be Yaubada yana abavetoga giluveduvedubana, higa tauna yana koyona ana aba'aiyawela fa'ina kadu manuwafo yadi koyona hifaisewafanina ana aba'aiyawela fa'ina. Abaveyao ana tofaisewa kikaiwabuna gilukuluku tu kaliva-kawowo ma keke. 
HEB.9.8	Mena Vetawana Tabu-mo'a ana hawata lakahina againe Alu'aluwa Mahalina gikivetuvetunuda higa vaita abaluku Vetawana Tabu-mo'a againe aimo falifalina. Vetawana manuwa wamagigine aimo gidauda againe, Vetawana Tabu-mo'a eda'awana gi'abodana ada kaliva-kawowo keke adifaiweya Yaubada againe hidaluku. 
HEB.9.9	Manuwa-tafalolo tuwaina ana vetawana luhei tu abaluku Vetawana Tabu-mo'a againe falifalina au aba'ita ide kaliva hida aituhai-nadi kamimiyami-ma fa'ideya. Medema againe kahalamanena boi kaliva vita nuwafoudiya hi'ayaunena-ma keke gidahavaini. Gavadi-yo keke gidahavaini? Me tova moya'aina yadi abahawahega Yaubada ana hawadavadava fa'ina kadu yadi abaveyao yadi koyona ana aba'aiyawela fa'ina Yaubada matane hiseusena, tu vita nuwafoudiya aimo hi'aya'ayaunena. 
HEB.9.10	Yadi abahawahega kadu yadi abaveyao hi'ali'aliyena be higa tafalolo-vehimeya tulina tulina tuwai-mo'ena Mosese giveledi-ma hinadibumuhigena. Vehimeyai-dina ma a'a kevakeva fa'ina, bwai fa'ina, taudiyao adi kivebuta o yadi lokoloko ana ikolakola tafalolo-vehimeya amine fa'ina, au vehimeya hidevama wowodi ana ihagihagi fa'ina. Yaubada vehimeyai-dina wowodi ana ihagihagi fa'ina gisena be hinunauwena tu vehimeya ivaguna higa nuwahinagedi ana ihagihagi ana tova ginalakayemu, au mena tova tuwaina ana vehimeya ginahavaina.
HEB.9.11	Atu veyao ivaguna ana miya hagihagina we'a ahe giyemu, fa'ina Keliso Tauna ahe gilakayemu, ada Bana'e abaveyao ana tofaisewa kikaiwabuna veyao ivaguna ana miya hagihagina ahe giyemu be gi'ita'itave'avina-ma kalivai-nadi. Hidei babiya abaveyao ana tofaisewa manuwa-tafalolo kaliva hikivemididina-ma againe hilukuluku be hififaisewa. Tu Keliso ma keke manuwai-nadi againe gidaluku, au Yaubada yana abamiyami wesei lobameya giluku. Mena abamiyai-nadi kaliva keke hidakivemididini higa keke hida babi ana gaitoma, au lobameya gidadauda. Ada kadu abamiyai-nadi babi ana manuwa-tafalolo gikaiwabuhegena kadu ana nuwanuwa gitubuhege-mo'ena. 
HEB.9.12	Bana Keliso Yaubada yana abamiyami againe giluku ana toveya, keke manugose o ka'i bulumakau natudi dayagidi gidanunauweni-yo abaveyao ginafaisewani fa'ina. Au tova sa'eyanaga Bana Tauna dayagina gimadu-yo Vetawana Tabu-mo'a higa wesei Yaubada matane-mo'ane giluku-vagata, ada medede amine ide yada dewa koyona fa'ina yogoyogonideyao kamiyami-ma gitutuvehobuda, e gitutuvehobu-vagahida.
HEB.9.14	Yomuyomu dayagidi againe kaliva wowodi ana yegayega Yaubada matane hivaina. Atu Keliso dayagina yomuyomu dayagidi gitubuhege-mo'ena, fa'ina Bana'e yana koyona keke-mo'a tu Alu'aluwa miyamiya-vagahina yana veluga againe Tauna wowona Yaubada againe gihawahegena be gi'alika. Ada Keliso dayagina keke wowodaga gidakiveyeveyegani, au nuwafouda gikiveyeveyegana. Yada dewa koyona fatana alika ma fa'ina vita nuwafoudeya ka'aya'ayaunena, atu Keliso dayagina mena vitai-nadi givaihegena be nuwafouda gikiveyeveyegani-yo Yaubada Tomiya-vagata againe kanavetofaisewa.
HEB.9.16+HEB.9.17	Yada dewa sa'eyana ma, kaliva sa'eyana yana lokolokofou fa'ina ginanuwanuwa ginagayo, “Iya gana'alika ana toveya gaveyao hinavaini?” Hidedemi ginanuwanuwa tu gaveyao ginavenuwadadanedi be yana lokolokofou hinavaina, medema adi egana fefe againe gina'etoladina. Bana kaliva aimo wayawaina ginamiyami ana toveya mena fefe-nadi keke hina'itani, keke-mo'a. Atu yawaina ginahavaina be moya'aidi bana velemo'ena gi'alika ma hinahalamanena againe, au fefe hinahawana be gavaimi gi'etoladini medemi yana lokoloko hinafolakena. 
HEB.9.18	Mena abaluvefota amine ide Yaubada yana lokolokofou ada du'u keke adafaiweya kadamadunuhagani, au Yesu gi'alika-yo kanuhagana. Meda anafaiweya Yaubana yana veyao nagona fa'ina hihuluva. Yomuyomu hiluve'alikadi digo dayagidi gimadu be higa gavaimi Yaubada giwonadabadaba, medemi ginalakayemu velemo'ena.
HEB.9.20	Giluluveduvedubadi tu gigahegahe gigayo, “Hida dayaga ma Yaubada yana veyao omi agaimiya gisena-ma ana iya'iyaya, higa gavaimi giwonadabadaba medemi ginalakayemu velemo'ena kadu gavaimi givehimeyemi, amine wanahuluva velemo'ena.” Hidedemi Mosese gigahe. 
HEB.9.21	Meda anafaiweya dayaga againe falai lakahina Yaubada yana abamiyami manuwai-nadi ana lokoloko-tafalolo moya'aina buye giluveduvedubana. 
HEB.9.22	E, wona velemona vaita kadagahe dayaga againe gaitoma moya'aina hikiveyeveyegana buki-vehimeya gigahe amine. Ada dewa koyona fatana alika fa'ina, ka'i dayaga keke ginamadu digo kadu keke Yaubada kaliva yada koyona ginayawelini.
HEB.9.23	Hida kagahe tuwaina kaliva adi kiveyeveyega kadu manuwa-tafalolo ana lokoloko-tafalolo buye kaliva babiya hibubudi-ma ana kiveyeveyega ana vehimeya gidauda, higa yomuyomu hiluve'alikadi be dayagidi againe hikiveyeveyegadi. Mena gaitomai-dina abaluvefota higa vaita lobama ana gaitoma anunudi amine. Tu lobama ana gaitoma-mo'edi ma adi kiveyeveyega yomuyomu dayagidi keke anafata. Au Yesu dayagina yomuyomu dayagidi gitubuhege-mo'ena be againe ide tokoyona yada abaluku Yaubada yana abamiyami lobameya fa'ina gikiveyeveyegada. 
HEB.9.24	Kaliva manuwa-tafalolo Yaubada yana abamiyami lobameya ma anununa hidei babiya hibubuna. Tu Keliso alikeya gimididi-havagi yo keke manuwai-nadi againe gidaluku. Au gilaka be lobama-mo'ena againe giluku ada medede againe ide ada veluga fa'ina Yaubada matane giyemu. 
HEB.9.25	Abaveyao ana tofaisewa kikaiwabuna malamala sa'eyana sa'eyana agaidiya keke tauna dayagina au yomuyomu dayagidi ginunauwena be Vetawana Tabu-mo'a againe gilukuluku. Atu Keliso keke tova sa'eyana sa'eyana lobameya gidalukuluku-yo Tauna wowona abaveyao amine ginahawahawahegeni, keke. 
HEB.9.26	Ka'i malamala sa'eyana sa'eyana Keliso Tauna wowona alika fa'ina gidahawahawahegena digo, kadu babi ana abave'inuba againe gidavebutu be tova hidevama gidanunauwena aulolo tagiya tova moya'aina gidanunuhagana. Tu keke medede amine gidahuluva. Au tova hidevama higa hida aituha tuwaina ana abalauyabu againe tova sa'eyanaga babiya gihobu'ela be higa Tauna wowona abaveyao amine gihawahege-vagahini yo yada koyona ginavaihegena. 
HEB.9.27	Tuwai-lokalokana Yaubada vehimeya gisena gigayo, “Tova sa'eyanaga kaliva moya'aidi hina'alika. Hina'alika-yo Iya ganavedewayaugidi.” 
HEB.9.28	Meda anafaiweya tova sa'eyanaga Keliso Tauna wowona ana hawahega againe abaveyao gifaisewana be higa kaliva moya'aida yada koyona ginawahinauwena. Ada aimo tova anavelu ginahobu'ela. Keke koyona ana aba'aiyawela fa'ina ginahobu'ela. Au ginahobu'ela be ide Bana fa'ine kalulauboda-ma abakibababala againe ginanauweda.
HEB.10.2	Ka'i abaveyao tohawadavadava nuwahinagedi velemo'ena gida'ihagihagiye-vagahidi digo, keke malamala sa'eyana sa'eyana againe hidayewayewadi be yadi koyona fa'ina yomuyomu hidaluluve'alikadi. Ka'i yomuyomu dayagidi tohawadavadava yadi koyona gidayaweli-vagahina digo, aimo keke vita nuwafoudiya hida'ayauneni. 
HEB.10.3	Tu malamala sa'eyana sa'eyana againe abaveyao fa'ina yomuyomu hiluluve'alikadi be againe kaliva yadi koyona fa'ina nuwadi gitalafolena. 
HEB.10.4	Fa'ina bulumakau kadu manugose dayagidi keke anafaiweya kaliva yadi koyona ginayawelini, keke-mo'a.
HEB.10.5+HEB.10.6	O'eni-ma keke nuwanuwa
HEB.10.5+HEB.10.6	kaliva yomuyomu hinaluluve'alikadi
HEB.10.5+HEB.10.6	be a abaveyao hinafifaisewani,
HEB.10.5+HEB.10.6	o ka'i a'a tulina tulina hina'aliyeni
HEB.10.5+HEB.10.6	be yadi abahawahega hinaseuseni.
HEB.10.5+HEB.10.6	O keke nuwanuwa
HEB.10.5+HEB.10.6	kaliva yomuyomu hinakabukabudi
HEB.10.5+HEB.10.6	be kevakeva gina'ala'ala-'owodi,
HEB.10.5+HEB.10.6	o ka'i yomuyomu dayagidi ginamadumadu
HEB.10.5+HEB.10.6	be higa vaita koyona ginayawelini.
HEB.10.5+HEB.10.6	Medema keke nuwa gidakiveyamumuni,
HEB.10.5+HEB.10.6	tu tomiyababi adi nuya uveleku
HEB.10.5+HEB.10.6	be Iya wowoku ana hawahega againe
HEB.10.5+HEB.10.6	O nuwa ginayamumu.
HEB.10.7	Hidedemi ya nuwanuwa fa'ina, gagayo,
HEB.10.7	Ho Yaubada, we'a gamimiyami
HEB.10.7	be ya nuwanuwa ganadibumuhigena,
HEB.10.7	buki-vehimeya againe Iya fa'ikuya
HEB.10.7	tuwaina hi'etoladina amine.
HEB.10.7	Hidedemi Keliso Yaubada againe gigahe. 
HEB.10.8	Abaveyao tulina tulina Mosese yana vehimeya givehimeyedi. Hidede amine Yaubada givehimeyedi nonogana mena Keliso yana gahe gayakahina-ma gigayo, “O keke nuwanuwa kaliva yomuyomu hinaluluve'alikadi be dayagidi ginamadumadu o ka'i kevakeva-mo'edi ai gina'ala'ala-'owodi kadu yadi abahawahega hinaseuseni, ada medema againe keke nuwa gidayamumu.” 
HEB.10.9	Hidedemi Keliso gigahe tu gigayo, “We'a gamimiyami be ya nuwanuwa ganadibumuhigena.” Au hidede amine abaveyao tulina tulina ana dewa gidabana be dewa ivaguna gisena higa Yaubada yana nuwanuwa ana dibumuhiga. 
HEB.10.10	Yesu Keliso Tauna wowona gihawahegena be dayagina gimadu. Keke tova moya'aina gida'alika-havahavagi, au tova sa'eyanaga gi'alika be dayagina gimadu-vagata, ada medede amine Yaubada yana nuwanuwa gidibumuhigena fa'ina, Yaubada ide gikiveyeveyegada.
HEB.10.11	Tova tova abaveyao ana tofaisewa sa'eyana sa'eyana Yaubada yana manuweya himidimidi be adi vehimeya hififaisewana. Tova tova yomuyomu hiluluve'alikadi be dayagidi gimadumadu, atu mena abaveyao-dina koyona ana aiyawela fa'ina keke-mo'a adifata. 
HEB.10.12	Bana Yesu Keliso ma tova sa'eyanaga Tauna gi'alika be dayagina gimadu-vagata, ada mena abaveyao-nadi koyona ana aiyawela fa'ina anafata-mo'a tova inaga inaga keke ana abalauyabu. Yesu abaveyao gifaisewana gihavaina, gina Yaubada i'atagine givetogana. 
HEB.10.13	Medede againe tova adamoya gibodaboda tu nibaineyao ageyafayafane Yaubada ginasedi. 
HEB.10.14	Ada au abaveyao sa'eyanaga higa Tauna yana alika againe ahe gise-vagahida yegayega-mo'edeyao Yaubada matane, ide nuwahinagedeya gifififaisewa be higa yada dewa mahamahalinaga kanaseseyemaunena-ma kalivai-dana.
HEB.10.15+HEB.10.16	Tova tuwaina ginahavaini-yo yaku veyao
HEB.10.15+HEB.10.16	yaku kaliva agaidiya hidedemi ganasena,
HEB.10.15+HEB.10.16	higa yaku vehimeya ase'asediya ganasena,
HEB.10.15+HEB.10.16	yaku kivetuvetunu nuwadiya gana'etoladina.
HEB.10.15+HEB.10.16	Hidedemi Iya Kaiwabu gagahe.
HEB.10.17	Kadu Alu'aluwa Mahalina gigayo,
HEB.10.17	Yadi dewa koyona ganayawelina be
HEB.10.17	keke kadu gananuwa-nunauyeni.
HEB.10.18	Ada au Yaubada yada dewa koyona ahe giyawelina be givenuwauluyena fa'ina, keke gidalubodani be yomuyomu dayagidi ginamadu-yo higa koyona ginayawelini. Koyona ana aba'aiyawela ahe'i.
HEB.10.20	Tuwaina kaliva moya'aidi Vetawana Tabu-mo'a kaleko vewabana higa abaseboda muline keke adifaiweya hinaluku. Tu tova adamoya mena abaseboda ahe gi'ahaina be abaluku Yaubada againe gi'ayauna amine, Yesu vidona keloseya hihaina ada medema againe Bana Tauna abaluku ivaguna Yaubada againe giyauna. E, abaluku ivaguna kadu miyamiya-vagahina giyauna. 
HEB.10.21	Kadu Yesu yada abaveyao ana tofaisewa kikaiwabuna, ada ide tovetumagana Yaubada yana yo'o gi'ita'itave'avida. 
HEB.10.22	Abaluku yauyaugina kadu yada abaveyao ana tofaisewa kikaiwabuna we'a gimimiyami fa'ina, Yaubada liline kanayemuyemu. Yesu dayagina ase'aseda gikolana be vita nuwafoudeya ka'ayaunena-ma givaihegena, ada gufa yegayegana againe wowoda gi'ihagihagiyeni-yo Yaubada matane kanayemuyemu. Keke kananuwanuwaluga, au yada wa'asehawahega kadu yada wavetumagana Bana matane kanayemuyemu. 
HEB.10.23	Ada Yaubada gavaimi ada leme fa'ina giwonadabadaba be ide kalulubodena, medema fa'ina kanahawavemogatala ada kadu yada lulauboda kanakidonena. Yaubada yana wonadabadaba amine ginagugaiyena fa'ina, adafaiweya kanavetumaganena. Medema fa'ina yada lulauboda kanakidonena.
HEB.10.24	Kadu kanave'a'itanuwanuwa gavaiya'amine buye kanave'agahegahedona be higa nuwakabubu igibagiba tulina tulina agaidiya kanahawahegeda. 
HEB.10.25	Tovetumagana tufoidi boi tafalolo againe hi'ela'ela-ma hi'ilova. Ide keke kana'ilova, au tova moya'aina tafalolo fa'ina kanavagavaga'auta. Keliso yana yewa'ela be vedewayauga ana tova giluluveda'ufo fa'ina, giluboda-mo'emi be wanavagavaga'auta be Keliso ana vetumagana fa'ina buye wanave'alulau'age.
HEB.10.27	Au gaitoma sa'eyanaga gidadauda, matauta. E, gavadi ide agaideya ginalakayemu-ma fa'ina kanamatautave'ine, higa Yaubada ginavedewayaugida be yada koyona ana laufata ginaveleda. Ide gaveyao Yaubada kavekwaulaugena, medema Yaubada yana ila'a vaita ai'ala'alata amine kananuhagana be kanabwavi. 
HEB.10.28	Tuwaina ka'i kaliva sa'eyana Mosese yana vehimeya gidayawelina ada to'ita luhei o tohiye hida'awatalatalainena digo, tovedewayauga keke gidahinekalikaliyeni, au bana kalivai-nadi vehimeya ana aiyawela fa'ina gida'alika. 
HEB.10.29	Mena kaliva Mosese yana vehimeya giyawelina-ma ana laufata lakahina, tu bana tovetumagana Yaubada Natuna givekwaulaugena-ma ana laufata wananuwenuwena aimo gavatubuga! Tova moya'aina dewa koyona againe gihawahawahegena fa'ina huluvai-nadi againe Yaubada Natuna givekwaulaugena, Yesu dayagina Yaubada yana veyao ana iya'iyaya be againe gikivemahamahalina-ma dayaginai-nadi gihawave'iyohoyohoyena, Alu'aluwa Mahalina nuwadoga givetalaiyena-ma gida'ihawadamanena. Mena dewai-nadi fa'ina ana matahiwadi lakahi-mo'ena ginanuhagana. 
HEB.10.30	Fa'ina Yaubada a kahalamanena, Bana gigahe gigayo,
HEB.10.30	Iya'eku kaliva adi matahiwadi ganaveledi.
HEB.10.30	Iya ganalaufata.
HEB.10.30	Kadu yana gahe sa'eyana ma gigayo,
HEB.10.30	Iya Kaiwabu yaku kaliva ganavedewayaugidi.
HEB.10.31	Ka'i Yaubada Natuna kanavekwaulaugena amine o ada matahiwadi Yaubada Tomiya-vagata nimane kananuhagana, ada medema fa'ina kanamatautave'ine be higa keke Natuna kanavekwaulaugeni.
HEB.10.32	Tu gavadi gavadi tova tuwaina agaimiya hilakayemu-ma wananuwa-nunauyena. Bana Yesu ana halamana fa'ina nuwami gimahalini-yo Yesu nibaineyao hivebutu hikivekoyomi, ada aulolo tagiya lakahina ana vediwe againe wa'atuvefa'ila. 
HEB.10.33	Tamo tova yo'o matadiya hi'ihawadamanemi kadu hikivekoyomi. Tamo tova tobohiyamiyao hikivekoyodi tu badi lilidiya wamidi be wavelugadi. 
HEB.10.34	Tufoidi Yesu hivetumaganena fa'ina deliya hisedi tu yami wahinekalikali wamadubodadi. Ada badi tokivekoyo hi'ela be yami lokoloko hidei babiya hilemami againe keke nuwami gidakoyo, au wagahe wagayo, “Ide yada lokoloko yamuyamumu-'owogina kadu miyamiya-vagahina wese lobameya gidadauda.” Ada au wavemwamwala.
HEB.10.35	Medema fa'ina yami asevatu keke wanahegeni. Au wana'atuvefa'ila be aimo ami laufata yamumuna Yaubada ginavelemi. 
HEB.10.36	Atuvefa'ila gilubodami be higa Yaubada yana nuwanuwa wanadibumuhigeni-yo yana laufata hagihagina giwonadabedabemi-ma wananuhagana. 
HEB.10.37	Wana'atuvefa'ila fa'ina Veyao Tuwaina ana buki gigahe gigayo,
HEB.10.37	Tova kabiso-mo'ena Bana'e ginahobu'ela
HEB.10.37	amanadi gina'ela. Keke ginavekwalu.
HEB.10.38	vetumagana againe hinamiyami.
HEB.10.38	Hai kaliva yana matauta fa'ina
HEB.10.38	yana vetumagana ginasevauyena
HEB.10.38	medema fa'ine keke nuwaku ginayamumu.
HEB.10.38	Hidedemi Yaubada gigahe. 
HEB.10.39	Atu ide'eyao keke badi yadi vetumagana hisevauyeni-yo agolaufofola hinuhagana-ma kalivai-dina, au ide badi vetumagana againe hi'atuvefa'ila be kibababala hinuhagana-ma kalivai-dana.
HEB.11.2	Tuwai-mo'ena bwanenedeyao gaveyao Yaubada hivetumaganena toyogina, Yaubada badi yadi vetumagana fa'ina gihawaveyamumuyedi. 
HEB.11.3	Yada vetumagana againe kahalamanena lobama be babi matatabuna Yaubada yana gahe againe gilakayemu. Yaubada gaitoma moya'aina ka'ita'itana-ma gibubudi tu gaitomai-dina i'ibubunidi keke tamo gavadi ka'itana-ma againe gidabubudi.
HEB.11.6	Ada ka'i keke yada wavetumagana, kadu keke-mo'a adafaiweya Yaubada nuwana kanakiveyamumuni. Hai kaliva nuwanuwana Yaubada matane ginayemuyemu, medema gilubodana be gidavetumagana vaita Yaubada gimiyamiya-vagata ada gaveyao Yaubada hilelelena, medema ginanuwakabubuyedi.
HEB.11.9	Yana wavetumagana fa'ina, babi Yaubada giwonadabedabena-ma againe vaita hawahawala amine gimiyami. Keke manuwa gidayogoni, au falai manugose kwafilidiya hibubuna-ma againe gimiyami be ginumiyamiyanana. Meda anafaiweya natuna Aisake kadu tubuna Yakobu falai againe himiyami, ada Yaubada babi-nadi fa'ina Abelahamo againe giwonadabadaba amine kadu badi agaidiya giwonadabadaba. 
HEB.11.10	Abelahamo hawahawala amine falai againe gimiyami fa'ina keke gidanuwanuwa lakahina. Gilulauboda be abamiya miyamiya-vagahine ginaluku. Yaubada Tauna yana nuwanuwa amine mena abamiyai-nadi lobameya gikivemididina.
HEB.11.12	Ada au Sela hivehifuga. Moganedi Abelahamo givekaliva higa vaita keke anafaiweya kwamana gina'ivetubugini. Givekaliva nonogana bana againe bwaneneneyao moya'ai-mo'edi hitubuyemu. Muliya adi yo'o vaita ibadibadi lobameya amine, kadu vaita makama taliyeya keke adafaiweya kanakilagalagani-ma amine.
HEB.11.13	Tu badi Abelahamo ana unuma kalivai-dina aimo vetumagana againe himiyami tu hi'alika. Gavaimi Yaubada giwonadabedabedi, medemi aimo keke hidanuhagani tu yadi wavetumagana hi'alika. Keke hidanuhagani tu mena Yaubada yana wonadabadaba aimo lauveya giyemuyemu-ma nuwadiya hi'itana, ada medema fa'ina hivesiule. Ada taudiyao higahe vaita badi hawahawala amine hida babi againe hidanumiyamiyanana. 
HEB.11.14	Kaliva medede amine higahe againe, au kahalamanena taudiyao yadi melala hilelelena be againe hinamiyamiya-vagata. 
HEB.11.15	Ka'i melala hihegena-ma hidanuwa-nunauyena digo, kadu nuwanuwadi medede againe hidayewadi. 
HEB.11.16	Atu melala hihegena-ma keke hidanuwa-nunauyeni, au nuwanuwadi mali melala yamumu-mo'ena higa yadi melala lobama againe hinamiyami. Ada au Yaubada kikaiwabu-mo'ena nonogana nuwanuwana Abelahamo ana unuma kalivai-dina fa'idiya Tauna givewagana gigayo, “Iya yadi Yaubada.” Medema fa'ina yadi melala lobameya ahe gikidewedewena.
HEB.11.19	Nuwahinagene ginuwanuwa higa vaita Yaubada kaliva alikeya anafaiweya ginasivemididina, ada au natuna gidaluve'alikana ma Yaubada gihawatana. Hidema ana nuwanuwa ma vaita Aisake gida'alika tu alikeya gidamididi-havagi be tamana againe gidayewa'ela.
HEB.11.21	Bana Yakobu yana wavetumagana fa'ina, gi'ali'alika tu Yosefa natuneyao adi'iselu gigahenuwakabubuyedi. Yana wavetumagana yana aiwaleya giliyaliyave'avina tu Yaubada gihahawadavadavana ada au gi'alika. 
HEB.11.22	Bana Yosefa yana wavetumagana fa'ina, yana alika ana tova giyemu againe yana yo'o miIsileli agaidiya gigahe vaita tova mulina Yaubada ginavega'auledi be Idifita hinanuyabuyabuna. Kadu vehimeya tauna luluna fa'ina giveledi, higa vaita babi againe aimo hinana-ma hinavetauna.
HEB.11.25	Gigahe gigayo, “Ka'i Felo yana manuweya ganamiyami digo, akufaiweya hida babi ana gaitoma hagihagina gananuhagana be yaku wavemwamwala ganamiyami. Tu mena gaitomai-dina au havahavaina ada iya Yaubada yana yo'o kalivana fa'ina, keke nuwanuwaku Felo yana manuweya ganamiyami-yo Yaubada ganakiloweni. Au ganana Yaubada yana yo'o miIsileli agaidiya ganamiyami. Ka'i miIdifita miIsileli hikikivekoyodi amine iya hinakivekoyoku digo, hinakivekoyoku.” 
HEB.11.26	Au hidede amine Mosese ginuwanuwa, fa'ina gihalamanena lokolokofou moya'aina miIdifita adi tokaiwabu yana manuweya anafaiweya ginavaina, tu medema gaitoma-kawowo bana matane. Gina miIsileli buye himiyami fa'ina, ihawadamana lakahina ginuhagana tova mulina Bana Keliso ginuhagana amine, tu medema gaitoma lakahina Mosese matane. Tova moya'aina Yaubada yana laufata hagihagina ginuwa-nunauyena fa'ina, Keliso higa Yaubada yana Tovegida aimo ginahobu'ela-ma fa'ine kaliva yadi ihawadamana againe gihawahegena.
HEB.11.28	Yana wavetumagana fa'ina Yaubada yana vehimeya lobama ana tovenuwa'ata yana Abamaduviviya fa'ina gidibumuhigena. MiIsileli givehimeyedi be sifi kabi'ona hiluve'alikana digo yadi manuwa ana wanafali ana luhega dayagina againe hikiveduvedubana, be higa lobama ana tovenuwa'ata mena iya'iyaya gina'ita-yo ginamaduviviyedi be keke adi tomo'ainagona ginaluve'alikadi badi miIdifita adi tomo'ainagona ginaluve'alikadi amine.
HEB.11.31	Badi vineYeliko kwamayoku yamayamadadadi ma adi egana Leyabi yadi wavetumagana fa'ina, keke badi miYeliko Yaubada hidibutoyogena-ma buye hida'alika. (MiIsileli Yeliko ana fafaliya hiyemu-yo kaliva adi'iselu hi'iveninisedi be hinaluyavaga.) Badi Leyabi mena tolauyavaga adi'iselu yadi manuweya hivega'auledi be hilugolegoledi fa'ina, badi kwamayoku-dina keke hida'alika.
HEB.11.32	Tu kaliva moya'aidi yadi wavetumagana kahihidi aimo gidadauda tu ka'i ganalukahihiyena digo, tova ginahavaina. Badi kalivai-dina adi egana ma Gidiyona, Beleki, Samisoni, Yefeta, Devida, Samuwela kadu Yaubada bonana ana to'awatalatalaina tulina tulina. 
HEB.11.33	Badi yadi wavetumagana fa'ina, tufoidi nibaidiyao agaidiya hilulugaviya be hi'ivehamumudi, tufoidi nuwanuwa tunutunugina amine yadi yo'o hivehimeyedi, tufoidi gavaimi Yaubada giwonadabadaba medemi hinuhagana. Kadu tufoidi kevakeva manimaninidi adi egana laiyoni hi'ela vaita hinayovadi againe, Yaubada awadi gikibodana. 
HEB.11.34	Tufoidi yadi wavetumagana fa'ina, nibaidiyao ai'ala'alata toyogine hihegedi tu Yaubada ai giluvekwe'una. Tufoidi nibaidiyao hi'ela be yadi feto againe hinaluve'alikadi tu Yaubada gilugolegoledi. Tufoidi kowakowadiyao tu Yaubada gifaiwalaveledi. Tufoidi gaviya againe hifaiwala-mo'a be mali yo'o yadi tolugaviya hiluvilidi. Vevine tufoidi yadi wavetumagana fa'ina, Yaubada yadi to'alika gisivemidididi be giveleyewedi.
HEB.11.36	Kadu tufoidi Yaubada againe hivetumagana fa'ina, nibaidiyao hihawavelaigedi ada himunukoyokoyodi, kadu bulava againe hiyogodi be deliya hihegedi. 
HEB.11.37	Tufoidi yadi wavetumagana fa'ina hitutuve'alikadi, tufoidi sowa againe hibobolugadi, tufoidi feto againe hiluve'alikadi, tufoidi hiwavidi be yadi melala hihege-yo adi kaleko keke fa'ina sifi manugose kwafilidi hi'osena be hitogatogadadana, adiga keke, lokoloko keke, abadauda keke. Ada au tova moya'aina nibaidiyao hikikivekoyodi. 
HEB.11.38	E, hiwavidi be babigaga againe kadu oyeya hinunudadana, vatuluma kadu gou againe hivemanuwa. Badi tomiyababi Yaubada keke hidahalamaneni-ma nuwadi gi'uyuyu-mo'a fa'ina, badi tovetumagana vaita iyohoyoho badi matadiya. Tovetumagana kaliva hagihagidiyao nonogana yadi yamumu mena kaliva koyodiyao hifaniyena be hiwavidi.
HEB.11.39	Tu Yaubada mena kalivai-dina moya'aidi yadi vetumagana fa'ina gihawaveyamumuyedi be valeyadi kanogalina. Yadi wavetumagana nonogana gaitoma hagihagi-mo'ena badi ide tovetumagana moya'aida Yaubada giwonadabedabeda-ma keke hidanuhagani. 
HEB.11.40	Gavadi-yo keke hidanuhagani? Tuwai-lokalokana Yaubada kadu ide fa'ideya ginuwanuwa be yana vevai yamumu-mo'ena gikidewedewena, higa adi ihagihagi-mo'a keke hinamadunuhagani. Au yana vevai ana tova ginalakayemu againe badi'iyao kadu ide'eyao se'eyaine gina'ihagihagiye-mo'eda be mahamahalideyao Yaubada buye kanamiyamiya-vagata.
HEB.12.2	Medede amine kananauna tu Yesu kana'itadone-vagahina. Bana Yesu yada vetumagana inubana kadu yana veluga againe yada vetumagana ginatubuga-mo'a. Alika kelose againe abawowomumu lakahina. Atu Yesu ginuwanuwa gigayo, “Aimo vemwamwala lakahina Yaubada matane gananuhagana fa'ina, kelose ana wowomumu keke gananuwenuweni.” Ada au kelose ana aulolo kadu ana wowomumu gi'atuvefa'ilena be Yaubada yana didiga'u'u i'atagine givetogana. 
HEB.12.3	Yesu wananuwa-nunauyena. Kaliva koyodiyao yadi kivekoyo gavadawana tu gi'atuvefa'iledi. Ka'i kaliva omi hinakivekoyomi, Yesu yana atuvefa'ila wananuwa-nunauyena be higa keke wowomi ginalogilogi keke yami asevatu ginahavaini.
HEB.12.4	Yesu koyona ana dibutoyoga againe givedivediwe tu nibaineyao hiluve'alikana be dayagina gimadu. Omi wavedivediwe be higa koyona wanadibutoyogena, tu nibaimiyao dayagimi aimo keke hidavemaduhegehegeni. 
HEB.12.5	Yaubada yana gahe sa'eyana nuwami ma'i gi'afolefolena o ka'i keke? Veyao Tuwaina ana bukiya gigahe vaita omi natuneyao gidalu'ageyemi gigayo,
HEB.12.5	Natuku, Iya ya Kaiwabu matahiwadi
HEB.12.5	abakivenuwavilana fa'ina gavele ana toveya,
HEB.12.5	unavenogala, keke unamiya-kawowo.
HEB.12.5	Iya gadakeye ana toveya,
HEB.12.5	keke unawowologilogi.
HEB.12.6	medema kivenuwavilana fa'ina gatafidi.
HEB.12.6	Gaveyao gahawavenatunedi,
HEB.12.6	medema gavematahiwadiyedi.
HEB.12.6	Hidema fa'ina Iya yami Kaiwabu
HEB.12.6	omi natukweyao gakivenuwavilami.
HEB.12.6	Hidedemi Yaubada natuneyao adi kivenuwavilana fa'ina gigahe.
HEB.12.8	Yaubada natuneyao moya'aida gitafitafida be ginakivenuwavilada. Ka'i omi keke gidatafitafimi digo, kadu omi keke natuneyao velemo'ena, au vaita eda natuna tamana keke ma amine wamimiyami. 
HEB.12.9	Kadu'e, tamadeyao ide kabi'odeyaoya hikivenuwavilada be kawowomumuyedi. Atu Bana Yaubada alu'aluwada Tamana fa'ina, yada wawowomumu lakahina bonana kana'abina be kanamiyami hagihagina. 
HEB.12.10	Tamadeyao babiya tova kabisonaga ide kabi'odeyaoya gavaimi hinuwanuwa amine hitafitafida be hinakivenuwavilada. Tu Yaubada Tamada lobameya ada ihagihagi fa'ina gitafitafida be higa Bana kaliva mahamahalina amine ide mahamahalideyao kanamiyami. 
HEB.12.11	Abakivenuwavilana kanuhagana ana toveya, ada ayauna keke hagihagina, keke kadavemwamwala. Tu muliya ka'i Tamada yana kivetuvetunu kanavenogalena, au guwana nuwanuwa yegayegana yada dewa againe kanaseseyemaunena ada yada wanuwayamumu kanamiyami.
HEB.12.12	Ma aulolo tagiya againe Tamada gikikivenuwavilami fa'ina, nimami gi'amehomehona-ma wanakivefaiwalana, tugami gi'a'akulakulana-ma wanakivetoyogina be wana'asevatu Yaubada yana eda againe wananauna. 
HEB.12.13	E, eda tubuyamuyamumuna againe wananauna be gaveyao hinuwanuwaluga vaita agedi felafelana amine, medema agedi keke wanavebahini. Au yami dewa hina'ita-yo nuwadi ginavesa'eya be hinanauna yamumuna.
HEB.12.15	Yaubada yana nuwadoga givetalaiyena be higa adafaiweya kanadewadewa mahamahalina. Wana'itave'avimi be keke tamo hakwadi agaimiya ginakali'uho higa vaita Yaubada yana nuwadoga keke ginavivaini. Kadu wana'itave'avimi be keke tamo hakwadi agaimiya nuwanuwa golagolana walamina ginavegilili ada guwana ginayemu be moya'aidi agaidiya ginadamadamana. 
HEB.12.16	Wana'itave'avimi be keke tamo hakwadi gina'udo. Kadu wana'itave'avimi be keke tamo hakwadi agaimiya bana bwaneneda Iso amine Yaubada ginavekwaulaugeni. (Wa'ita, Iso yana koyona hidede amine. Bana tomo'ainagona fa'ina vaita tamana Aisake yana lokolokofou kadu Yaubada yana veyao ana wonadabadaba guwana higa yana kaiwabu bana ginavaina.) Tova sa'eyana Iso mafu gilau-mo'ena ada ana du'u ma bana taina yana a'aya gikimonevedamanena. Yaubada yana wonadabadaba keke gidanuwenuweni. Au yana'a ana tova sa'eyanaga ginuwenuwena ada hidedemi Yaubada givekwaulaugena. 
HEB.12.17	Ada wahalamanena muliya nuwanuwana tamana ginagahenuwakabubuyena tu gigahena gigayo, “Auwe. Ahe taini gavelena.” Ada au tuwaina Yaubada givekwaulaugena fa'ina, keke gidavaini. Gitagitagi lakahina higa vaita yana vekwaulauga ginayawelina tu keke anafaiweya.
HEB.12.19	Hiulega agona lakahina kadu Yaubada agona lakahina hinogalina, ada hidedemi Bana agona hinogalina againe himatautave'ine Mosese higahena higayo, “Auwe. Keke nuwanuwama Yaubada agona ananogali-havagileni.” 
HEB.12.20	Fa'ina Yaubada ahe gigahe gigayo, “Keke tamo hakwadi hida oya hawahawatana againe ginalaka. Ka'i ginalaka digo, wanatutuve'alikana. Ka'i kevakeva digo, au ai'adi wanatutuve'alikana.” Mena Yaubada yana hawata fa'ina ase'asedi gi'akolukoluna. 
HEB.12.21	Kadu Mosese tauna gaitomai-dina matamatauhidi gi'itadi againe gigahe gigayo, “Yaku wamatauta gavetavetatava.”
HEB.12.23	Omi badi Keliso yana yo'o agaidiya himidiluku be adi egana lobama ana buki againe Yaubada gi'etoladina kalivai-dina lilidiya wayemu. Bana Yaubada kaliva moya'aidi adi tovedewayauga ma liline omi wayemu. Badi kaliva yegayegadiyao hi'alika be alu'aluwadi hagihagidi lobameya himimiyami kalivai-dina lilidiya wayemu. 
HEB.12.24	Omi Yesu liline wayemu, Bana'e Yaubada ide'eyao adahinafeya gimidi-yo giulayagiyagilida be veyao ivaguna gi'ihagihagiyena, ada Bana dayagina veyao-nadi ana iya'iyaya. Boi tuwai-mo'ena bana Ebeli dayagina gimadu againe ana toluve'alika laufata Yaubada nimane givaina. Tu bana Yesu dayagina Ebeli dayagina ana nuwanuwa gitubuhegena, fa'ina Yesu dayagina gimadu againe ide tokoyona yada koyona ana aiyawela Yaubada nimane kavaina.
HEB.12.26	Tuwai-mo'ena Yaubada agona oya Sainai againe gikova ana toveya, babi gili'uli'u. Tova adamoya giwonadabadaba gigayo, “Tova sa'eya-mo'ena babi ganali'uli'una tu keke babigaga au kadu lobama buye ganali'uli'una.” 
HEB.12.27	Mena hifufu “tova sa'eya-mo'ena” ma ana nuwanuwa hidede amine. Gaitoma moya'aina i'ibubunidi ginali'udi-yo hinayawowola be higa gavadi gavadi keke-mo'a anafaiweya ginali'uli'u-ma ginaduva-vagata.
HEB.12.28	Au hidede amine Yaubada gaitoma moya'aina ginali'uli'una tu ide yana melala keke-mo'a ginali'uli'u-yo ginayawowola-ma againe kanaluku be yana itave'avina againe kanamiyamiya-vagata fa'ina, kanavesiule ada au yada wawowomumu kadu yada wamatauta Yaubada kanahawadavadavana be hidedemi nuwana kanakiveyamumuna. 
HEB.12.29	Yada Yaubada vaita ai'ala'alata amine. Ai'ala'alata gaitoma moya'aina gi'alayauyaulena amine, yada Yaubada gaitoma koyona moya'aina ginaluyaweli-'owona. Medema fa'ina yada wamatauta kanahawadavadavana.
HEB.13.2	Ka'i Keliso yana kaliva boi keke wada'itadi-ma mali melaleya hinatauya be hina'ela, au badi agaidiya nuwami ginanauna ada yami manuweya wanavega'auledi be wana'itave'avidi. Boi kaliva tufoidi lobama ana tovenuwa'ata vaita wakawaka amine hi'ela-ma yadi manuweya hivega'auledi be hi'itave'avidi. Hivaitana badi wakawaka ma kaliva-kawowo, tu muliya hihalamanena badi Yaubada yana tovenuwa'ata. 
HEB.13.3	Tu badi tobohiyamiyao deliya himimiyami-ma wananuwa-nunauyedi vaita omi badi buye yogoyogonimiyao wadamiyami. Meda badi nibaidiyao hikivekoyodi-ma wananuwa-nunauyedi vaita omi badi buye aulolo tagiya wadanuhagani.
HEB.13.4	Ka'i omi naginagimiyao, medema hagihagina. Tu omi kaliva vavinemiyao agaidiya wanamiyave'avina be keke mali vevine buye wanadauda. Omi vevine moganemiyao agaidiya wanamiyave'avina be keke mali kaliva agaidiya wananauna. Yaubada badi to'udo kadu yamayamadadadiyao matahiwadi ginaveledi. 
HEB.13.5	Wana'itave'avimi be keke tova moya'aina mani nuwami ginavivaini. Gavadi gavadi agaimiya hidadauda, medema fa'idiya wananuwanuwa wanagayo, “Medema gaitomai-dina au akufata.” Au hidede amine keke mani wana'itanuwavaiyeni, fa'ina Yaubada ami itave'avina fa'ina Veyao Tuwaina ana buki againe gigahe gigayo,
HEB.13.5	Keke-mo'a gananuyabuyabu.
HEB.13.5	Keke-mo'a ganahege.
HEB.13.6	Bana Kaiwabu aku toveluga,
HEB.13.6	keke ganamatauta.
HEB.13.6	Kaliva agaikuya gavaimi hinaga?
HEB.13.6	Keke ganamatausedi.
HEB.13.7	Badi ami tonagona boi Yaubada bonana agaimiya hilumamalena-ma wananuwa'udu'ududi. Yadi wavetumagana Yesu Keliso againe hiluluve'avina yadi alika ana maka. Au wananuwa-nunauyedi be yadi vetumagana wanave'uve'u'ulena. 
HEB.13.8	Yesu Keliso au gimiyamiya-vagata ada keke tamo tova yana nuwanuwa tulina tulina. Au boi tuwaina gimiyami amine, meda tova adamoya gimimiyami kadu tova mulina ginamiyami tova inaga inaga keke ana abalauyabu.
HEB.13.10	Badi abaveyao ana tofaisewa Mosese yana vehimeya himuliyena-ma yomuyomu kaliva yadi abaveyao hiluluve'alikadi tu kevakeva tufona hi'au'ana. Tu yomuyomu koyona ana aba'aiyawela fa'ina hiluluve'alikadi-ma keke hida'u'ani, au kevakeva hikabuna be gi'ala-'owona. Tu ide Yesu kamuliyena-ma keke kevakeva againe leme kadanuhagani. Au Yesu Tauna yana alika kelose againe yada koyona ana aiyawela kanuhagana, ada badi aimo yomuyomu yadi alika againe leme hilelelena-ma keke adifaiweya Yesu yana alika againe yadi koyona ana aiyawela hinanuhagani.
HEB.13.12	Meda anafaiweya Yesu abaga Yelusalema melala kwaune gina yana watagiya gi'alika be Tauna dayagine yana yo'ogaga gikiveyeveyegada. 
HEB.13.13	Au hidede amine Yesu dayagina abaveyao tuwaina gitubutagona fa'ina, mena tafalolo tuwaina kananuyabuyabuna be Yesu ana tafalologaga againe kanadamana. Ka'i ide Yesu againe kaluluve'avina fa'ina kaliva ginakivekoyoda be wowomumu ginaveleda, au Yesu wowomumu giwahina amine ide kanawahina. 
HEB.13.14	Hidei babiya melala againe kamimiyami-ma keke melala miyamiya-vagahina. Au melala miyamiya-vagahine aimo kanaluku melalai-nadi fa'ina kalulauboda.
HEB.13.16	Tova moya'aina nuwakabubu againe nuwami ginanauna be yami giba againe tobohiyamiyao wanaveluvelugadi. Ka'i medede amine wanahawahawahega, au vaita Bana'e wahawadavadavana ada mena yami hawahega fa'ina nuwana giyamumu.
HEB.13.18	Tu ime fa'imeya wanave'o'ola. Ime anuwave'avina higa vaita yegayegameyao Yaubada matane adamiyami be keke tamo vita nuwafoumeya ada'ayauneni, ada nuwanuwama tova moya'aina anadewadewa hagihagina fa'ina wanave'o'olema. 
HEB.13.19	Nuwanuwaku lakahina iya fa'ikuya wanave'o'ola toyogina be higa omi agaimiya ganamaduyewa'ela.
HEB.13.21	Gave'o'ola be Yaubada nuwanuwa yamumuna tulina tulina againe ginakivetoyogimi be higa yana vehimeya wana'idibumuhigena. E, Yesu Keliso yana veluga againe nuwahinagemi gina'ihagihagiyena be gavaimi Bana matane gilubodana, medemi wanadewadewa. Ada Yesu Keliso ana egana kanakilakahina tova inaga inaga keke ana abalauyabu. Ehe hidedemi.
HEB.13.22	Kafoi tobohiyakweyao, agaimiya ganave'o'ola. Wada'atuvefa'ileku be yaku kivetuvetunu hida yami leta againe ga'etoladina-ma wadanogali-hagihagiyena. Fa'ina keke vaita leta tunugi-mo'ena gada'etoladini, keke. 
HEB.13.23	Tu nuwanuwaku wanahalamanena tobohiyada Timoti deliya gihobu. Ka'i iya agaikuya ginamadu'ela digo, bana ginavebwa'uliyeku be ama'iselu omi agaimiya ana'ela.
HEB.13.24	Yama nuwakabubu ami tonagona moya'aidi agaidiya kadu Yaubada yana kaliva yana vevine mahamahalidiyao adi yo'o tulina tulina agaidiya. Badi tovetumagana fafali ana egana Itali kalivai-dina hilukafoiyemi. 
HEB.13.25	Yaubada moya'aimi ginanuwadogemi.
JAS.1.1	Iya Yemesa Yaubada kadu Kaiwabu Yesu Keliso ana agetoga omi tovetumagana vaita hawahawala amine fafali tulina tulina agaidiya wamiyavehavehaila-ma ami vesiule! Higa omi miIsileli yada yo'o tuwelo kalivai-mina.
JAS.1.4	Keke wanagaluvaluva-yo ami vita agaidiya wanakivelivelilimi. Au wanahawahegemi be yami atuvefa'ila ginakabukabu tu nuwanuwa hagihagina tulina tulina agaidiya wanave'asevatu be wanamaga-mo'a, ada au keke tamo gavadi againe wanakali'uho.
JAS.1.6	Tu wanave'o'ola againe keke yami wavenuwana au yami wavetumagana wanave'o'ola. Wa'ita, hai kaliva givenuvenuwana, medema vaita lefo lehaga tabone bolimana gilululiyeliyena be gi'alu'alugena-ma amine. 
JAS.1.7+JAS.1.8	Bana tonuwaluga, yana nuwanuwa nagona hidedemi muliya wadedemi giseusena, fa'ina bana kalivai-nadi keke anafaiweya gidanuwanuwa gidagayo, “Gavaimi gave'o'ola medemi Kaiwabu ginaveleku.”
JAS.1.10	Atu hai tovetumagana tu wakalivana yana walokoloko, medema gilubodana be yana giba vaita iyohoyoho Yaubada matane ma gihalamanena fa'ina ginagakahikahi. Fa'ina isisi'u ana falafalawasi gi'akukuwana amine, meda tova kabisona wakalivana ginayawowola. 
JAS.1.11	Wa'ita, kauwana gilaka yana lukalalava lakahina againe isisi'u gikabuna be gibou, ana falafalawasi gi'akukuwana ada ana aiwaka gibwavi. Meda anafaiweya bana wakalivana aimo yana giba ana itave'avina againe gi'i'idamodamo tu ginabwavi.
JAS.1.13	Aladibidibi ginayemaunida ana toveya, keke gidalubodada be kanagayo, “Hima Yaubada gi'aladibidibiyeku.” Fa'ina koyona keke anafaiweya Yaubada gina'aladibidibiyeni-yo ginabe'u, kadu Yaubada keke tamo hakwadi gina'aladibidibiyeni. 
JAS.1.14	Aladibidibi ana nuwanuwa hidede amine. Hai kaliva tauna yana nuwanuwa ita'italuvadigana koyona againe ginataini-yo agena ginavebahina, medema ana egana aladibidibi. 
JAS.1.15	Au yana nuwanuwa koyona ginavehifuga tu muliya dewa koyona ginavenatunena. Ada dewa koyona ginalakata meda ginavenatuna natudi ana egana alika.
JAS.1.16	Tobohiyanuwakweyao, keke wananuwanuwafani vaita Yaubada gida'aladibidibiyemi. 
JAS.1.17	Bana Yaubada abaveluga moya'aina kadu gaitoma hagihagidiga ana Tovetala. Gaitomai-dina inubadi lobameya, ada Bana Yaubada lobama ana mahala adi To'aibubuna amanadi mena nuwakabubu tulina tulina givetalaiyena. Bana ana ita keke gidakivilani. Kauwana againe ai aiwa'udi malalauga lakahina tu uyadayada kabi'ona. Tu Yaubada keke aiwa'u amine. Yana mahalina keke kivilavilana, au ana ita'ita sa'eyana. 
JAS.1.18	Yaubada nuwanuwana amine Bana bonana againe katubuga-havagi ada yawaida ivaguna bonai-nadi againe give'inuba. Bonai-nadi au nuwanuwa velemo'ena. Au hidedemi katubuvagu be higa yana aibubuna matatabuna agaidiya ide vaita bavagu hagihagi-mo'ena amine wai kanagona Bana matane.
JAS.1.21	Yaubada nuwanuwana dewa yegayegana fa'ina, nuwanuwa bwanebwanenena kadu dewa koyona tulina tulina gikabu-fa'ila ma wanavenikohiyedi, ada yami wanuwahobu Yaubada againe wanahawahegemi be bonana nuwamiya gifahana-ma wana'abina, bonai-nadi anafaiweya ginakibababalemi.
JAS.1.23+JAS.1.24	Hai kaliva Yaubada bonana ginogalina tu gavaimi gigahe-ma keke gidahuluvini, medema vaita kaliva kelasi againe anununa gida'itamata'idileni. Gi'ita-yo auhe'ama gina ada anununa gavaimi ana ita ma nuwana giulu. 
JAS.1.25	Atu hai kaliva Yaubada yana vehimeya againe gina'itadonadona kadu yana ita ginanunauwena be gavaimi gi'itana o ka'i ginogalina-ma keke nuwana ginaulu tu tova moya'aina gina'idibumuhigena, medema yana havivila moya'aina agaidiya Yaubada yana nuwakabubu gina'ayaunena. Mena Yaubada yana vehimeya hagihagi-mo'ena ada ana idibumuhiga againe ide kaliva yauyaugideyao ma ka'ayaunena.
JAS.1.27	Hai kaliva yana tafalolo mahamahali-mo'ena kadu keke ma'ita koyona Yaubada Tamada matane, medema yana huluva hidede amine ginaseyemaunena. Natu'aeda sikwasikwa yadi wa'ase'u'aulolo himimiyami-ma gina'itave'avidi, kadu tauna yana huluva gina'itave'avina be tomiyababi Yaubada hivenikohiyena-ma yadi dewa koyona keke bana againe ginadamana fa'ina.
JAS.2.2	Wa'ita, ka'i wakalivana ana wavaigau fatadi lakahina kadu ana wanimakwasi gola fatana lakahina yami manuwa-tafalolo againe ginaluku, kadu koyokoyo ana wavaigau koyona ginaluku, gavaimi wanahuluvidi? 
JAS.2.3+JAS.2.4	Ka'i wakalivana yami wave'amohimohina wanagahena wanagayo, “Kumani, hidei abavetoga hagihagina, au uhiyoto.” Tu ka'i koyokoyo wanagahena wanagayo, “Mene umidi,” o ka'i “Hidei efe'efeya agekuya uhiyoto.” Ka'i mededemi wanahuluvidi, au adi ita againe ahe walagadi vaita yo'o luhei agaimiya hidamiyami, sa'eyana kikaiwabudiyao sa'eyana fanifanidiyao, kadu omi to'ailaga taumiyao wakilakahimi au hida yami inuba koyo-mo'ena.
JAS.2.6	Tu omi'iyao ma koyokoyo wa'ihawadamanedi. Gavaiyami? Mene gaveyao hikikivekoyomi-yo kotu againe hisimadumadugemi? Me kikaiwabudiyao. 
JAS.2.7	Wona velemona badi kikaiwabudiyao mena kalivai-dina yami Kaiwabu hihawahawatagona, Bana'e ana egana kikaiwabuna omi wawahina amanadi.
JAS.2.8	Gilubodami be yami Kaiwabu yana vehimeya lakahina wana'itave'avi-mo'ena. Vehimeyai-nadi Veyao Tuwaina ana bukiya gidadauda gigayo,
JAS.2.8	Tauni unuwakabubuye amine, tobohiya unanuwakabubuyena.
JAS.2.9	Atu ka'i kaliva adi ita againe walagadi tu keke wada'itadi leleleya digo, omi vehimeyai-nadi ahe wayawelina ada omi vaita vehimeya ana to'aiyawela yami wakoyona Yaubada matane. 
JAS.2.10	Wa'ita, gava kaliva Yaubada yana vehimeya matatabudi gina'itave'avidi tu vehimeya sa'eyanaga againe ginakali'uho, medema ana wavita vaita vehimeya matatabudi gidayaweli-'owodi. 
JAS.2.11	Ide kahalamanena vehimeya matatabuna kayaweli-'owona fa'ina Bana Yaubada gigahe gigayo, “Keke una'udo,” kadu Bana Kalivai-nadi gigahe gigayo, “Keke unaluve'alika.” Ka'i keke wada'udo tu waluve'alika, au ami egana vehimeya ana to'aiyawela.
JAS.2.14	Siule tobohiyakweyao, ka'i tamo hakwadi ginagahe ginagayo, “Iya Yaubada againe gavetumagana,” tu yana vetumagana keke igibagiba againe gidaseyemauneni, au hai ana yamumu? Keke. Ka'i mene yana vetumagana againe ana kibababala ginanuhagana? Keke, keke-mo'a! 
JAS.2.15+JAS.2.16	Wa'ita, ka'i tobohiyami o noumi sa'eyana Yesu Keliso yana yo'o agaidiya ana kaleko keke fa'ina givekwavekwadudu o ka'i mafu gilaulauna tu omi wanagahena wanagayo, “Siule, Yaubada ginanuwakabubuye. Keke unavekwadudu au a'a una'a be una'ahiyauwa.” Ka'i hidedemi wanagahe tu keke wowona ana gaitoma againe wanavelugani, yami gahe gahegaga. Au hai ana yamumu? Keke. 
JAS.2.17	Meda anafaiweya ka'i yami vetumagana vetumaganagaga tu keke igibagiba againe wadaseyemauneni, au yami vetumagana gaitoma-kawowo.
JAS.2.18	Tu tamo hakwadi ginagahe ginagayo, “Kaliva sa'eyana yana wavetumagana tu sa'eyana ma yana wa'igibagiba.” Ada iya ganabonalaufata ganagayo, “Ka'i keke kaliva agaidiya una'igibagiba, gavaiya'amine o ya wavetumagana velemo'ena unaseyemauneni? Tu iya'eku ma yaku vetumagana yaku igibagiba againe ganaseyemaunena.” 
JAS.2.19	Wa'ita, omi wanuwanuwa vaita vetumaganagaga gilubodana be wagayo, “Bana Yaubada anakaibe'u-mo'a.” Au yamumuna tu'ena balauma koyodiyao meda Yaubada anakaibe'u-mo'a amine hivetumagana. Yaubada hivetumaganena tu keke yana nuwanuwa amine hidahawahegedi fa'ina yadi vetumagana yadi wamatauta buye hivetavetatava.
JAS.2.20	Siule kaliva kwavakwava! Gava tova-yo unahalamaneni vetumaganagaga tu keke igibagiba buye'i ma gaitoma-kawowo? Unogali, iya ganavehawale. 
JAS.2.21	Nagona bwaneneda Abelahamo againe ganaluvefosena. Natuna Aisake Bana Yaubada againe gihawahegena higa abaveyao amine atudidigeya gidamununa fa'ina Yaubada Abelahamo ginuwenuwena vaita yegayegana Bana matane. 
JAS.2.22	Ka'i mene nuwa a gimahalina? Bana yana wavetumagana kadu yana wa'igibagiba buye gififaisewa. Yana igibagiba againe yana vetumagana ana abalauyabu giseyemaunena. 
JAS.2.23	E, Abelahamo yana igibagiba Aisake ana hawahega againe giseyemaunena. Ada gahe sa'eyana Veyao Tuwaina ana bukiya gidadauda-ma mena Abelahamo yana igibagiba againe ahe gilakayemu velemo'ena. Gahe-nadi gigayo,
JAS.2.23	Abelahamo Yaubada givetumaganena ada yana vetumagana fa'ina Yaubada bana fa'ine gigahe gigayo, Bana kaliva yegayegana Iya matakuya. Ada au Yaubada Abelahamo givewagana ana kusebo.
JAS.2.24	Mema au wa'itana keke kaliva yada vetumaganagaga tu yada igibagiba buye'i fa'ina Yaubada giseda yegayegadeyao Bana matane.
JAS.2.26	Au mema wa'ita, kaliva wowonaga tu alu'aluwana keke, medema kaliva ali'alikana. Meda hai vetumaganagaga tu igibagiba keke, medema vetumagana ali'alikana.
JAS.3.2	Moya'aida yada dewa againe tova moya'aina katututumadumadu. Hai kaliva yana gahe againe keke-mo'a tamo koyona gidayakayakahini, medema kaliva hagihaginaga higa tauna ana hawata tulina tulina au anafata.
JAS.3.4	Kadu aba'ita sa'eyana ma waka. Waka lakahi-mo'ena ada bolimana toyogina waka gimaduhinehinena tu ana wayaisi kabi'ona againe tovemadu hami nuwanuwana ginana amine anafaiweya waka ginasiviviyena. Mena wayaisi kabi'o-mo'ena nonogana tovemadu waka lakahina anafaiweya ginavehimeyena. 
JAS.3.5	Meda anafaiweya meyada talaida kabikabi'ona nonogana gaitoma moya'aina adi faisewa fa'ina anafaiweya giseselakalaka.
JAS.3.5	Wa'ita, ai yana alavenimoga kabikabi'ona nonogana anafaiweya ubula lakahina gina'alaveyamalelena. 
JAS.3.6	Meda meyada vaita ai'ala'alata amine. Babi ana nuwanuwa koyona tulina tulina meyada gi'iveyemaunidi. Meyada awadeya gidadauda tu guwana koyona wowoda matatabuna againe gisedamadamanena. Mema ai'ala'alata vaita Setani gidakulivenimogini-yo meyada ana ai fifiwalana againe yada miyami matatabuna gikivekoyona. 
JAS.3.7	Kaliva adifaiweya kevakeva tulina tulina hina'ivemanavidi. E, kevakeva walawala'a kadu manuga kadu gayagayagidiyao kadu igana ahe hi'ivemanavidi. 
JAS.3.8	Atu meyada ma keke tamo hakwadi anafaiweya gina'ivemanavini. Meyada gaitoma koyona, tova moya'aina gi'eto'etodadana be yana faisewa vaita tuva uyona amine.
JAS.3.9	Ma meyada againe yada Kaiwabu Tamada kahawadavadavana kadu meyada againe kaliva ka'alatabutabuyedi, badi Yaubada anununa amine gibubudi amanadi. 
JAS.3.10	Awada sa'eyana againe tu hawadavadava kadu alatabutabu giyemuyemu. Tobohiyakweyao, hidedema keke-mo'a gidalubodani. 
JAS.3.11	Wa'ita, guya sa'eyana againe keke-mo'a gufa yamumuna kadu gufa lehalehagina ginaguwaleni. 
JAS.3.12	Tobohiyakweyao, mani'utu keke anafaiweya nila ginaveguwayeni o maugaya waiwa ginaveguwayeni. Kadu guya lehalehagina keke anafaiweya gufa yamumuna ginaguwaleni. Meda anafaiweya keke-mo'a gidalubodani be hawadavadava kadu alatabutabu awada sa'eyana againe ginayemu.
JAS.3.14	Atu ka'i nuwahinagemiya waga'uma'uma wanuwakoyove'ine taumiyao ami egana ana kailakata fa'ina wanuwanuwa, au keke medema fa'ina wanaselakalaka kadu keke yami nuwanuwa koyodi agaidiya nuwanuwa velemo'ena wanahawavekemeni. 
JAS.3.15	Nuwanuwai-dina omi wavewagadi nuwahuya. Tu nuwahuyai-nadi keke Yaubada againe gidave'inuba au medema babi ana nuwanuwa, kaliva dibudi koyona ana nuwanuwa ada Setani againe give'inuba. 
JAS.3.16	Ka'i kaliva ga'uma'uma kadu taudiyao adi egana ana kailakata ana nuwanuwa againe hihawahegedi, au ve'ataladabwadabwa kadu dewa koyona tulina tulina hi'iveyemaunidi.
JAS.3.18	Ada gaveyao kukuya hi'ita'itave'avina medema vaita veyao ana tofaha amine, ada aimo guwana hinayaudi ma dewa yegayegana.
JAS.4.2	Gaitoma tulina tulina nuwanuwami tu keke wadavaidi fa'ina waluve'alika. Mali kaliva yadi giba wa'ita'italuvadigena tu keke amifaiweya wanavaini fa'ina wavebutu wavekwavekwageya buye wave'amunumunuga. Keke Yaubada againe wadave'o'ola fa'ina gavadi yami nuwanuwa keke wadanuhagani. 
JAS.4.3	Ada ka'i Yaubada againe wave'o'ola amine keke wadavaini, fa'ina yami wa'inuba tu koyona wave'o'ola be higa taumiyaogaga yami abagakahikahi fa'ina.
JAS.4.5	Gahe sa'eyana Veyao Tuwaina ana bukiya gidadauda vaita Yaubada nuwanuwa-mo'ena alu'aluwada nuwadeya gisena-ma Bana anakaibe againe kanahawahegeda. Keke wananuwanuwa vaita gahe-nadi gahe-kawowo. 
JAS.4.6	Nuwanuwana Bana anakaibe againe kanahawahegeda. Gavaimi-yo keke mali nuwanuwa againe tu Yaubada anakaibe againe kanahawahegeda? Me Yaubada ginafaiwalavele-mo'eda yo alu'aluwada ginanauna Bana againe. Meda yana faiwala ana vetala fa'ina gahe sa'eyana Veyao Tuwaina ana buki againe gidadauda gigayo,
JAS.4.6	Yaubada toselakalaka givenivenibainedi tu
JAS.4.6	tonuwahobu giveluvelugadi.
JAS.4.8	Yaubada liline wanayemu tu Bana lilimiya-mo'aya ginayemu. Omi tokoyona nimami koyona againe watunena-ma, nimami wanakolana. Omi tonuwaluga, nuwami wanakiveyeveyegana. 
JAS.4.9	Yami koyona fa'ina wana'ase'u'aulolo wanatagi'uvami wanalogita. Auwe velaiga vemwamwala tu tagiya nuwavita gilubodami. 
JAS.4.10	Taumiyao wanakivenuwahobumi Kaiwabu matane ada Bana ginakilakahimi.
JAS.4.12	Yaubada anakaibe vehimeya ana to'aibubuna kadu Bana anakaibe yada dewa ginalagana ka'i hagihagina o ka'i koyona. Bana anakaibe anafaiweya ginakibababaleda o ginaluyawelida. Tu o'eni ma o vaita hakwa'adi-yo tobohiya yana dewa ulaga? Ka'i o tauni Yaubada?
JAS.4.14	Wa'itami, gavadi bogiyadi ginalakayemu-ma omi keke-mo'a wadahalamaneni. Mene yawaimi ana tunuga wanuwenuwena o ka'i keke? Malalaugeya yagihowa ka'itana tu tova kabisona gi'awowolina amine, meda yawaimi ana tunuga. 
JAS.4.15	Au gilubodami be hidedemi wadagahe wadagayo, “Ka'i Kaiwabu ginahawahegeku be wayawaiku ganamiyami amine, hida faisewa o mena faisewa gana'abina.” 
JAS.4.16	Tu omi keke Yaubada ana egana wadayakahini, au taumiyao yami vevai fa'ina yami wanuwalaka kadu wagakahikahi. Omi gaveyao au hidede amine wagakahikahiyemi, medema wakoyo. 
JAS.4.17	O mene gava kaliva dewa hagihagina gihalamanena tu keke gidahuluvini, medema gikoyo.
JAS.5.1+JAS.5.2+JAS.5.3+JAS.5.4+JAS.5.5+JAS.5.6	Medema fa'ina ase'u'aulolo lakahina ginayemaunimi, fa'ina wanatagitagi wanatagitagi taumiyao wanatagi'uvami. Yami giba kikaiwabuna wasenuwauluyena-ma gikoyo, tumotumo ami vaigau hi'ana. Yami mani yami lokoloko wa'ive'ave'ahina be giduva-kawowo ma ahe gikoyo, ada yadi koyo againe taumiyao yami nuwanuwa koyona higa mali kaliva yami kikaiwabu againe keke wadavelugadi-ma gi'iveyemaunina. Au ai'ala'alata omi taumiyao kadu yami kikaiwabu buye gina'alahi-'owomi.
JAS.5.8	Meda anafaiweya omi wana'atuvefa'ila ase'asemi wanakivevatuna fa'ina Kaiwabu yana yewa'ela giluveda'ufo. 
JAS.5.9	Tobohiyakweyao, keke taumiyao agaimiya wana'alawoluwolu be higa keke matahiwadi wananuhagani fa'ina. Wa'ita! Tovedewayauga eda'awana liline gimidikebukebu.
JAS.5.11	Yadi eda givita ana toveya hi'atuvefa'ila fa'ina kavewagadi kaliva yadi wavemwamwala. Kadu aba'ita sa'eyana ma Yobi yana wanuwavita lakahina tu yana vetumagana againe gi'atuvefa'ila-mo'a ma valeyana ahe wanogalina, kadu wahalamanena Kaiwabu yana vevai hagihagina Yobi fa'ina kahihina ana abalauyabu. Kaiwabu agobika kadu hinekalikali againe gimaga fa'ina, Yobi nuwakabubu lakahina ginuhagana.
JAS.5.14	Kadu ka'i mene tamo kaliva amihinafeya gi'aulolo? Gilubodana be ekelesiya adi tonagona gidakovadi be higa hinave'o'olena ada bunama againe Kaiwabu ana eganeya hinabunamina. 
JAS.5.15	Yadi wavetumagana to'aulolo hinave'o'olena ada yadi ve'o'ola wavetumaganina againe to'aulolo ginabwaina. E, Kaiwabu ginasiveyawana. Ada ka'i gavadi koyona gifaisewadi, au Kaiwabu ginayawelidi. 
JAS.5.16	Au mema yami koyona taumiyao wanave'a'iyauyauga kadu buye wanave'ave'ove'o'ola be higa aulolo againe yami yamumu wananuhagana. Hai kaliva yana dewa yegayegana tu ginave'o'ola, medema yana ve'o'ola ana wafaiwala kadu waguwana.
JAS.5.18	Kadu give'o'ola-havagi vaita wehi ginalugaga ada au Yaubada wehi givetalaiyeni-yo babi ana gaitoma moya'aina givebutu gitabotabo.
JAS.5.19+JAS.5.20	(Iya Yemesa bonaku.)
1PE.1.1	Yo siule omi Yaubada giluwafami be hida babi againe hawahawala amine wamimiyami-ma kalivai-mina. Iya Fita Yesu Keliso yana kabu gavaina be gave'afositolo-ma yami leta ga'etoladina be wana'itana. Badi Yesu againe hivenibaina-ma hiwavimi be mali fafali agaidiya wa'abinauna, fafali-dina Fonitasi, Galesiya, Fafadosiya, Esiya kadu Bidiniya. 
1PE.1.2	Tuwai-lokalokana Yaubada Tamada giluwafami kadu givegide-vagahimi ada Alu'aluwa Mahalina yana ihagihagi againe mahamahalimiyao wamimiyami. Hidedemi giluwafami be higa Yesu Keliso bonana wana'abi'abina ada Bana dayagine ami bwanene ginakolana.
1PE.1.2	Yaubada yana nuwadoga kadu yana aseniwalova ana ayauna againe wanatutuveguvegulami.
1PE.1.5	Yesu Keliso wavetumaganena fa'ina Yaubada yana faiwaleya giyavayavami ada ginanunauwena tu gaitoma moya'aidi koyodi agaidiya ginakibababaleda. Ada ahe gikidewadewa-vagata be aimo tova ana abalauyabu againe kibababalai-nadi gina'ivemogatalina. 
1PE.1.6	Medema fa'ina wanavemwamwala lakahina. Tova hidevama ka'i gilubodami be badi Yesu hivenibainena-ma yadi ve'umagigi ana vita tulina tulina agaidiya ase'u'aulolo wa'aya'ayaunena. Tu mena vitai-dina keke hinaduva-vagata. Tova hidevama wa'ase'u'aulolo nonogana ami du'u Yaubada gikidewedewena be walulubodena-ma fa'ina wavemwamwala. 
1PE.1.7	Yaubada mena vitai-dina agaidiya gihawahegemi be higa yami vetumagana ana galuvaluva againe ka'i velemo'ena o ka'i keke ma ginahalamanena. (Wa'ita, kaliva gola babiya hiyalana digo wayogona buye hivetagovina be gi'ulafuwana againe gola-mo'ena avaekeya gida tu momolu hihegena.) Gola ana kaiwabu lakahina tu gaitoma havahavaina. Kaliva gola ai againe hive'alave'uve'una amine, meda Yaubada yami vetumagana gola gikaiwabuhegena-ma vita agaidiya gigaluvaluvana ka'i velemo'ena ma kabu'avane ginalakayemu. Ada aimo Yesu yana yewa'ela ana toveya yami vetumaganadona fa'ina Bana Yaubada ginahawaveyamumuyemi kadu ami egana ginakilakahina kadu ginakivekaiwabumi. 
1PE.1.8	Boi Yesu Keliso keke wada'itani nonogana nuwanuwami lakahina Bana'e. Kadu tova adamoya keke wada'ita'itani nonogana Bana againe wavetumagana kadu wavemwamwala-mo'a, yami vemwamwala gi'ive'alikami be keke tamo gavadi amifaiweya wanagaheyeni. 
1PE.1.9	Gavadi-yo wavemwamwala-mo'a? Me yami vetumagana guwana higa alu'aluwami ana kibababala wanunuhagana.
1PE.1.11	Keliso Alu'aluwana giluvaiyedi-yo gihawaveleveledi gigayo, “Aimo Yaubada yana Tovegida vita tulina tulina ginanuhagana tu muliya ginakaiwabu-mo'a.” Ada badi to'awatalatalaina gava tova kadu gavaiya'amine mena gaitomai-dina ginayemu-ma ana halamana hilelelena. 
1PE.1.12	Yaubada badi agaidiya gihawavemogatala keke vaita taudiyao adi veluga au omi ami veluga fa'ina hi'awatalatalaina. Ada gaitomai-dina fa'ina higaheye-vagahina amanadi valeyana kibababala ana Venuwa'ata Yamumuna ana tolaumamala agaidiya wanogalina. Yaubada Alu'aluwa Mahalina gi'iveninisena, lobama amine gihobu'ela be badi tolaumamala giluvaiyedi-yo agaimiya hi'awatalatalaina. Badi Yaubada yana tovenuwa'ata lobameya himimiyami nonogana ami kibababala ana nuwanuwa fa'ina halamana hilelele-hagihagiyena tu higa-wayoga.
1PE.1.14	Tuwaina Yaubada keke wadahalamaneni au fanifanimiyao wamimiyami be nuwanuwa ita'italuvadigana agaidiya wahawahegemi. Tu tova adamoya Yaubada wahalamanena fa'ina, keke mena nuwanuwa koyodi amine wanahuluhuluva au we'owe'o dibudibumuhigidiyao amine Tamami fa'ine wanahawahegemi. 
1PE.1.15	E, Bana giluwafami-ma kaliva mahamahalina amine, gilubodami be yami dewa moya'aina agaidiya mahamahalimiyao wanahuluhuluva. 
1PE.1.16	Meda tuwaina Veyao Tuwaina ana bukiya Yaubada gigahe gigayo,
1PE.1.16	Iya mahamahaliku fa'ina, gilubodami be omi mahamahalimiyao wanahuluva.
1PE.1.20	Yaubada aimo babi keke gidabubuni tu Bana Keliso ami kibababala fa'ina givegide-vagahina, tu tova adamoya higa hida tova havahavaina againe omi fa'imiya gi'ivemogatalina. 
1PE.1.21	Bana amihinafeya gihobu'ela fa'ina Yaubada againe yami nuwave'avina wasena, Bana alikeya gisivemididina be gikivekaiwabuna amanadi, ada au Yaubada againe wavetumagana kadu waluluve'avina.
1PE.1.23	Fa'ina Yaubada bonana miyamiya-vagahina againe watubuga-havagi ada yawaimi ivaguna bonai-nadi againe give'inuba. Tamamiyao hi'ivetubugimi-ma havahavaidiyao tu Tamami bonana againe yawaimi ivaguna wavaina medema miyamiya-vagahina.
1PE.1.24+1PE.1.25	Kaliva moya'aidi vaita isisi'u amine,
1PE.1.24+1PE.1.25	yadi kaiwabu vaita ana falafalawasi
1PE.1.24+1PE.1.25	yadi kaiwabu amine.
1PE.1.24+1PE.1.25	Isisi'u giboubou kadu ana falafalawasi gi'a'akukuwana,
1PE.1.24+1PE.1.25	atu Kaiwabu bonana giduva-vagata.
1PE.1.24+1PE.1.25	Ada mena bonai-nadi Yaubada yana kaliva agaimiya gilumamalena.
1PE.2.2	Fwefweya ivagudiyao tova moya'aina hihuhuhu amine, omi Yaubada bonana againe tova moya'aina wanahuhuhu wananunauwena tu ami kibababala ana nuwanuwa againe wanave'asevatu. 
1PE.2.3	Meda gahe sa'eyana Veyao Tuwaina ana bukiya gidadauda gigayo,
1PE.2.3	Kaiwabu yana nuwakabubu wa'aluvaluvani.
1PE.2.6	Meda tuwaina Yaubada Keliso ana lauwafa fa'ina Veyao Tuwaina ana bukiya gigahe gigayo,
1PE.2.6	Wa'ita, yaku melala Saiyoni againe
1PE.2.6	ogola sa'eyana gakivemididina,
1PE.2.6	ogolai-nadi nuwavaivaina
1PE.2.6	holili'abi fa'ina galuwafana.
1PE.2.6	Ada hai kaliva Bana againe ginavetumagana
1PE.2.6	medema keke ginavetumagana-wayoga.
1PE.2.7	Ogolai-nadi to'aiyogona hikilowena medema giveholili'abi.
1PE.2.8	Hida ogola ma abatutumadumadu kadu ababe'ube'u.
1PE.2.8	Yaubada bonana hidibutoyogena fa'ina hitutumadumadu be adi matahiwadi hinuhagana tuwai-mo'ena Yaubada givehimeye-vagahina amine.
1PE.2.10	Tuwaina omi kaliva-kawowo keke ami waegana, tu tova adamoya omi Yaubada yana kaliva. Tuwaina keke hinekalikali wadanuhagani, tu tova adamoya Yaubada yana hinekalikali ahe wanuhagana.
1PE.2.12	Gilubodami be badi Yaubada keke hidahalamaneni-ma hinafadiya yami dewa hagihagi-mo'ena wanaseseyemaunena. Ka'i omi vaita tokoyona amine hinahawavekoyoyemi, au aimo Yaubada ide kaliva ginavedewayaugida ana toveya yami dewa hagihagi-mo'ena boi waseyemaunena-ma hina'itayakahina be Yaubada ana egana hinakilakahina.
1PE.2.15	Fa'ina Yaubada nuwanuwana omi tobona'abi yami dewa yamumuna againe badi totagakulu Yaubada hifaniyena-ma yadi awalava wanavetufagolohina. 
1PE.2.16	Tuwaina yami koyona fa'ina yogoyogonimiyao wamiyami tu Yaubada giyaumi. Au kaliva yauyaugimiyao amine wanamiyami tu keke wanagahe wanagayo, “Yaubada yaku koyona giyawelini-yo giyauku fa'ina akufaiweya tauku yaku nuwanuwa amine ganahuluva.” Wona velemona Yaubada giyaumi tu keke mena Yaubada ana egana ana aiyakata againe yami dewa koyona wanakevani. Au Yaubada yana nuwanuwa amine wanafifaisewa vaita omi Bana ana agetoga amine. 
1PE.2.17	Kaliva moya'aidi wanave'amohimohinedi. Badi tobohiyamiyao Yesu againe hivetumagana-ma yo'o-dina agaidiya yami nuwanuwa wanaseusena. Yaubada wanamatausena. Kabemani lakahina wanawowomumuyena.
1PE.2.19	Ka'i keke tamo gavadi koyona wadafaisewani be ve'umagigi wanuhagana tu Yaubada wanuwenuwena be wa'atuvefa'ila, au medema dewa hagihagina Yaubada matane. 
1PE.2.20	Ka'i yami dewa koyona fa'ina munugakoyokoyo wanuhagana tu wana'atuvefa'ilena, hai ami hawaveyamumu? Keke. Atu ka'i yami dewa hagihagina fa'ina hinave'umagigiyemi tu wana'atuvefa'ila, au medema dewai-nadi fa'ina Yaubada ginahawaveyamumuyemi. 
1PE.2.21	Atuvefa'ila vita agaidiya fa'ina Yaubada giluwafami. Wa'ita, Keliso omi fa'imiya vita gi'atuvefa'iledi ada aba'ita givelemi be higa Bana amine wanahuluva.
1PE.2.24	Keliso Tauna yada koyona ana laufata giwahina be kelose againe gi'alika higa vaita ide nuwanuwa koyodi kanavenikohiyedi-yo dewa koyona agaideya ginahavai-mo'ena. Bana ana ki'ona againe ide kayamumu. 
1PE.2.25	Tuwaina omi vaita sifi hinunaufani-ma amine Yaubada yana eda wafaniyena tu tova adamoya ami Tolugolagola againe wahagavilami Bana alu'aluwami ana To'itave'avina amanadi.
1PE.3.3	Ami aiwaka ana ita inubana keke wowomi ana vaigau againe wananuhagani, higa vaita u'umi wana'amoni o ka'i odo'odo, mokula fatana lakahina wanavelakavini o ka'i doki nuwavaivaina wana'oseni-yo kaliva matadiya wanave'i'aiwaka. 
1PE.3.4	Au ami aiwaka inubana ma nuwahinagemiya. Nuwami umaumana kadu niwaniwalovina amine wanahuluhuluva. Mena nuwahinagemi ana vaigau au fatana lakahi-mo'ena Yaubada matane, kadu gaitoma miyamiya-vagahina. Atu wowomi ana vaigau ma aimo ginayawowola. 
1PE.3.5	Fa'ina badi vevine tuwai-mo'ena himiyami be Yaubada againe hihawahegedi, ada yana wonadabadaba guwana fa'ina hilulauboda-ma hidede amine adi aiwaka fa'ina taudiyao hi'ihagihagiyedi, au moganediyao adi wawowomumu agevavadiya himiyami. 
1PE.3.6	Meda anafaiweya Sela moganedi Abelahamo hi'i'idibumuhigena be hivewagana yadi kauve'a. Ada ka'i omi'iyao wanahuluva yamumuna ada keke tamo gavadi fa'ina wanamatauta, au omi vaita Sela natudiyao nimadi wavaina.
1PE.3.9	Kaliva yadi koyona agaimiya keke koyona againe wanafatani, kadu yadi ihawadamana keke ihawadamana againe wanafatani. Keke medede amine wanahuluva, au badi fa'idiya wanave'o'ola be higa Yaubada ginanuwakabubuyedi. Yaubada gikovami be yana nuwakabubu wananuhagana fa'ina, kaliva yadi koyona nuwakabubu againe wanafatana. 
1PE.3.10	Meda gahe sa'eyana Veyao Tuwaina ana bukiya gidadauda gigayo,
1PE.3.10	Hai kaliva nuwanuwana
1PE.3.10	yana wavemwamwala ginamiyami
1PE.3.10	kadu tova yamumuna ginanuhagana,
1PE.3.10	gilubodana be gahe koyona
1PE.3.10	kadu fwaya ginave'edu'eduyena.
1PE.3.11	Kadu dewa koyona ginavekwaulaugena
1PE.3.11	be gina'igibagiba yamumuna,
1PE.3.11	ada yana wa'atuvefa'ila veyao ginalelena.
1PE.3.12	Gilubodami be hidedemi wanahuluva,
1PE.3.12	fa'ina todewahagihagi agaidiya
1PE.3.12	Kaiwabu matana gise-vagahina,
1PE.3.12	kadu yadi ve'o'ola givenovenogalena,
1PE.3.12	atu tokoyona agaidiya gilumagibou.
1PE.3.12	Au hidedemi tuwaina Yaubada Devida awane gigahe.
1PE.3.14	Atu ka'i yami dewa hagihagina fa'ina ve'umagigi wananuhagana digo, Yaubada vemwamwala ginavelemi. Tove'umagigi keke wanamatausedi, kadu vita fa'ina keke nuwami ginanauna. 
1PE.3.15+1PE.3.16	Au ase'asemiya Keliso wanave'amohimohinena, Bana yami Kaiwabu amanadi. Bana againe wahawahegemi-yo waluluve'avina. Gilubodami be yami abaluve'avina ana nuwanuwa wanahalamane-hagihagiyena be higa ka'i tamo hakwadi ginatoliluveluvemi ginagayo, “Gavana fa'ina Yesu againe ululuve'avina?”, au amifaiweya wanamadubonalaufata hagihagina. Tu bona bikabikana againe kadu yami wawowomumu agaidiya wanabonalaufata. Kadu yami dewa wana'itave'avina be higa keke tamo vita nuwafoumiya wana'ayauneni. Au hidede amine omi Keliso yana kaliva hinagahekoyokoyomi againe, yami dewa yamumuna hina'ita-yo yadi gahe-kawowo fa'ina wowomumu hina'ayaunena. 
1PE.3.17	Ka'i yami dewa koyona fa'ina ve'umagigi wananuhagana, au taumiyao ami vita. Tu ka'i Yaubada yana nuwanuwa againe yami dewa hagihagina fa'ina ve'umagigi wananuhagana, medema gilubodana.
1PE.3.18	Wa'ita, Keliso yana dewa hagihaginaga tu ve'umagigi ginuhagana be omi yami dewa keke hagihagina ma yami koyona fa'ina gi'alika. Tova sa'eyanaga gi'alika be koyona fatana giluyabu-vagahina. E, yami koyona fa'ina gi'alika be higa Yaubada againe ginavega'aulemi. Wowona hiluve'alikana tu alu'aluwane wayawaina ivaguna gimimiyami. 
1PE.3.19	Keliso gi'alika-yo alu'aluwana gina to'alika aluwadi agaidiya gilumamala, badi to'alika yadi abageya yogoyogonidiyao himiyami-ma kalivai-dina. 
1PE.3.20	Badi to'alikai-dina ma tuwai-mo'ena Nowa yana toveya Yaubada hidibutoyogena. Nowa waka giyogoyogona tu Yaubada yana wa'atuvefa'ila gibodaboda higa vaita mena kalivai-dina hidahagaviladi yo keke. Waka giyogona gihavaina kaliva hiyage, keke moya'aidi hidayage au eitagaga hiyage. Ilumonaita gi'adobodoboni-yo mala gituwa be waka gituwalakahini-yo badi toyage gufa againe adi kibababala hinuhagana. 
1PE.3.21+1PE.3.22	Mena gufai-nadi yada abaluvefota bafitaiso fa'ina, ada tova adamoya medede againe ami kibababala wanunuhagana. Bafitaiso keke wowomi ana bwanene ana yaudihega fa'ina. Au hida bafitaiso ana nuwanuwa ma Yaubada kawonadabedabena vaita dewa koyona kavenikohiyeni-yo Bana nuwafouda ana bwanene givaihegena. Bafitaiso againe kibababala wanunuhagana fa'ina Yesu Keliso alikeya gimididi-havagi be lobameya gilaka ada Yaubada i'atagine gimimiyami tu lobama ana tovenuwa'ata kadu ana tovehimeya kadu ana tofaiwala givehivehimeyedi.
1PE.4.2	Dewa koyona givenikohiyena fa'ina, tova adamoya be ginana alika ana maka gilubodana be hidei babiya keke tauna yana nuwanuwa ita'italuvadigana againe ginamiyami, au Yaubada yana nuwanuwa againe ginamiyami. 
1PE.4.3	Badi Yaubada keke hidahalamaneni-ma dewa koyona tulina tulina agaidiya hihawahawahegedi amine, meda tuwaina omi wahawahegemi ma'ita lauva tunugina. Au amifata tu gihavaina. Dewai-dina ma nuwanuwa aya'ayafanina kadu ita'italuvadigana agaidiya hivetalaiyedi, gufa laulaugina ana yu-fa'ila againe hivekwavakwava, vemwamwala kwavakwavana tulina tulina agaidiya higagakahikahi, balauma adi davadava againe, udo tulina tulina agaidiya hihawahegedi. 
1PE.4.4	Mena dewai-dina wavenikohiyedi be keke badi buye wadavekwavakwava fa'ina, nuwadi givegafo'uya'uya kadu hivekabu'ala'alawemi. 
1PE.4.5	Tu tova mulina Yaubada matane hinamidi be yadi dewa fa'ina hinabonalaufata. Bana ana egana Tovedewayauga, ada badi aimo wayawaidi himimiyami kadu ali'alikadiyao yadi dewa ginalaufata. 
1PE.4.6	Gavana ana inuba badi ahe hi'alika-ma agaidiya Venuwa'ata Yamumuna ana laumamala gina? Me badi tomiyababi fa'ina yadi dewa fatana hinuhagana higa alika. Wowodi gi'alika nonogana Venuwa'ata Yamumuna adifaiweya hivenogaleni-yo alu'aluwadiya wayawai-vagahidi hinamiyami Yaubada gimiyamiya-vagata amine.
1PE.4.8	Gaitoma sa'eyana giluboda-mo'emi higa buye wanave'ahawahawahega lakahina, fa'ina yami nuwanuwa hawahawahegana againe tobohiyamiyao yadi koyona amifaiweya wanaluluvetavetauna. 
1PE.4.9	Keke yami wanuwalolona au yami wa'asehawahega tobohiyamiyao wanaluve'auyedi kadu badi hinaluve'auyemi. 
1PE.4.10	Yaubada yana nuwadoga againe Alu'aluwa Mahalina yana abavetala tulina tulina omi sa'eyana sa'eyana givelemi-yo Bana fa'ine wafifaisewa. Wana'idibumuhigena be mene ami gava vehimeya Bana givelemi amine buye wanave'aveluveluga. 
1PE.4.11	Wa'ita, ka'i tobohiyamiyao adi veluga fa'ina yana abavetala agaimiya lau'age amine, au gilubodami be wanalulau'age higa vaita Yaubada bona-mo'ena wadayakayakahini. Ka'i yana abavetala higa ami vehimeya givelemi vaita igibagiba amine, au gilubodami be Yaubada ginafaiwalavelemi amine yami igibagiba agaidiya tobohiyamiyao wanaveluvelugadi. Hidede amine wanafifaisewa be higa Yesu Keliso yana veluga fa'ina yami dewa matatabuna agaidiya Yaubada ana egana wanakilakahina. Bana yana kaiwabu kadu yana faiwala ginaduva-vagata tova inaga inaga keke ana abalauyabu. Ehe hidedemi.
1PE.4.12	Tobohiya'ase'asekweyao, tova adamoya vita lakahi-mo'ena wa'ayaunena vaita ai gida'alahimi amine. Medema fa'ina keke wanayaulowoga vaita gava vita wadanuhagani. 
1PE.4.13	Au Keliso vita lakahina giwahina amine omi wawahina fa'ina wanavemwamwala be higa yana yewa'ela ana toveya yana kaiwabu ana ivemogatala againe wanavemwamwala-mo'a. 
1PE.4.14	Ka'i omi Keliso yana kaliva yana vevine fa'ina hinavekabu'ala'alawemi amine o yami vemwamwala gavatubuga! Fa'ina Yaubada Alu'aluwana kikaiwabuna gimiyamiyatagomi. 
1PE.4.15	Ka'i waluve'alika, o ka'i wakai'afu, o mali kaliva ana mata'atuboda wasebodana, o kadu tamo dewa koyona velugana fa'ina vita wanuhagana, au taumiyao ami vita. Ada dewai-dina keke-mo'a gidalubodami. 
1PE.4.16	Atu ka'i omi Keliso yana kaliva fa'ina vita wanuhagana, keke wanawowomumu, au Keliso ana egana wawahina fa'ina Yaubada wanahawadavadavana. 
1PE.4.17	Tova ahe giyemu be Yaubada kaliva ginavedewayaugida be ada laufata ginaveleda. Givebutu ide yana yo'ogaga gimidivedewayaugida be higa yada nuwanuwa koyodi ginahavaina. Ide agaideya givebutu tu aimo ginanunauwena be badi Yaubada yana Venuwa'ata Yamumuna keke hidavenogaleni amanadi ginavedewayaugidi. Ka'i yana vedewayauga ide tovenogala agaideya givebutu be vita ka'ayaunena, au badi keke hidavenogala-ma aimo ginavedewayaugidi ana toveya adi vita gavatubuga! 
1PE.4.18	Meda gahe sa'eyana Veyao Tuwaina ana bukiya gidadauda gigayo,
1PE.4.18	Kaliva yegayegadiyao vita lakahina hiwahi-yo adi
1PE.4.18	kibababala hinanuhagana. Au gavaimi be tokoyona
1PE.4.18	kadu badi Yaubada ana tovekwaulauga
1PE.4.18	kibababala hidanuhagani?
1PE.4.19	Yaku gahe dobona hidede amine.
1PE.4.19	Gaveyao vita tulina tulina hinuhagana Yaubada yana nuwanuwa amine, medema gilubodadi be dewa hagihagina againe hina'atuvefa'ila, ada alu'aluwadi adi To'aibubuna nimane hinasena be Bana gina'itave'avidi ahe giwonadabadaba amine.
1PE.5.1	Tu omi to'ekelesiya adi tonagona agaimiya ganagahe. Omi tonagona meda anafaiweya iya'eku. Iya Keliso yana aulolo yana tagiya ana to'ita kadu aimo tova mulina yana kaiwabu ginamogatala ana toveya iya Bana buye anakaiwabu. 
1PE.5.2	Omi'iyao ma ami vehimeya Yaubada givelemi-ma fa'ina tova adamoya gagahevagadonemi. Yana sifi yami itave'avina againe gisedi-ma wana'itave'avi-hagihagiyedi be keke yami wagadibudibutoyoga, au yami wa'asehawahega wana'itave'avidi Yaubada nuwanuwana amine. Keke ami laufata wananuwenuweni, au Yaubada againe wahawahegemi fa'ina wanafifaisewa. 
1PE.5.3	Keke yami yo'o agaidiya wana'italakalakavemi, au yami dewa yamumuna againe aba'ita wanaveledi. 
1PE.5.4	Ada sifi adi To'itave'avina kikaiwabuna ginayewa'ela ana toveya, badau kikaiwabuna keke havahavaina wanavaina be Bana buye wanakaiwabu-vagata.
1PE.5.5	Yaubada toselakalaka givenivenibainedi tu
1PE.5.5	tonuwahobu giveluvelugadi.
1PE.5.7	Gavadi gavadi fa'ina wanuwanuwa lakahina, medema moya'aina Yaubada againe wanavewahivedamana fa'ina tova moya'aina Bana gi'ita'itanuwakabubuyemi.
1PE.5.9	Au Setani wanavaga'unaunagena, yami vetumagana wanakidonena, tobohiyamiyao tovetumagana fafali moya'aina agaidiya wananuwenuwedi higa aulolo tagiya omi wawahina amine meda badi hiwahina. 
1PE.5.10	Tu vitai-dina wawahiwahidi-ma wana'ayaunena wananunauwena tu tova kabisona ginahavaidi-yo Yaubada Tauna gina'ihagihagiyemi, ase'asemi ginakivevatuna ada yami vetumagana againe ginakivetoyogimi be wanamididi-mo'a. Bana Yaubadai-nadi againe veluga tulina tulina give'inuba, ada Bana gikovami be Yesu Keliso againe wanamiyave'avina-yo Bana buye wanakaiwabu-vagata. 
1PE.5.11	Bana ana egana kanakilakahina ada yana faiwala ginaduva-vagata tova inaga inaga keke ana abalauyabu. Ehe hidedemi.
1PE.5.14	Taumiyao wanave'alulusiule againe tobohiyamiyao wana'atulauhidi be higa yami nuwanuwa hawahawahegana wanaseyemaunena. Omi moya'aimi Keliso yana kaliva yana vevine ase'asemi gina'ilova.
1PE.5.14	(Iya Fita bonaku.)
2PE.1.1	Yo siule omi Yesu Keliso againe wavetumagana-ma kalivai-mina, Bana'e yada Yaubada kadu ada Tokibababala. Iya Saimoni-Fita Yesu againe gave'agetoga kadu yana kabu gavaina be gave'afositolo-ma yami leta ga'etoladina be wana'itana. Bana Yesu Keliso yada Yaubada kadu ada Tokibababala kaliva tunutunugina fa'ina yada vetumagana giveleda omi'iyao be meda ime'eyao ada leleleya Bana matane.
2PE.1.4	Kadu mena yana nuwadoga againe yana veluga agaideya giwonadabedabena be higa nuwanuwa ita'italuvadigadi adafaiweya kanavekwaulaugedi, nuwanuwai-dina fa'idiya gaitoma moya'aina babiya hikoyokoyo. E, yana wonadabadaba fa'idiya nuwanuwa koyodi amifaiweya wa'osedi be Tauna yana nuwanuwa givelemi-yo ami ita'ita au vaita Bana ana ita'ita amine wavaina. Mena yana wonadabadaba fifiwala-mo'edi agaideya keke kanawona!
2PE.1.6	Kadu taumiyao yami nuwanuwa ana hawata Yaubada yana nuwanuwa ana halamana buye wanave'atutamo'aina. Kadu atuvefa'ila taumiyao yami nuwanuwa ana hawata buye wanave'atutamo'aina. Kadu Yaubada ana ve'amohimohina atuvefa'ila buye wanave'atutamo'aina. 
2PE.1.7	Kadu Yaubada ana ve'amohimohina tobohiyamiyao adi nuwakabubu buye wanave'atutamo'aina. Kadu tobohiyamiyao adi nuwakabubu againe wanatutuveguvegulami-yo badi fa'idiya wanahawahege-mo'emi. 
2PE.1.8	Ka'i mena dewa tulina tulina againe wanatutuveguvegulami, au yada Kaiwabu Yesu Keliso ana halamana againe wanafifaiwala. E, yami vetumagana ana ita keke vaita guwana keke. Au waguwami wanamiyami. 
2PE.1.9	Tu gava kaliva mena dewai-dina keke gidaseyemaunedi, medema Yaubada yana nuwanuwa fa'ina matana lowolowogina be nuwana gi'uyuyuna, kadu yana koyona moya'aina boi gifaisewadi tu Yesu Keliso gikolahegedi ma nuwana giulu.
2PE.1.10+2PE.1.11	Tu tobohiyakweyao, ahe wahalamanena Yaubada giluwafami kadu gikovami be yana yo'ogaga wanamiyami. Hidedemi gikovaluwafami fa'ina, gilubodami be yami vegala moya'aina agaidiya yana lauwafa au velemo'ena ma wanaseyemaunena. Ka'i hidedemi wanahuluhuluva, au keke-mo'a wananuwayewa kadu Yaubada ginahawahegemi be abaluku kikaiwabuna ginayauni-yo Yesu Keliso yana abavehimeya miyamiya-vagahina againe wanaluku, Bana'e yada Kaiwabu kadu ada Tokibababala amanadi.
2PE.1.12	Tu omi nuwanuwai-dina galukahihiyedi-ma ahe wahalamanena kadu nuwanuwa velemo'ena agaimiya gi'ela-ma wakidonena. Omi halamanimiyao nonogana tova moya'aina nuwami ganatalafolefolena. 
2PE.1.13+2PE.1.14	Iya gahalamanena tova kabisona hida babi ganahegena yada Kaiwabu Yesu Keliso agaikuya gihawavemogatalena amine. Gilubodaku be aimo babi ana wowoya vaita vada amine gamimiyami ana toveya, mena nuwanuwai-dina fa'idiya nuwami gadatalafolefolena. 
2PE.1.15	Medema fa'ina yaku wa'idibumuhiga eda ganakidewedewena be aimo ahe gananuyabuyabumi-yo nuwanuwai-dina fa'idiya tova moya'aina anafaiweya nuwami gina'a'afolefolena.
2PE.1.17+2PE.1.18	Boi ime Yesu buye oya mahamahalina againe alaka ada buye amiyami tu auhe'ama-nadi Yaubada Tamada Yesu gikivekaiwabuna kadu ana egana gikivelakahina. Mahalina ve'akinamanamalina gihobu-yo Bana Tokaiwabu-mo'a agona Yesu againe gilakayemu gigayo, “Hida Natu'ase'aseku. Bana'e nuwaku gikiveyamumu-mo'ena.” Mena agonai-nadi lobameya gilakayemu-ma ime taumeyao anogalina.
2PE.1.20+2PE.1.21	Tu nuwanuwa sa'eyana wanahalamane-hagihagiyena, higa Yaubada bonana ana to'awatalatalaina yadi venuwa'ata keke taudiyao nuwadiya gidave'inuba. Au Alu'aluwa Mahalina giyuvetunetunedi amine Yaubada bonana hi'awatalatalainena. Medema fa'ina keke tamo hakwadi falofita yana venuwa'ata Veyao Tuwaina ana bukiya gidadauda-ma tauna anafaiweya gihawavetuvetununi, tu Alu'aluwa Mahalina yana kivetuvetunu againe anafaiweya gihalamanena.
2PE.2.2	Tufoidi moya'aidi yadi dewa udo'udona keke ma'ita hidawowomumuyeni-ma hinamuliyena, ada mali kaliva yadi dewa koyona hina'ita-yo nuwanuwa velemo'ena ana eda hinahawatagona. 
2PE.2.3	Badi tovehawalai-dina matadi gi'alalaka ada yadi vehawala taudiyao hive'inubena-ma againe hinanuwa'abiyemi-yo yami mani wanaveleveledi. Tuwai-mo'ena Yaubada badi adi matahiwadi gikidewedewena. E, Bana adi Tolauyawela matana keke gidatuvedamani, au gi'ita-vagahidi.
2PE.2.5	Meda anafaiweya tuwai-lokalokana Nowa yana toveya tova moya'aina tomiyababi moya'aidi koyona hififaisewadi againe Yaubada keke gidahinekalikaliyedi, au mala gituwa be givekayodi-yo hi'alika-'owoga. Tu Nowa dewa yegayegana ana tolaumamala fa'ina, Yaubada gikibababalena kadu ana yo'o kalivai-dina seveni buye'i. 
2PE.2.6	Meda muliya Yaubada kaliva koyodiyao moya'aidi melala adi egana Sodoma Gomola agaidiya gi'itadi-yo givematahiwadiyedi. Ai'ala'alata againe gikabudi be wauyodiga. Mena melalai-dina aba'ita higa ka'i kaliva Yaubada hinavekwaulaugena digo, makewa'e yadi dewa koyona ana laufata hinanuhagana. 
2PE.2.7+2PE.2.8	Tu Sodoma Gomola agaidiya Lota anakaibe yana dewa yegayegana fa'ina Yaubada gimidilugolegoleni-yo melala luhei giluyawelidi. Tova be tova Lota badi kalivai-dina hinafadiya gimiyami tu yadi dewa bwanebwanenena gi'ita'itana kadu yadi wonakoyokoyo ginoganogalina. Keke nuwanuwadi Yaubada yana vehimeya hina'idibumuhigedi, au udo tulina tulina agaidiya hihawahawahegedi. Bana Lota kaliva yegayegana ma yadi dewa koyo-mo'ena gi'ita-yo ginuwanuwavita ana ayauna keke ma'i yamumuna. 
2PE.2.9	Wona velemona Yaubada badi Nowa kadu Lota gikibababaledi fa'ina kahalamanena Bana anafaiweya ide kave'amohimohinena-ma vita agaidiya ginakibababaleda. Atu kaliva koyodiyao matahiwadi againe anafaiweya ginakive'avidi ginanunauwena tu vedewayauga ana tova. 
2PE.2.10	Au hidedemi kaliva koyodiyao moya'aidi hinanuhagana tu badi dibudi koyona ana nuwanuwa aya'ayafanina agaidiya hihawahawahegedi kadu abavehimeya moya'aina hihawave'iyohoyohoyena-ma kalivai-dina makewa'e adi matahiwadi au hidede amine hinanuhagana.
2PE.2.10	Tu wa'itadi, tovehawala fwayafwayadiyao badi to'ihawadamana kadu toselakalaka. Lobama ana kaliva kikaiwabudiyao adi hawatagona fa'ina keke ma'ita hidamatauta. 
2PE.2.11	Tu lobama ana tovenuwa'ata badi tovehawalai-dina hifaiwalahegedi kadu hikaiwabuhegedi nonogana keke-mo'a yadi wa'ihawadamana Yaubada matane hidahawavekoyoyedi. 
2PE.2.12	Tu wama kalivai-dina gaitoma tulina tulina keke hidahalamanedi-ma hihawavelaigedi. Wa'itadi, badi vaita kevakeva walawala'a amine keke wanuwadiyao higa-kawokawowo. Hitubutubuga be kaliva hikikive'avidi-yo hiluluyaweyawelidi. Meda anafaiweya badi tovehawalai-dina hinabwavi.
2PE.2.13	Tova moya'aina mali kaliva vita hiveleveledi tu ana laufata ma taudiyao vita hinanuhagana. Keke bogi au uyadeyadeya yadi nuwanuwa aya'ayafanidi agaidiya hihawahawahegedi, ada medema abavemwamwala lakahina badi matadiya. Yami anuwa'udu'udu Yesu fa'ine ana toveya hi'ela'ela be buye wa'au'a tu yami'a againe yadi nuwanuwa aya'ayafanina hiseusena fa'ina adi bwanene hivedamami be yami'a hikivekoyona. 
2PE.2.14	Tova moya'aina vevine agaidiya matadi giludigaga-vagata, keke ma'ita agodi gidakibo. Yadi ve'alololo vaita mwau amine tovetumagana kowakowadiyao hive'alahidi. Nuwanuwa ita'italuvadigana hisikuluye-'owona. Au Yaubada yana alatabutabu dibune himimiyami. 
2PE.2.15+2PE.2.16	Eda tunutunugina hihegena be hinu-kawokawowo ada Belami Beyo natuna yana eda hi'itavaina. Bana Belami nuwanuwana lakahina mani fa'ina gikoyo. (Tovehimeya sa'eyana gilaufata Belami againe be higa miIsileli gina'alatabutabuyedi ada yana alatabutabu againe gina'ivebwavidi). Tu doniki kwaune ginauna tu doniki Belami yana koyona fa'ina gidakeyena. Doniki gahe keke anafata nonogana kaliva agona amine gigahe be yana dewa kwavakwavana gihawatana. Wona velemona wama tovehawala koyodiyao vaita Belami amine, matadi gi'alalaka.
2PE.2.17	Kadu'e wa'itadi, badi vaita guya gihayahaya amine, keke tamo alu'aluwami ana gufa yadi vehawala againe wananuhagani. Kadu badi vaita howahowa mala lakahina gi'alu'alugena amine, yadi nuwanuwa keke anafaiweya gahe gina'abini. Yaubada yadi abaga ahe gikidewedewena, au aimo umalovana kahu tunugi-vadavada'aina againe hinamiyami. 
2PE.2.18	Yadi waselakalaka vaita nuwanuwahuyadiyao hilulumamala tu yadi gahe au kwavakwavana. Kadu kaliva dibumi koyona ana nuwanuwa ita'italuvadigana hihawaveyamumuyena vaita hidedemi wanadewadewa. Au hidedemi hivehavehawala fa'ina, badi hivebutu Yesu againe hivetumagana be kaliva koyodiyao adi yo'o hi'otayabuyabudi-ma yadi mwau higa yadi vehawala againe hive'alahidi. 
2PE.2.19	Higahedi higayo, “Ka'i yama vehawala wanamuliyena, au keke mali vehimeya againe wanave'agetoga, taumiyaogaga amine wanahuluva.” Au hidedemi higahegahe tu taudiyao dewa balana againe hive'agetoga. Fa'ina gavadi kaliva givehivehimeyena, medema againe give'agetoga. 
2PE.2.20	Ka'i Yesu Keliso yada Kaiwabu kadu ada Tokibababala ana halamana hi'ayaunena be babi ana nuwanuwa koyodi hi'otayabuyabudi tu muliya nuwanuwai-dina agaidiya hiyewadi-yo koyona gifafadi be give'awawadi, ka'i hidedemi hinahuluva, au nagona yadi miya koyona tu muliya yadi miya gikoyo-mo'a. 
2PE.2.21	Hoiyoi tovehawala fwayafwayadiyao! Ka'i Yesu yana eda tunutunugina keke hidahalamaneni digo, yadi koyona fa'ina vita hidanuhagana. Atu ahe hihalamanena tu Yaubada yana vehimeya mahamahalina hinogalina-ma hidibutoyogena fa'ina vita keke kabi'ona hinanuhagana. 
2PE.2.22	Au yada gahegahe luhei amine hihuluva. Kagayo, “Ka'i galu'eta gina'ovala, au ginana ginayewana tauna ovalina gina'ana.” Kadu sa'eyana ma kagayo, “Ka'i kwamayoku bawe hinavetowana be hinasena, au ginayewana tofula ginatowana.”
2PE.3.1	Tobohiya'ase'asekweyao, hida fefe ga'eto'etoladina-ma yaku leta anavelu agaimiya. Mena yami leta luhei agaidiya nuwami gatalafolena be higa nuwanuwa yegayegana nuwami ginavai-mo'ena. 
2PE.3.2	Boi tuwai-mo'ena falofita mahamahalidiyao Yaubada yana nuwanuwa hi'awatalatalainena, kadu yada Kaiwabu ada Tokibababala yana venuwa'ata ime yana afositolo avelemi. Nuwanuwaku mena venuwa'atai-dina agaidiya nuwami ginanunauyena.
2PE.3.4	Hinagahe hinagayo, “Boi Yesu giwonadabadaba vaita ginayewa'ela be kaliva ada laufata ginaveleda. Hai Yesu Tauna? Keke-mo'a ginayewa'ela. Tuwai-lokalokana Yaubada babi gimidibubuna ana toveya be ginunauwena tova adamoya gaitoma moya'aina tuwaina hidauda amine meda adamoya hidadauda. Tuwai-mo'ena bwanenedeyao alika againe hi'enonuwaulu be tova adamoya kanunauwena yada miyami babiya au leleleya. Au babi ginaduva-vagata.” Au hidedemi higahe. 
2PE.3.5+2PE.3.6	Tu badi kalivai-dina keke nuwanuwadi gavadi tuwai-lokalokana Yaubada yana vehimeya againe gilakayemu-ma hinanuwa-nunauyeni. Malatuwa nuwadi giulu. Gilakayemu ma hidede amine. Tuwai-lokalokana Yaubada gigahe-yo lobama gilakayemu. Ma gufagaga gidauda tu Yaubada gigahe-yo gufa hinafane babi gifu'u ada wagufana gidauda. Tu kadu gufa againe babi-nadi medema tovai-nadi gidauda-ma ana matahiwadi ginuhagana. Malatuwa againe Yaubada tomiyababi moya'aidi giluyaweyawelidi. 
2PE.3.7	Kadu meda Yaubada yana gahe againe lobama be babi adamoya hidadauda-ma adi matahiwadi hinanuhagana. Yaubada ahe givehimeya be aimo vedewayauga ana toveya ai'ala'alata againe ginakabudi be kaliva koyodiyao ginave'alayaweyawelidi.
2PE.3.11+2PE.3.12	Wona velemona gaitoma moya'aina gina'alahi-'owodi tu omi gavaiyami? Yaubada yana Tova walulubodena tu gilubodami be Bana againe wadahawahawahegemi-yo yana nuwanuwa amine wadahuluhuluva. Ka'i Yaubada yana nuwanuwa wana'idibumuhigena digo yana Tova wanakive'eda'ufona. Medema Tovai-nadi ai'ala'alata lobama gina'alayaweyawelina kadu ana lukalalava againe kauwana vaikohi ibadibadi babi ana gaitoma moya'aina gina'ulafuwadi be hinayawowola. 
2PE.3.13	Tu Yaubada ahe giwonadabadaba higa lobama be babi ivagudi ginabubudi, ada medema agaidiya dewa hagihaginaga ginaduva-vagata. Ada mena lobama be babi ivagudi fa'ina kalulauboda.
2PE.3.14	Siule tobohiya'ase'asekweyao, au hidedemi babi ivaguna ana dewa hagihaginaga walulubodena fa'ina, yami wa'idibumuhiga wanavegavegala be yami dewa yegayegana keke ami wavita Yaubada matane wanamiyami kadu yami wa'aseniwalova wanamiyami. 
2PE.3.15	Yada Kaiwabu yana vekwalu ana nuwanuwa hidede amine. Gi'atuvefa'ilemi be higa moya'aimi yana kibababala wananuhagana. Meda anafaiweya tobohiyanuwada Folo agaimiya gi'etoladina, ada Yaubada ginuwahuyavelena. 
2PE.3.16	Tova moya'aina Kaiwabu Yesu yana yewa'ela kadu ide yada dewa fa'ina yana leta moya'aina agaidiya au hidedemi gi'eto'etoladina, yama nuwanuwa leleleya. Tu yana leta agaidiya yana nuwanuwa tufona ana halamana vitana. Kaliva fanifanidiyao yadi vetumagana walamina keke ma nuwanuwai-dina hikivilaviladi be hikivekoyodi. E, Folo yana etoladi kadu mali gahe Yaubada yana kaliva Veyao Tuwaina ana bukiya hi'etoladina-ma hikivilaviladi-yo taudiyao adi agolaufofola hifaisewana.
2PE.3.18	Tu omi'iyao ma nuwanuwaku Yesu Keliso yada Kaiwabu be ada Tokibababala ana halamana kadu yana nuwadoga ana ayauna agaimiya ginatubutubuga. Bana ana egana kanakilakahina be yana kaiwabu ginaduva-vagata tova adamoya kadu tova inaga inaga keke ana abalauyabu. Ehe hidedemi.
2PE.3.18	(Iya Saimoni-Fita bonaku.)
1JN.1.2	E, kaliva ana egana Yawai-vagata velemo'ena Tauna gi'ivemogatalina be ime a'itana. Ada gavaimi a'itana amine a'awatalatalainemi kadu avenuwa'atami. Ada Bana Yawai-vagata amanadi boi tuwai-mo'ena Tamada buye himiyamiya-vagata, ada muliya ime agaimeya Tauna gi'ivemogatalina. 
1JN.1.3	Ada ime Bana Yawai-vagata velemo'ena a'itana kadu yana gahe anogalina, ada Bana fa'ine avenuwa'atami. Au hidedemi avenuwa'atami be higa ime'eyao Badi Tamada kadu Natuna Yesu Keliso buye avevido avedayaga amine, meda kadu omi'iyao mena vevido-nadi wana'aya'ayaunena. 
1JN.1.4	Ada keke gavana fa'ina tu omi agaimiya ga'etoladi be higa moya'aida kanavevido kanavedayaga yo kanavemwamwala-mo'a.
1JN.1.6	Ka'i kanagahe kanagayo, “Iya Bana'e buye avevido,” ka'i hidede amine kanagahe tu nuwanuwa uyu'uyuyuna againe kanunudadana, au kafwaya kadu keke nuwanuwa velemo'ena amine kadahuluhuluva. 
1JN.1.7	Tu Yaubada mahalina againe gimiyamiya-vagata. Ka'i ide tovetumagana Bana amine mahalina againe kanunudadana, au ime'eyao kadu omi'iyao moya'aida ada ayauna kadu yada nuwanuwa sa'eyana kamimiyami, ada Yaubada Natuna Yesu dayagina gimadu-ma againe ase'aseda gikolakolana be yada nuwanuwa koyona moya'aina givaihegena.
1JN.1.8	Ka'i ide kanagahe kanagayo, “Keke nuwanuwa koyona ase'asekuya gidadauda,” au taudeyao agaideya kave'alololo kadu Yaubada yana nuwanuwa velemo'ena keke nuwahinagedeya gidadauda. 
1JN.1.9	Ka'i yada dewa koyona Yaubada matane kanayauyauna, au Bana giwonadabadaba amine ginafaisewa kadu yana nuwanuwa tunutunugina amine ginahuluva, higa yada dewa koyona ginayawelina kadu ase'aseda ana nuwanuwa koyona moya'aina ginakolahegehegena. 
1JN.1.10	Ka'i ide kanagahe kanagayo, “Keke tamo dewa koyona gadafaisewani,” au vaita kadagahe kadagayo, “Bana Yaubada tofwaya,” fa'ina Bana'e kaliva fa'ideya ahe gigahe vaita moya'aida tokoyona. E, ka'i yada dewa koyona kanahawavekemena digo, Bana bonana keke ase'asedeya gidadauda.
1JN.2.2	E, Bana Tauna gi'alika higa yada koyona ana laufata Bana giyawelina be Yaubada yana ila'a ginahavaina fa'ina, tu keke ide'eyaogaga yada koyona ana laufata au tomiyababi moya'aida yada koyona ana laufata fa'ina gi'alika.
1JN.2.3	Atu ka'i Yaubada yana vehimeya ka'ita'itave'avina o, ide adafaiweya kanagahe kanagayo, “Wona velemona Yaubada gahalamanena.” 
1JN.2.4	Hai kaliva hidedemi ugahe, vaita o Yaubada uhalamanena tu yana vehimeya udibudibutoyogena, au o'eni tofwaya, nuwanuwa velemo'ena keke ase'aseniya gidadauda. 
1JN.2.5	Tu hai kaliva Yaubada bonana u'abi'abina, medema ya nuwanuwa Yaubada againe use-'owona. Ide Yaubada buye kave'atutamo'aida ma gavaiya'amine kanahalamaneni velemo'ena? Ka'i Bana bonana ka'abi'abina o, ide Yaubada againe kamiyave'avina. 
1JN.2.6	E, hai kaliva gigahe gigayo, “Iya Yaubada buye ave'atutamo'aima,” medema gilubodana be Yesu Keliso gihuluva amine, kadu gidahuluhuluva.
1JN.2.8	Tu hida vehimeyai-nadi ma vaita ivaguna, fa'ina mahalina velemo'ena gilakalakata be gitutuvemahalida againe uyuyu ana tova gihavahavaina. Ada vehimeya ivaguna bana au velemo'ena ma Keliso giseyemaunena, kadu omi yami huluva againe waseyemaunena.
1JN.2.10	Hai kaliva tobohiyana fa'ina ginuwanuwa lakahina medema mahalina againe gimimiyami, ada keke tamo gavadi ase'asene gidadauda-yo ginatutumadumadu-yo koyona againe ginabe'u, fa'ina mahalina bana yana eda gitutuvemahalina. 
1JN.2.11	Tu hai kaliva tobohiyana againe ginuwanuwakoyo, medema uyuyu againe gimimiyami kadu uyuyu againe ginunudadana, ada eda tunutunugina ginufaniyena fa'ina matana gi'uyuyuna.
1JN.2.12	Natukweyao, omi tovetumagana ma agaimiya ga'etoladi, fa'ina Yesu Keliso yana alika againe Yaubada yami koyona giyawelina. 
1JN.2.13	Kadu kamakweyao, omi agaimiya ga'etoladi fa'ina Bana'e boi tuwai-mo'ena babi ana abave'inuba againe gimiyamiya-vagata ma wahalamanena. Kadu kaikweyao, omi agaimiya ga'etoladi fa'ina kaliva koyona Setani againe walugaviya be wafaiwalahegehegena. 
1JN.2.14	Kadu natukweyao, omi agaimiya ahe ga'etoladi fa'ina Tamada wahalamanena. Kadu kamakweyao, omi agaimiya a ga'etoladi fa'ina Bana'e boi tuwai-mo'ena babi ana abave'inuba againe gimiyamiya-vagata amanadi wahalamanena. Kadu kaikweyao, omi agaimiya a ga'etoladi fa'ina ase'asemiya wafifaiwala, ada Yaubada bonana ase'asemiya gidadauda, ada Setani againe walugaviya be wafaiwalahegehegena.
1JN.2.16	Wa'ita, gavadi gavadi moya'aina babi againe hive'inuba, medema inubadi keke Tamada againe, higa kaliva dibudi koyona ana nuwanuwa ita'italuvadigana, kadu gavadi gavadi fa'idiya matadi itadawadawanina kadu gavadi moya'aina fa'ina taudiyao adi egana hikikilakahina. Mena gaitomai-dina inubadi ma keke Tamada againe, au hida babi againe hive'inuba. 
1JN.2.17	Kadu hida babi ana nuwanuwa gihavahavaina, kadu gaitoma moya'aina tomiyababi hi'ita'italuvadigena-ma gihavahavaina tu hai kaliva Yaubada yana nuwanuwa gidibudibumuhigena, medema ginamiyamiya-vagata.
1JN.2.19	Hida kalivai-dina keke velemo'ena ide tovetumagana yada yo'o kalivadi, ada hidema fa'ina himaduvehaileda. Ka'i badi velemo'ena yada yo'o kalivadi digo, badi ide buye aimo kadamiyami. Tu badi a hina, fa'ina ide kahalamane-hagihagiyena badi moya'aidi keke yada yo'o kalivadi.
1JN.2.20	Tu Kaliva Mahamahalina higa Keliso Bana Alu'aluwa Mahalina omi agaimiya gihawahegena be givemagami, ada hidema fa'ina omi moya'aimi nuwanuwa velemo'ena wahalamanena. 
1JN.2.21	Tu hida leta ma keke vaita nuwanuwa velemo'ena wadafaniyeni fa'ina gada'etoladini, keke. Ga'etoladi fa'ina makewa omi nuwanuwa velemo'ena wahalamanena, kadu keke tamo fwaya Yaubada yana nuwanuwa velemo'ena againe gidave'inuba ma wahalamanena. 
1JN.2.22	Tu hakwa'adi ma tofwaya? Hai kaliva sa'eyana yo'o hinafadiya Yesu fa'ine ginagahe ginagayo, “Yesu keke Keliso Yaubada yana Tovegida amanadi,” medema kalivai-nadi tofwaya, ada bana hidevama ana egana Keliso Nibaina Lakahina. E, Tamada kadu Natuna buye inubadi gikilowena higa vaita Yesu Keliso Tamana mali kaliva, keke Yaubada. 
1JN.2.23	Gaveyao Yaubada Natuna inubana hikilowena, medema agaidiya keke Tamada gidamiyami. Tu gaveyao hinagahe hinagayo, “Yesu Bana Yaubada Natuna,” medema agaidiya Tamada gimimiyami.
1JN.2.24	Tu omi'iyao ma wana'itave'avimi be bona boi tuwaina wavebutu wavetumagana againe wanogalina amanadi nuwahinagemiya ginaduva-vagata. Ka'i mena bonai-nadi boi tuwaina wanogalina-ma ase'asemiya ginadauda, au Tamada againe kadu Natuna againe wanamiyamiyave'avina tova moya'aina. 
1JN.2.25	Ada Keliso Tauna ide agaideya giwonadabadaba gigayo, “Yawai-vagahimi ganavelemi.”
1JN.2.26	Au hida Keliso nibaineyao yadi vehawala fa'ina ga'etoladi be badi nuwanuwadi yadi fwaya againe hinanuwa'abiyemi amanadi yadi dewa fa'ina ganavenuwa'atami. 
1JN.2.27	Tu omi'iyao ma Keliso Alu'aluwa Mahalina agaimiya gihawahegena be givemagami, ada Tauna nuwahinagemiya gimimiyami tova moya'aina. Au ami vehawala fa'ina keke mali kaliva gidalubodami. Bana anakaibe ami tovehawala velemo'ena, nuwanuwa moya'aina givehavehawalemi, ada yana vehawala keke fwaya, au velemo'ena. Ada au Alu'aluwa Mahalina givehawalemi amine, Keliso againe wanamiyave'avina.
1JN.2.29	Au Keliso Bana yegayega-mo'ena ma wahalamanena. Kadu anafaiweya gaveyao yadi dewa yegayegana, medema Yaubada natuneyao. Au hidedemi amifaiweya wanahalamanena.
1JN.3.2	Ho tobohiya'ase'asekweyao, tova adamoya ide Yaubada natuneyao, tu tova mulina ide vaita gaveyao kikaiwabudiyao amine kanamiyami medema keke kadahalamane-hagihagiyeni. Tu gaitoma sa'eyana kahalamanena higa Keliso ginayewa'ela ana toveya, ide ada ita'ita Keliso ana ita'ita amine ginalakayemu, fa'ina kaliva-mo'ena ide kana'itana. 
1JN.3.3	Ada gaveyao moya'aimi nuwanuwami Keliso ana ita'ita amine ami ita'ita ginalakayemu ma fa'ina walulauboda, medema ase'asemi wa'ita'itave'avina be Keliso yegayega-mo'ena gimimiyami amine, meda omi yegayegamiyao wanamiyami.
1JN.3.4	Tu hai kaliva koyona gifaisewana, medema Yaubada yana vehimeya giyawelina. E, dewa koyona ana egana vehimeya ana aiyawela. 
1JN.3.5	Omi wahalamanena Keliso gihobu'ela be kaliva yada koyona ginavaihegena fa'ina. Kadu wahalamanena keke tamo gavadi koyona Bana againe gidadauda. 
1JN.3.6	Gaveyao Keliso againe himiyamiyave'avina, medema keke hidahuluhuluva koyona, tu gaveyao tova moya'aina hihuluhuluva koyona, medema Keliso inubana keke hidahalamaneni kadu Keliso Tauna keke hidahalamaneni.
1JN.3.8	Hai kaliva tova moya'aina gihuluhuluva koyona, medema Setani yana kaliva, fa'ina huluva koyona medema Setani yana huluva. Boi tuwai-mo'ena babi ana abave'inuba againe huluva koyona givebutuna tu ginunauwena tova adamoya. Ada hidema ana inuba Yaubada Natuna gihobu'ela, higa Setani yana gugai ginayawelina fa'ina. 
1JN.3.9	Hai kaliva Yaubada natuna, medema keke gidahuluhuluva koyona, fa'ina Yaubada yana nuwanuwa bana nuwane gidadauda. E, bana kaliva alu'aluwana Yaubada yawaine gitubuga-havagi fa'ina keke anafaiweya ginahuluhuluva koyona. 
1JN.3.10	Gavaiya'amine kanahalamaneni gaveyao Yaubada natuneyao kadu gaveyao Setani natuneyao? Hai kaliva yana dewa keke tunutunugina, medema keke Yaubada natuna. Meda anafaiweya hai kaliva tobohiyana againe keke gidanuwanuwa, medema keke Yaubada natuna. Au hidede amine kahalamanena.
1JN.3.12	Ada keke Keni Adama natuna amine kanahuluva. Bana Setani yana kaliva ada taina velemo'ena giluve'alikana. Gavana fa'ina-yo giluve'alikani? Me Keni yana huluva koyona tu taina yana huluva tunutunugina, au hidema fa'ina giluve'alikana. 
1JN.3.13	Tobohiyakweyao, ka'i tomiyababi Yaubada keke hidahalamaneni-ma omi agaimiya hinavenibaina amine, keke wanayaulowoga, fa'ina Keni Setani yana nuwanuwa koyona gihuluvina amine, kadu badi omi hinahuluvimi. 
1JN.3.14	Tobohiyadeyao fa'idiya kahawahawahegeda fa'ina, ide kahalamanena alika-vagata ana eda kahege tu yawai-vagahida ana edeya kadamana be kananauna. Hai kaliva badi tobohiyamomo fa'idiya keke unahawahawahege, medema aimo alika ana eda againe unanauna. 
1JN.3.15	Hakwa'adi tobohiyana againe ginuwanuwakoyo, medema toluve'alika, ada omi wahalamanena toluve'alika keke yawai-vagahina ana eda againe gidanauna.
1JN.3.17	Ka'i kaliva sa'eyana wakalivana tu tobohiyana gina'itana, anaga keke yana lokoloko keke ada keke gidahinekalikaliyeni yo gidavelugani, au hawahega Yaubada againe keke-mo'a bana nuwahinagene gidadauda. 
1JN.3.18	Natukweyao, keke kebuladeya o ka'i meyadeya tobohiyadeyao fa'idiya kanahawahegeda, au kanahawahegeda velemo'ena be nimadeya o ka'i agedeya kanavelugadi.
1JN.3.19	Ka'i tobohiyadeyao fa'idiya kanahawahegeda velemo'ena, au Yaubada yana nuwanuwa velemo'ena againe kamimiyami ma kanahalamanena. Kadu'e, ka'i kanahawahegeda velemo'ena, au Yaubada matane adafaiweya kanamiyami keke yada wamatauta. 
1JN.3.20	E, ka'i yada koyona fa'ina vita ase'asedeya kana'ayaunena, au yada wanuwayamumu Yaubada matane adafaiweya kanamiyami, fa'ina Yaubada yana halamana ide yada halamana gitubuhegena, au Bana yada nuwanuwa moya'aina inubana gihalamane-'owona, ada Bana againe kahawahegeda fa'ina yada koyona ginayawelina.
1JN.3.21	Tu tobohiyakweyao, ka'i kahalamanena koyona keke kadafaisewani ada hidema fa'ina keke vita ase'asedeya kada'ayauneni, au yada wa'atuvefa'ila Yaubada matane adafaiweya kanamiyami. 
1JN.3.22	Kadu gavadi gavadi fa'ina kanave'o'ola, medema ginaveleda, fa'ina yana vehimeya ka'ita'itave'avina ada yana nuwanuwa amine kahuluhuluva. 
1JN.3.23	Ada yana vehimeya fa'ina ganakivetuvetunumi, higa Natuna Yesu Keliso ana egana kanavetumaganena, ada Keliso givehimeyeda amine taudeyao agaideya kanave'ahawahawahega. 
1JN.3.24	Omi gaveyao Yaubada yana vehimeya wa'ita'itave'avina, medema Yaubada againe wamiyamiyave'avina ada Bana'e omi agaimiya meda anafaiweya gimiyamiyave'avina. Ada Yaubada ide agaideya gimiyamiyave'avina ma gavaiya'amine kahalamaneni? Me Bana Alu'aluwana giveleda be Tauna nuwahinagedeya gimimiyami fa'ina kahalamanena.
1JN.4.2	Gavaiya'amine wanahalamaneni Yaubada Alu'aluwana tolaumamala awane gilukahihi? Me hai kaliva yana laumamala againe ginagahe ginagayo, “Yesu Keliso babiya gihobu'ela be givekaliva,” medema againe Yaubada Alu'aluwana gimimiyami. 
1JN.4.3	Atu hai kaliva ginagahe ginagayo, “Yesu Keliso keke babiya gidahobu'ela gidavekaliva,” medema againe Yaubada Alu'aluwana keke gidamiyami. Au hida gahe inubana amanadi bana Keliso Nibaina Lakahina alu'aluwana againe gilakayemu. Bana aimo gina'ela ma valeyana ahe wanogalina, ada au a gi'ela babiya gimimiyami.
1JN.4.4	Tu natukweyao, omi Yaubada yana kaliva, ada badi fwayafwayadiyao wafaiwalahegehegedi, fa'ina Alu'aluwa Mahalina omi agaimiya gimimiyami-ma babi ana kaliva adi tovehimeya gifaiwalahegena. 
1JN.4.5	Badi tove'alololo ma babi ana kaliva keke Yaubada yana kaliva, ada au babi ana nuwanuwa fa'ina hilulumamala ada tomiyababi Yaubada keke hidahalamaneni-ma bonadi hivenogalena. 
1JN.4.6	Tu ide'eyao ma Yaubada yana kaliva. Gaveyao Yaubada hihalamanena, medema bonada hivenogalena, ada gaveyao keke Yaubada yana kaliva, medema keke bonada hidavenogaleni. Au hidede amine alu'aluwa adi'iselu inubadi kanuwave'uve'una, higa Alu'aluwa Mahalina nuwanuwa velemo'ena inubana tu alu'aluwa uyu'uyuyuna ve'alololo inubana.
1JN.4.7	Tobohiyakweyao, taudeyao agaideya kanave'ahawahawahega, fa'ina Yaubada mena nuwanuwa hawahawahegana inubana. Ada gaveyao tobohiyadiyao fa'idiya hihawahawahegedi, medema Yaubada natuneyao ada Yaubada hihalamanena. 
1JN.4.8	Wa'ita, Yaubada yana nuwanuwa matatabuna hawahawahegana. Hai kaliva keke tobohiyaneyao fa'idiya gidahawahegeni, medema keke Yaubada gidahalamaneni, fa'ina keke nuwanuwa hawahawahegana amine tobohiyaneyao gidahuluvidi. 
1JN.4.9	Gavaiya'amine Yaubada yana hawahega ide agaideya giseyemauneni? Me Bana Natuna anakaibe'u-mo'a gi'iveninisena ada babiya gihobu'ela be yawaida velemo'ena Bana Natuna againe kanavaina. 
1JN.4.10	Ada mena hawahega inubana ma keke ide Yaubada againe yada nuwanuwa kadaseni, au Bana'e ide agaideya yana nuwanuwa gisena, ada Natuna gi'iveninisena be Bana gina'alika, higa yada koyona ana laufata Bana ginawahina be Yaubada yana ila'a ginahavaina fa'ina.
1JN.4.12	Keke tamo hakwadi Yaubada gida'itani. Tu ka'i taudeyao agaideya kanave'ahawahawahega amine, Yaubada agaideya gimiyamiyave'avina ada yana nuwanuwa hawahawahegana ase'asedeya gitubutubuga-mo'a.
1JN.4.14	Ada Tamada Natuna gi'iveninisena be tomiyababi ginakibababaleda ma ime a'itana kadu a'awatalatalainena. 
1JN.4.15	Gava kaliva yo'o hinafadiya ginagahe ginagayo, “Yesu velemo'ena Yaubada Natuna,” ka'i hidede amine ginagahe, au Yaubada bana againe gimiyamiyave'avina, ada bana kaliva Yaubada againe gimiyamiyave'avina. 
1JN.4.16	Ada au ide taudeyao kahalamanena kadu kanuwave'avina Yaubada yana nuwanuwa ide agaideya giseusena.
1JN.4.16	E, Yaubada yana nuwanuwa matatabuna hawahawahegana, ada gava kaliva mena Yaubada yana nuwanuwai-nadi amine gihuluhuluva, bana Yaubada againe gimiyamiyave'avina ada Yaubada bana kaliva againe gimiyamiyave'avina. 
1JN.4.17	Yaubada yana nuwanuwa hawahawahegana ase'asedeya giseusena be gitubutubuga-mo'a, higa vaita adafaiweya kana'asevatu vedewayauga ana toveya. Ada au medema tovai-nadi adafaiweya kana'asevatu, fa'ina Keliso yana wa'asevatu Yaubada matane gimimiyami amine, meda ide hidei babiya kamimiyami yada wa'asevatu Yaubada matane. 
1JN.4.18	Hai kaliva Yaubada yana nuwanuwa bana againe gi'aya'ayaunena, medema matauta keke anafaiweya ase'asena gina'onani. E, Yaubada yana nuwanuwa hawahawahegana agaideya gitubuga-mo'a fa'ina, matauta giwavina. Ka'i kamatamatauta, au yada matauta inubana vaita Yaubada ginavematahiwadiyeda. Ada gaveyao tomatauta, medema agaidiya Yaubada yana nuwanuwa hawahawahegana ana halamana aimo keke gidatubuga-mo'a.
1JN.4.20	Ka'i tamo hakwadi ginagahe ginagayo, “Iya nuwanuwaku Yaubada,” tu tobohiyana againe ginuwanuwakoyo, bana kalivai-nadi tofwaya, keke velemo'ena nuwanuwana Yaubada. Wa'ita, ka'i keke nuwanuwana tobohiyana ahe gi'ita'itana amanadi, kadu keke nuwanuwana Yaubada, Bana'e keke gida'itani amanadi. 
1JN.4.21	Ada au Keliso hida vehimeya giveleda, higa gava kaliva yana nuwanuwa Yaubada againe giseusena, gilubodana be kadu tobohiyana againe yana nuwanuwa gidaseusena.
1JN.5.1	Kadu'e, gaveyao hivetumagana higayo, “Yesu au Keliso Yaubada yana Tovegida amanadi,” medema Yaubada natuneyao. Ada gaveyao nuwanuwadi Tamada, medema kadu nuwanuwana natuneyao. 
1JN.5.2	Gavaiya'amine kahalamaneni Yaubada natuneyao agaidiya yada nuwanuwa kaseuseni? Me Tamada Yaubada againe yada nuwanuwa kaseusena ada yana vehimeya ka'ita'itave'avina. 
1JN.5.3	Ka'i velemo'ena Yaubada againe yada nuwanuwa kasena, au yana vehimeya ka'ita'itave'avina. Ada yana vehimeya keke vitana, au ihayana. 
1JN.5.4	Ada au adafaiweya kana'ita'itave'avina, fa'ina gaveyao Yaubada natuneyao, medema adifaiweya babi ana nuwanuwa hinafifaiwalahegehegedi. Ada gavaiya'amine babi ana nuwanuwa kanafaiwalahegehegedi? Me yada vetumagana againe adafaiweya wai kananagona be babi ana nuwanuwa ginayewa. 
1JN.5.5	E, hakwa'adi anafaiweya babi ana nuwanuwa ginafaiwalahegehegedi? Bana givetuvetumagana amanadi hida Yesu au Yaubada Natuna, au bana anakaibe anafaiweya wai ginanagona be babi ana nuwanuwa ginayewa.
1JN.5.7	Ada Yesu yana ela au hidede amine ma Alu'aluwa Mahalina gi'alakakilina, ada Bana yana hawavemogatala keke fwaya, au velemo'ena. 
1JN.5.8	E, gaitoma tohiye Bana Yesu Keliso fa'ine hihawahawavemogatala, sa'eyana ma Alu'aluwa Mahalina, anavelu gufa, kadu anaveto dayaga. Ada hida tohawavemogatala tohiye yadi gahe leleleya, higa Yesu au Yaubada Natuna. 
1JN.5.9	Tomiyababi yadi awatalatalaina kavetumaganena ada medema gaitoma lakahina, tu Yaubada yana awatalatalaina gaitoma lakahi-mo'ena, fa'ina yana awatalatalaina kanavetumagane-mo'ena. Ada au Bana Yaubada gavaimi gihawavemogatala? Me Natuna fa'ine gihawavemogatala. 
1JN.5.10	Gava kaliva Yaubada Natuna givetuvetumaganena, medema Yaubada yana hawavemogatala Natuna fa'ine bana ase'asene gidadauda. Tu gava kaliva Yaubada yana gahe Natuna fa'ine keke gidavetumaganeni, medema vaita gidagayo, “Yaubada tofwaya,” fa'ina Yaubada yana hawavemogatala Natuna fa'ine keke gidavetumaganeni. 
1JN.5.11	Ada hawavemogatalai-nadi hidede amine. Yaubada yawai-vagahida giveleda ada mena yawai-vagata Natuna againe give'inuba. 
1JN.5.12	Gaveyao nuwahinagemiya Yaubada Natuna Tauna gimimiyami, medema yawai-vagahimi ahe wanuhagana, tu gaveyao nuwahinagemiya Yaubada Natuna Tauna keke gidamiyami, medema yawai-vagahimi keke wadanuhagani.
1JN.5.14	Ka'i Yaubada yana nuwanuwa amine kanave'o'ola, au gavadi gavadi fa'ina kanave'o'ola, medema ginavenogaleda. Ada hidedemi ginavenogaleda fa'ina, ide Yaubada matane adafaiweya kana'asevatu. 
1JN.5.15	E, tova moya'aina yada ve'o'ola givenovenogalena. Ada givenogaleda velemo'ena ma kahalamanena fa'ina, kadu yada ve'o'ola guwana ahe kanuhagana ma kahalamanena.
1JN.5.17	Huluva koyona tulina tulina ana egana au koyona, tu tamo koyona sa'eyanaga fa'ina alika-vagata kananuhagana.
1JN.5.19	Kadu kahalamanena ide Yaubada natuneyao, ada tomiyababi moya'aidi Yaubada keke hidahalamaneni-ma kaliva koyona Setani nimane himimiyami. 
1JN.5.20	Kadu kahalamanena Yaubada Natuna ahe gihobu'ela, ada halamana giveleda be higa Yaubada Bana anakaibe velemo'ena ma kanahalamanena. Ada ide Yaubada Bana velemo'ena amanadi buye kave'atutamo'aida, higa Natuna Yesu Keliso buye kave'atutamo'aida. Bana'e au Yaubada velemo'ena ada Bana'e yawai-vagahida inubana.
1JN.5.21	(Iya Yoni bonaku.)
2JN.1.1	Yo siule neve'a, omi'e Yaubada giluwafami amanadi, kadu natumiyao buye siule. Iya to'ekelesiya adi Tonagona yami leta ga'etoladina be wana'itana. Wona velemona nuwanuwaku omi'iyao tu keke iya akukaibe, au moya'aidi Yaubada yana nuwanuwa velemo'ena hihalamanena-ma kadu nuwanuwadi omi'iyao. 
2JN.1.2	Iya nuwanuwaku omi'iyao fa'ina Yaubada yana nuwanuwa velemo'ena ase'asedeya gidadauda ada ide agaideya ginaduva-vagata.
2JN.1.3	Yaubada Tamada kadu Yesu Keliso Tamada Natuna yadi nuwadoga, yadi hinekalikali yadi aseniwalova agaidiya kanamiyami, ide kavetumagana velemo'ena kadu tobohiyadeyao fa'idiya kahawahawahegeda amanadi.
2JN.1.4	Keke gavana fa'ina tu iya gavemwamwala lakahina, fa'ina natumiyao tufoidi valeyadi ganogalina higa Tamada givehimeyeda amine nuwanuwa velemo'ena hidibudibumuhigena. 
2JN.1.5	Siule neve'a, gahawanuwenuwemi moya'aida taudeyao agaideya kanave'ahawahawahega. Hida yaku gahe hawahega fa'ina ga'etoladina-ma keke vehimeya ivaguna, au boi kavebutu kavetumagana ana toveya vehimeyai-nadi kanogalina. 
2JN.1.6	Ada nuwanuwa hawahawahegana hidede amine, higa Yaubada yana vehimeya moya'aina ana itave'avina againe kanamiyami. Meda boi wavebutu wavetumagana ana toveya hida vehimeya wanogalina, higa nuwanuwa hawahawahegana againe wanamiyami.
2JN.1.7	Tu tove'alololo moya'aidi fafali tulina tulina agaidiya ahe hilakayemu. Badi kalivai-dina hive'alololo higayo, “Yesu Keliso keke babiya gidavekaliva.” Hai kaliva hidede amine gigahe, medema Tove'alololo Lakahina, ana egana Keliso Nibaina. 
2JN.1.8	Au yadi ve'alololo fa'ina wana'itave'avimi be yami faisewa fatana keke wananuhegeni, au ami laufata matatabuna wananuhagana. 
2JN.1.9	Hai kaliva Yesu yana vehawala againe keke gidamiyave'avina tu tauna yana nuwanuwa give'atutamo'aina, medema nuwahinagene Yaubada Tauna keke gidamiyami. Tu hai kaliva Keliso yana vehawalagaga againe gimiyamiyave'avina, medema nuwahinagene Tamada kadu Natuna Taudiyao himimiyami. 
2JN.1.10	Ka'i tamo hakwadi tolaumamala omi agaimiya gina'ela ada keke Yesu yana vehawalagaga gidalumamalemi, keke yami manuweya wanalukuweni kadu keke wanalusiuleyeni. 
2JN.1.11	Ka'i wanalusiuleyena digo, kadu omi vaita yana faisewa koyona buye wadafifaisewani.
2JN.1.12	Au nuwanuwaku gaitoma moya'aina omi agaimiya ganalukahihiyena tu keke nuwanuwaku fefe againe ganalukahihi. Au ganuwave'avina vaita omi agaimiya tauku gana'ela ada kanavebonanoganogala be higa buye kanavemwamwala-mo'a. 
2JN.1.13	Au tobohiyami Yaubada giluwafadi-ma natudiyao buye yadi lusiule agaimiya.
2JN.1.13	(Iya to'ekelesiya adi Tonagona bonaku.)
3JN.1.2	Ho tobohiyaku, o fa'iniya gave'o'ola be unamiyami yamumuna, kadu aulolo keke ginavaini. Alu'aluwa yana miyami yamumuna Yaubada matane ma a gahalamanena. 
3JN.1.3	Tobohiyadeyao tufoidi hidedei hilakayemu be valeya hilukahihiyena fa'ina nuwaku giyamumu lakahina. O fa'iniya higahe higayo, “Nuwanuwa velemo'ena ana muliya againe bana kaliva dibudibumuhigina. E, kadu nuwanuwa velemo'ena againe tova moya'aina gimimiyami.” 
3JN.1.4	Ka'i natukweyao nuwanuwa velemo'ena againe himimiyami-ma valeyadi hidede amine gananogalina, au nuwaku ginayamumu lakahina. E, hidedema againe yaku vemwamwala gitubuga-mo'a.
3JN.1.6	Ada badi kalivai-dina to'ekelesiya ama yo'o agaimeya ya nuwanuwa hawahawahegana. Au badi Yaubada yana faisewa hi'abi'abina fa'ina, giluboda be yadina fa'ina gavadi gavadi nuwanuwadi amine, unaveledi. 
3JN.1.7	Au Keliso fa'ine tolaumamalai-dina yadi melala hihegena ada kaliva Yesu Keliso keke hidavetumaganeni-ma agaidiya keke tamo gavadi adi veluga fa'ina hidavivaini. 
3JN.1.8	Au ide tovetumagana gilubodada be hida kalivai-dina kadavelugadi be nuwanuwa velemo'ena ana ve'aliyahega againe ide badi buye moya'aida kanakilakahina.
3JN.1.9	Tu to'ekelesiya ana yo'o ya melala againe yami leta boi ga'etoladina, tu bana Daiyotelefo nuwanuwana lakahina ginanagoyemi-ma keke gidabona'abiyeku. 
3JN.1.10	Au aimo gana'ela ana toveya, yana dewa omi matamiya ganayakahina, higa giveyaveyaineku tu mema gigahegahe-kawowo. Ada yana koyona give'atutamo'aina, fa'ina tobohiyadeyao tolaumamalai-dina hilakayemu againe keke gidavetobohiyanedi, kadu badi nuwanuwadi hinavetobohiyanedi-ma gihawatadi, ada adi egana giyawelina be keke manuwa-tafalolo againe hinaluku.
3JN.1.13	Au nuwanuwaku gaitoma moya'aina o againiya ganalukahihiyena tu keke nuwanuwaku feni againe ganalukahihi. 
3JN.1.14	Au ganuwave'avina be tova kabi'ona kanave'amagigi'ita'ita ada kanavebonanoganogala. 
3JN.1.15	Yaubada aseniwalova ginavele. Tobohiyamomo yadi nuwakabubu againiya, kadu tobohiyameyao ya melala againe yama nuwakabubu agaidiya unagaheyena.
3JN.1.15	(Iya to'ekelesiya adi Tonagona bonaku.)
JUD.1.1	Yo siule omi Yaubada giluwafami-ma kalivai-mina. Iya Yuda Yesu Keliso ana agetoga kadu bana Yemesa taina yami leta ga'etoladina be wana'itana. Omi higa Yaubada Tamada agaimiya ginuwanuwa kadu Yesu Keliso giyavayavami. 
JUD.1.2	Yaubada yana hinekalikali yana aseniwalova yana nuwakabubu ana ayauna againe wanatutuveguvegulami.
JUD.1.3	Tobohiya'ase'asekweyao, keke gavana fa'ina tu nagona ganuwanuwa vaita ada kibababala Yaubada againe omi kadu ime buye kanuhagana-ma fa'ina agaimiya gada'etoladini, tu adamoya nuwanuwa sa'eyana magigiku gimadubodana. Fa'ina nuwanuwaku ganagahevagadonemi be tovehawala fwayafwayadiyao agaidiya Keliso ana vetumagana velemo'ena wanalugolegolena, vetumaganai-nadi boi tuwaina tova sa'eyanaga Yaubada ime afositolo awameya ide yana yo'ogaga gihawaveleveleda. 
JUD.1.4	Wa'ita, kaliva tufoidi Yaubada hivenikohiyena-ma yami yo'o agaimiya hilukukau be hilolomi. Yaubada yana gahe hikivilavilana higahe higayo, “Dewa udo'udona au adafaiweya fa'ina Yaubada ginanuwadogeda be yada koyona keke ginalaufata.” Au hidedemi hivehawala be Yesu Keliso hivekekeyena, Bana anakaibe yada Tovehimeya kadu yada Kaiwabu. Tuwai-mo'ena tovehawalai-dina fwayafwayadiyao adi matahiwadi fa'ina Veyao Tuwaina ana buki gigaheye-vagahina.
JUD.1.6	Kadu badi lobama ana tovenuwa'ata dibudibutoyogidiyao wananuwenuwedi. Yaubada abavehimeya giveledi tu adi vehimeya keke hida'itave'avini. Keke nuwanuwadi Bana hina'idibumuhigeni fa'ina, yadi abamiya hihegena ada Yaubada umalovaneya gikive'avidi-yo bulava miyamiya-vagahina againe giyogodi be hinamiyami tu vedewayauga ana toveya. 
JUD.1.7	Meda anafaiweya Sodoma be Gomola kadu adi awa'awaneya melala tufoidi wananuwenuwedi. Badi kalivai-dina dewa udo'udona againe hihawahegedi lobama ana tovenuwa'ata koyodiyao amine. Yaubada adi ayauna giveledi amine keke hidahuluva, au mali kaliva agaidiya matadi giludigadigaga-mo'a. Mena melalai-dina aba'ita higa kaliva gaveyao dewa udo'udona tulina tulina agaidiya hinahawahegedi digo, ai gi'alata-vagata ma againe adi matahiwadi hinanuhagana.
JUD.1.8	Kadu meda anafaiweya badi tovehawala fwayafwayadiyao hihuluhuluva. Yadi avayauna hiyauyauna vaita Yaubada gidahawahegedi be dewa udo'udona againe taudiyao wowodi hikikivekoyona, abavehimeya hihawave'iyohoyohoyena, lobama ana kaliva kikaiwabudiyao hi'ihawadamanedi. 
JUD.1.9	Gilubodadi be keke hina'ihawadamanedi. Boi tuwai-mo'ena Mosese gi'alika againe Yaubada yana tovenuwa'ata adi tonagona ana egana Maikeli Mosese ana aitauna fa'ina gi'iveninisena, ada wowona fa'ina Setani buye hivekwageya. Tu bana Maikeli kaliva kikaiwabu-mo'ena nonogana keke-mo'a yana wa'ihawadamana Yaubada matane Setani gidahawavekoyoyeni. Au gigahe'abobowena gigayo, “Kaiwabu ginadakeye.” 
JUD.1.10	Maikeli kaliva kikaiwabuna nonogana yana wawowomumu Setani gigahena. Badi tovehawalai-dina kaliva-kawowodiyao fa'ina gilubodadi be lobama ana kaliva kikaiwabudiyao hidawowomumuyedi. Tu badi kwavakwavadiyao gaitoma tulina tulina keke hidahalamanedi-ma hihawavelaigedi. Ada gaitoma higa-kawokawowoyedi vaita kevakeva walawala'a keke wanuwadiyao amine, medema gaitomai-dina agaidiya adi agolaufofola hinuhagana.
JUD.1.13	Lefo dokidoki wabugobugona taliyeya gilulakahina amine, badi yadi dewa wowowomumuna hiseseyemaunena. Kadu badi vaita ibadibadi akolukoludiyao amine. Nagona ka'itadi vaita mahamahalidiyao tu muliya gimaduhavaidi. Yadi abaga umalovana-kahukahu againe Yaubada ahe gikidewedewena ada medema againe hinamiyamiya-vagata.
JUD.1.14+JUD.1.15	Tu boi tuwai-mo'ena bana Inoki badi tovehawala fwayafwayadiyao fa'idiya gigaheye-vagahina. Bana hima Inoki Adama yana yo'o anaveseveni ada gigaheye-vagahina gigayo, “Wa'ita, Kaiwabu ginahobu'ela kadu yana tovenuwa'ata mahamahalidiyao tausani tausani a gavaiyehi buye hinahobu'ela be kaliva moya'aida ginavedewayaugida. Ginavehimeya be kaliva gaveyao moya'aidi Yaubada hivenikohiyena, medema adi matahiwadi hinanuhagana. Yadi dewa koyona moya'aina hififaisewadi kadu yadi wonakoyokoyo Yaubada againe hiyakayakahina-ma vaita Yaubada hidavenikohiyeni. Yadi venikohihegahega fa'ina Yaubada ginavematahiwadiyedi.” Au hidedemi Inoki gigahe. 
JUD.1.16	Tova moya'aina hida hima tovehawalai-dina hi'ala'alawoluwolu kadu vita taudiyao hinuhagana-ma fa'ina mali kaliva hikiholiholina. Taudiyao yadi nuwanuwa ita'italuvadigana hihuluvina. Taudiyao adi egana hikilakahina kadu mali kaliva hive'amohinesebesebedi.
JUD.1.19	Hida hima kalivai-dina omi tovetumagana hiludakami, dibudi koyona ana nuwanuwa hihuluvina, badi agaidiya Alu'aluwa Mahalina keke gidamiyami.
JUD.1.24+JUD.1.25	(Iya Yuda bonaku.)
REV.1.1	Hida buki ana gahegahe ma Yaubada Yesu Keliso givelena be higa gavadi gavadi tova kabisona makewa'e hinalakayemu, medema Yesu Keliso ide Yaubada ana agetoga agaideya ginahawavemogatalena. Yesu Keliso yana tovenuwa'ata lobama amine gi'iveninisena be mena gaitomai-dina hinalakayemu-ma iya Yoni gihawaveleveleku, iya Bana ana agetoga amanadi. 
REV.1.2	Iya Yoni gaitoma matatabuna ga'eno'itayena-ma agaimiya omi ga'awatalatalainena. E, Yaubada yana inuba gihawavemogatalena be Yesu Keliso gi'awatalatalainena-ma fa'ina hida buki againe gavenuwa'atami. 
REV.1.3	Gaitomai-dina hinalakayemu-ma adi aituha giluveda'ufo. Mena aituha giluveda'ufo fa'ina, hai kaliva hida Yaubada yana venuwa'ata ana gahegahe yo'o matadiya ginahawana, medema vemwamwala ginanuhagana. Kadu kaliva gaveyao hida buki ana hawa hinanogalina be ana nuwanuwa hinavenogalena, medema vemwamwala hinanuhagana.
REV.1.4+REV.1.5+REV.1.6	Tu ide Bana Yesu Keliso kanahawadavadavana, fa'ina Bana agaideya ginuwanuwa ada dayagina gimadu-yo yada koyona ana laufata gisena be giyauda, kadu gikilakahida be yana abavehimeya againe ide Bana buye kavehivehimeya, kadu yana Yaubada Tamana ana hawadavadava ana tofaisewa giseda. E, Yesu Keliso ana egana kanakilakahina ada yana kikaiwabu yana faiwala ginaduva-vagata tova inaga inaga keke ana abalauyabu. Ehe hidedemi. 
REV.1.7	Wese wa'ita, buhibuhi againe gi'ela'ela ada kaliva moya'ai-mo'eda kana'itana. E, badi hi'onana-ma taumadi hina'itana ada tomiyababi moya'aidi fafali tulina tulina agaidiya Bana tovematahiwadi gi'ela'ela fa'ina taudiyao fa'idiya hinatagilulaukuhi. Wona velemona ehe hidedemi.
REV.1.8	Yaubada Kaiwabu Bana'e tova moya'aina gimiyamiya-vagata, e tuwaina gimiyami adamoya gimimiyami aimo ginamiyami amanadi gigahe gigayo, “Iya inubane kadu tabone.” Hidedemi Yaubada Tofaiwala-mo'a gigahe.
REV.1.9	Tu iya'eku kadu omi'iyao Yesu yana kaliva fa'ina, iya Yoni omi tawami, ada omi amine meda iya'eku vita lakahina Yesu fa'ine kanunuhagana kadu yana abavehimeya againe kamimiyami kadu yana veluga againe ka'atu'atuvefa'ila. Iya Yaubada bonana galumamalena kadu Yesu fa'ine ga'awatalatalaina fa'ina hikive'aviku-yo yadi aba'aiyogona himula ana egana Fatimo againe hinauweku. 
REV.1.10	Fatimo gamiyami tu tafaloloya higa yada Kaiwabu yana aiyeta Bana Alu'aluwana giluvaiyeku-yo tamo hakwadi agona vaita hiulega agona amine wamulikuya ganogalina. 
REV.1.11	Bana gigahe'awafatafata gigayo, “Gavadi gavadi wana'itadi medema bukiya wana'etoladina be tovetumagana adi yo'o seveni agaidiya wana'iveninisena be hina'itana. Yo'oi-dina seveni yadi melala hidede amine, Efeso, Simena, Fegamo, Daiyataila, Sadisi, Filadelifiya, Leyodisiya.” Hidedemi gigahe.
REV.1.12	Tu iya gahagavilaku higa hakwadi gigahegaheku ma gada'itana. Gahagavilaku-yo lamufa ana abasewadi seveni gola againe hibubudi-ma ga'itadi. 
REV.1.13	Ada lamufa ana abasewadi hinafadiya kaliva sa'eyana ga'itana, ana ita vaita Bana'e givekaliva-ma amine. Vaigau kikaiwabuna gi'osena higa ana aikeva tunugina agena gilifi-'owona, ada niniwala gola againe hibubuna-ma avaune gihifona. 
REV.1.14	U'una vaita galu'eguhi amine, au gikwayanuwanuwa howahowa amine kadu matana give'akinamanamalena vaita ai'ala'alata amine. 
REV.1.15	Kadu agena ve'akinamanamalina ana ita vaita kainumula yagoyagona ai'ala'alata lakahina againe hikabuna be give'akinamanamalena amine. Kadu agona vaita gufa lakahina gihobuhobu butuna amine. 
REV.1.16	Nimana i'atagine ibadibadi seveni gi'abidi ada feto nigona luhei sinasinahina awane giyemu. Magigina give'akinamanamalena vaita kauwana getadeya ana ita amine.
REV.1.17	Tu iya ga'itana againe Bana agene babiya gabe'u vaita ali'alikaku amine. Au nimana i'atagina agaikuya gisena gigaheku gigayo, “Keke unamatauta. Iya Abave'inuba kadu Abalauyabu. 
REV.1.18	Iya Tomiya-vagata. Boi ga'alika tu u'ita, wayawaiku gamimiyami ada ganamiyamiya-vagata tova inaga inaga keke ana abalauyabu. Iya alika kadu to'alika yadi abaga ana tovehimeya, ana kihi Iya nimakuya.
REV.1.19	Au hidema fa'ina gavadi gavadi u'ita'itadi, medema una'etoladina. E, gavadi tova adamoya ahe gilakayemu kadu gavadi aimo tova mulina ginalakayemu, medema bukiya una'etoladina. 
REV.1.20	Ibadibadi seveni i'atagikuya ga'abidi be u'itadi-ma kadu lamufa ana abasewadi gola againe hibubuna-ma adi nuwanuwa sevasevauyana hidede amine. Ibadibadi seveni au Yaubada yana tovenuwa'ata badi tovetumagana adi yo'o seveni hi'ita'itave'avidi. Ada lamufa ana abasewadi seveni au tovetumagana adi yo'o seveni.” Hidedemi gigahe.
REV.2.1	Kadu Keliso gigaheku gigayo, “Fefe una'etoladina be Efeso againe ginana, higa bana Yaubada yana tovenuwa'ata tovetumagana adi yo'o gi'ita'itave'avidi-ma yana leta. Hidedemi yaku nuwanuwa una'etoladina badi miEfeso unagahedi unagayo,
REV.2.1	Ibadibadi seveni i'atagikuya ga'abidi be lamufa ana abasewadi gola hinafadiya ganunudadana-ma Iya bonaku hidede amine. 
REV.2.2	Yami dewa gahalamanena. Yami vediwe kadu yami atuvefa'ila gahalamanena. Kadu omi gahalamanemi, keke nuwanuwami badi tove'alololo kaliva koyodiyao buye wanamiyami, ada badi higahe vaita taudiyao afositolo tu keke velemodi ma ahe wagaluvaluvadi-yo wahalamanena badi hive'alololo. 
REV.2.3	Omi yaku kaliva fa'ina vita tulina tulina wanuhagana tu tova moya'aina wa'atu'atuvefa'iledi be yami vetumagana againe keke wadagakowakowa, au wa'ase'asevatu.
REV.2.4	Mena yami dewa hagihagina tu huluva sa'eyana fa'ina ganadakeyemi. Boi nagona ve'ahawahawahega againe wamiyami, tu adamoya keke. 
REV.2.5	Ve'ahawahawahega againe wa'ilova fa'ina, yami be'u lakahi-mo'ena. Au nuwami ginanunauyena be gavaiya'amine wabe'u ma wanahalamanena. Wananuwavilami be boi nagona Iya fa'ikuya wanuwanuwa amine adamoya wanahuluhuluva. Ka'i mena yami koyona keke wanavenikohiyeni digo, agaimiya gana'ela yami lamufa ana abasewadi ganalemami be wanamiya-kawowo. 
REV.2.6	Tu yami dewa sa'eyana nuwaku gikiveyamumuna. Badi Nikolesi yana yo'o adi tufo yadi dewa koyo-mo'ena wavenikohiyena, meda Iya gavenikohiyena amine.
REV.2.8	Kadu'e Keliso gigaheku gigayo, “Fefe una'etoladina be Simena againe ginana, higa bana Yaubada yana tovenuwa'ata tovetumagana adi yo'o gi'ita'itave'avidi-ma yana leta. Hidedemi yaku nuwanuwa una'etoladina miSimena unagahedi unagayo,
REV.2.8	Iya Abave'inuba kadu Abalauyabu. Boi ga'alika tu gamididi-havagi ma bonaku hidede amine. 
REV.2.9	Omi vita tulina tulina wanuhagana ma gahalamanena. Kadu gahalamanena omi koyokoyomiyao yami lokoloko hilemami tu Yaubada matane omi wakalivamiyao. Iya gahalamanena miYuda tufoidi hiveyaveyainemi. Badi kalivai-dina higahe vaita badi Yaubada yana yo'ogaga. Manuwa-abavehawala ana egana sinagogi againe hitafatafalolo nonogana yadi dewa againe kahalamanedi higa badi Setani yana yo'o. 
REV.2.10	Tova kabisona ve'umagigi lakahina Iya fa'ikuya wananuhagana tu keke wanamatauta. Gagahemi Setani yana vehimeya againe tufoimi deliya hinasemi be yami vetumagana hinagaluvaluvana, ada aiyeta teni agaidiya vita lakahina wananuhagana be ginahavaina. Ka'i nibaikweyao hinakivekoyomi higa hidaluve'alikami, au ai'adi yami wavetumagana agaikuya wanaluve'avina-vagata ada yami atuvefa'ila fatana higa yawai-vagahimi ganavelemi.
REV.2.12	Feto nigona luhei sinasinahina Iya awakuya giyemu-ma bonaku hidede amine. 
REV.2.13	Yami abamiyami gahalamanena. Mededei Setani givehivehimeya kaliva moya'aidi bana againe hihawahegedi fa'ina. Atu omi'iyao ma Iya agaikuya aimo waluluve'avina, yami vetumagana keke wadahegeni. Mene yami melala Setani yana abavehimeya ma againe yaku tohawavemogatala ana egana Anidifasi Iya fa'ikuya gi'atuvefa'ila tu hiluve'alikana. Ana luve'alika wa'itana nonogana keke wadanuyabuyabuku.
REV.2.15	Meda anafaiweya kaliva tufoimi yami yo'o agaimiya badi Nikolesi yana yo'o adi tufo yadi vehawala koyo-mo'ena himuliyena. 
REV.2.16	Mena dewai-dina gavenikohiyena fa'ina wananuwavilami. Ka'i keke wananuwavilami digo, tova kabi'ona agaimiya gana'ela badi kaliva koyodiyao feto awakuya giyemu-ma againe ganalugaviyadi.
REV.2.18	Iya Yaubada Natuna mataku vaita ai'ala'alata amine kadu ageku give'akinamanamalena vaita kainumula yagoyagona kaliva hiyahayahana-ma amine ma bonaku hidede amine. 
REV.2.19	Yami dewa gahalamanena, yami ve'ahawahawahega kadu yami vetumagana, yami idibumuhiga kadu yami atuvefa'ila. Boi nagona yami hawahega agaikuya tufona tu adamoya lakahi-mo'ena.
REV.2.20	Mena yami dewa galukahihiyena-ma hagihagina tu huluva sa'eyana fa'ina ganadakeyemi. Mene yami yo'o agaimiya kwamayoku sa'eyadi himimiyami, yadi dewa ma tuwaina Isileli tokaiwabu vavinena adi egana Yesebeli yadi dewa koyo-mo'ena amine. Wama kwamayoku koyodi taudi hivewagadi vaita badi Yaubada bonana ana to'awatalatalaina, ada yadi vehawala againe yaku tofaisewa tufoidi dewa koyona againe hinuwa'abiyedi. Hivehawaledi vaita udo tulina tulina kadu kevakeva kilumina agaidiya mali kaliva hihawadavadavayedi-ma ana'a au gilubodadi. Hidedemi yaku tofaisewa hinuwa'abiyedi tu omi keke kwamayoku wadahawatadi au wahawahegedi. 
REV.2.21	Iya tova gaveledi higa yadi udo hidavenikohiyena be Iya agaikuya hidahagaviladi, tu hidibutoyoga. 
REV.2.22	Keke nuwanuwadi yadi dewa udo'udona hinahegeni fa'ina, aulolo ana iviya ganahegedi ada badi buye hi'udo'udo-ma vita keke kabi'ona ganaveledi. E, ka'i badi'e adi tufo keke yadi dewa udo'udona hinavenikohiyeni digo, adamoya aulolo tagiya lakahina ganaveledi. 
REV.2.23	Badi yadi vehawala nuwadi givaina amanadi vaita natudiyao amine, ada kadu badi'iyao ganaluve'alikadi. Ada au tovetumagana adi yo'o melala tulina tulina agaidiya hinahalamanena Iya kaliva ase'asedi kadu nuwadi ga'ita'itafolena, ada omi sa'eyana sa'eyana yami dewa amine ganalaufata.
REV.2.24+REV.2.25	Tu omi velugamiyao Daiyataila againe wamimiyami-ma kadu agaimiya ganagahe, higa omi mena vehawala koyona wadibutoyogena ada keke nuwanuwa i'ikauna hivewagana Setani yana nuwahinage ma againe wadasikulu. Yaku gahe hidede amine. Keke vehimeya vitana kadu ganavelemi. Au mena yami dewa hagihagina ahe galukahihiyena-ma wanakidonena wananunauwena tu yaku yewa'ela ana tova.
REV.2.29	Omi watagami, gavaimi Yaubada Alu'aluwana omi tovetumagana ami yo'oi-mina agaimiya gigahegahe, medema wanavenogalena. Au hidedemi bonaku.”
REV.3.1	Kadu'e Keliso gigaheku gigayo, “Fefe una'etoladina be Sadisi againe ginana, higa bana Yaubada yana tovenuwa'ata tovetumagana adi yo'o gi'ita'itave'avidi-ma yana leta. Hidedemi yaku nuwanuwa una'etoladina miSadisi unagahedi unagayo,
REV.3.1	Iya Yaubada Alu'aluwana ana ita vaita alu'aluwa seveni amine kadu ibadibadi seveni agaikuya hidadauda-ma bonaku hidedemi. Yami dewa gahalamanena. Omi valeyami ma vaita yami vetumagana toyogina amine kaliva matadiya, atu wona velemona omi to'alika yami vetumagana kabisona ginahavaina. 
REV.3.2	Wamidi! Mene yami vetumagana kabisona ginayawowola-ma wanakivetoyogina. Wa'ita, Iya gahalamanena yami dewa aimo keke hagihagi-mo'ena yaku Yaubada matane. 
REV.3.3	Aimo keke velemona wadanuwanuwa-hagihagi fa'ina, gavaimi yaku kaliva givehawalemi be wanogalina, medemi wananuwa-nunauyena. Au vehawala wavenogale be wanuwavilami. Atu ka'i keke wanamidi, au tokai'afu amine gana'elakau be matahiwadi againe ganaveyaulowogimi.
REV.3.5	Hai kaliva Iya fa'ikuya yana atuvefa'ila againe gifaiwala-mo'a, medema badi'iyao amine kaleko kwayakwayane ginavaigau. Kadu bana ana egana yaku buki againe keke-mo'a ganayawelini. Buki-nadi againe badi wayawai-vagahidi ma adi egana gidadauda. E, keke ganayawelini, au Kamaku matane kadu badi yana tovenuwa'ata matadiya bana fa'ine ganagahe ganagayo, Bana hidevama yaku kaliva.
REV.3.6	Omi watagami, gavaimi Yaubada Alu'aluwana omi tovetumagana ami yo'oi-mina agaimiya gigahegahe, medema wanavenogalena. Bonaku au hidedemi.”
REV.3.7	Iya kaliva mahamahaliku kadu velemodi ma bonaku hidedemi. Tuwai-mo'ena tokaiwabu Devida Yelusalema ana tovehimeya, ada kihi bana againe kaliva yadi luku fa'ina. Meda Iya Yelusalema ivaguna ana tovehimeya ada kihi we'a agaikuya. Ka'i mena yaku abaga ana wanafali ganayauna, au keke tamo hakwadi anafaiweya ginafalini. Kadu ka'i ganafalina, keke tamo hakwadi ginayauni. 
REV.3.8	Yami dewa gahalamanena. Yami faiwala kabi'ona nonogana bonaku wa'abina kadu keke wadavekekeyeku. Au wanafali omi matamiya gayauna tu keke tamo hakwadi anafaiweya ginafalini. 
REV.3.9	Kadu ganagahe. MiYuda tufoidi yami melaleya higahe vaita badi Yaubada yana yo'ogaga tu hifwaya. Manuwa-abavehawala ana egana sinagogi againe hitafatafalolo nonogana badi Setani yana manuwa kalivai-dina. Yaku vehimeya againe badi kalivai-dina agaimiya hina'ela hina'ibo'ula-mo'a, ada hinahalamanena Iya Tauku agaimiya ganuwanuwa. 
REV.3.10	Boi gavehimeyemi higa vaita yami wa'asevatu Iya fa'ikuya wada'atuvefa'ila. Mena bonaku wa'abina fa'ina, aimo vita lakahi-mo'ena fafali tulina tulina agaidiya ginalakayemu be tomiyababi moya'aidi ginagaluvaluvadi ana toveya, Iya omi ganalugolegolemi.
REV.3.12	Hai kaliva Iya fa'ikuya yana atuvefa'ila againe ginafaiwala-mo'a, ganavehimeya be bana yaku Yaubada yana manuwa ginave'ogolena. Keke-mo'a ginahobu, Yaubada matane ginamiyamiya-vagata. Bana againe egana tohiye gana'etoladidi, eganai-dina yaku Yaubada ana egana, yaku Yaubada yana melala ana egana higa Yelusalema ivaguna aimo yaku Yaubada againe walobameya ginahobu'ela-ma melalai-nadi, kadu aku egana ivaguna.
REV.3.13	Omi watagami, gavaimi Yaubada Alu'aluwana omi tovetumagana ami yo'oi-mina agaimiya gigahegahe, medema wanavenogalena. Au hidedemi bonaku.”
REV.3.14	Iya aku egana To'asevatu, Iya Yaubada ana tohawavemogatala dibudibumuhigiku yaku gahe velemo'ena, Yaubada yana aibubuna Iya agaikuya give'inuba-ma kalivai-kuna bonaku hidede amine. 
REV.3.15	Yami dewa gahalamanena. Keke wadakiloweku tu kadu wakiloweku. Iya nuwanuwaku wana'idibumuhigeku. Ka'i keke wana'idibumuhigeku au wanakiloweku. 
REV.3.16	Keke wadakiloweku tu kadu wakiloweku fa'ina, omi vaita gufaleda wayawayana kaliva hikilowena amanadi. Omi keke bwai ginaginana amine kadu keke gufa tutumina amine. Omi vaita wayawayamiyao fa'ina gana'alahiwagemi. 
REV.3.17	Omi wagahe wagayo, Ide wakalivadeyao. Lokoloko moya'aina kanuhagana, gaitoma moya'aina adafaiweya. Hidedemi wagahe tu keke wadahalamaneni omi koyokoyo'avamiyao yami miya koyona, Yaubada yana lokoloko ana yaudi wafaniyena, omi vaita tovematakoyo kadu tovekonekone amine. 
REV.3.18	Au gagahevagadonemi be lokolokofou gola-mo'enaga amine Iya agaikuya wanakimonena be amifaiweya wanakaiwabu. Mena gola ma babiya hiyalana digo wayogona buye hivetagovina be gi'ulafuwana againe gola-mo'ena avaekeya gida tu momolu hihegena. Kadu kaleko yegayegana agaikuya wanakimonena be yami vekonekone wanakevani-yo yami wowomumu ginahavaina. Kadu vematakoyo ana mulamula agaikuya wanakimonena be matamiya wanaseni-yo nuwanuwa velemo'ena amifaiweya wana'itahalamanena.
REV.3.20	Iya we'a lilimiya gamidimidi. Kaliva tobohiyana yana eda'awaneya gilautoli higa vaita gidaluku amine, meda Iya nuwami ana eda'awaneya galulautoli higa nuwamiya gadaluku. Gava kaliva agoku ginogalina be gihawahegeku, medema againe ganaluku be bana ganavetobohiyanena kadu Iya ginavetobohiyaneku. 
REV.3.21	Boi yaku atuvefa'ila againe gafaiwala-mo'a be Kamaku yana didiga'u'u againe buye avetogama. Meda anafaiweya hai kaliva Iya fa'ikuya yana atuvefa'ila againe ginafaiwala-mo'a, medema ganahawahegena be yaku didiga'u'u againe buye anavetogama.
REV.3.22	Omi watagami, gavaimi Yaubada Alu'aluwana omi tovetumagana ami yo'oi-mina agaimiya gigahegahe, medema wanavenogalena. Au hidedemi bonaku.”
REV.4.1	Tu Keliso yana venuwa'ata tovetumagana adi yo'o seveni agaidiya gilukahihi gihavaina, kadu ga'eno'ita. Gamiyami tu auhe'ama wanafali yauyaugina lobameya ga'itana. Bana agonai-nadi vaita hiulega amine boi gamidinogalina-ma gigahe-havagileku gigayo, “Ulaka'ela we'ai, be aimo kabisona gavadi gavadi makewa'e hinalakayemu-ma ganavehawale.” 
REV.4.2	Gigahe-yo auhe'ama Yaubada Alu'aluwana giluvaiyeku ada mene lobameya didiga'u'u matakuya gidadauda ada Kaliva Sa'eyana didiga'u'uya givetogana. 
REV.4.3	Ada Bana didiga'u'uya givetogana-ma ana ita'ita mahamahali-mo'ena vaita kabala yabeyabelidi luhei yamuyamumu-'owogina kadu ve'akinamanamalina amine. Kabalai-dina adi egana diyasifa kadu kaneliyani. Kadu mena didiga'u'uya bowa gidonena ana ita vaita kabala matamatagina ana egana emelodi amine. 
REV.4.4	Mena didiga'u'u kikaiwabuna hinafane gidadauda ada didiga'u'u kadu tuweniti-fowa himidififina, tu didiga'u'u-dina agaidiya tomiyalobama adi tonagona tuweniti-fowa hivetogadi. Kaleko kwayakwayana againe hivaigau ada u'udiya badau kikaiwabuna gola againe hibubuna-ma gidadauda. 
REV.4.5	Ada mena Yaubada yana didiga'u'u kikaiwabuna againe tova moya'aina nama gisisinamana, vaita gaveyao agodi amine butuna lakahina gilaulauga, atala gihegehegena. Kadu didiga'u'u wamagigine daki seveni hi'ala'alata, higa Yaubada Alu'aluwana ana ita alu'aluwa seveni. 
REV.4.6	Kadu didiga'u'u gava wamagigine tamo gavadi ga'itana ana ita ma vaita lehaga atumanamanahina amine, e kabala vaita kelasi amine ve'akinamanamalina.
REV.4.6	Tu hinafane-mo'ane gaitoma wayawaidi fifiwaladiyao adivefowa Yaubada yana didiga'u'u himidififina, ada matadi wowodi matatabuna gilagana wamagigidiya kadu wakwaudiya. 
REV.4.7	Ada badi gaitoma wayawaidi fifiwaladiyao adivefowa sa'eyana ma ana ita vaita kevakeva manimaninina ana egana laiyoni amine, kadu sa'eyana ana ita vaita bulumakau hala amine, kadu sa'eyana magigina ana ita vaita kaliva amine, kadu sa'eyana ana ita vaita manubutu giyaveyavega-ma amine. 
REV.4.8	Ada badi gaitoma wayawaidi fifiwaladiyao sa'eyana sa'eyana wa'ofadi sikisi ada wowodi matatabuna agaidiya tabone kadu dibune matadi gilagana. Tova moya'aina hikwelidavadava uyadayada be bogi hinunauwena tu keke ma'i hida'ilova higayo,
REV.4.8	Mahamahalina, mahamahalina
REV.4.8	Yaubada Kaiwabu Tofaiwala-mo'a
REV.4.8	Bana'e au mahamahalina.
REV.4.8	Tova moya'aina gimiyamiya-vagata,
REV.4.8	tuwaina gimiyami adamoya gimimiyami
REV.4.8	aimo ginamiyami keke ana abalauyabu.
REV.4.8	Au hidedemi yadi kwelidavadava.
REV.4.11	O'eni yama Kaiwabu kadu yama Yaubada.
REV.4.11	Gilubodama be anahawavekaiwabuye,
REV.4.11	kadu O anave'amohimohine be
REV.4.11	a egana fifiwala-mo'ena anakilakahina.
REV.4.11	E, yama hawadavadava O giluboda.
REV.4.11	Fa'ina gaitoma moya'aidi O ububudi,
REV.4.11	ya nuwanuwa againe hilakayemu
REV.4.11	be adamoya himimiyami.
REV.4.11	Au hidedemi yadi kwelidavadava.
REV.5.1	Gamiyami tu Bana'e didiga'u'uya givetogana-ma buki uwa'uwana nimana i'atagine ga'itana. Buki-nadi againe etoladi wafafalina gidadauda, ana itava bulava seveni vaita autafa amine. 
REV.5.2	Ada lobama ana tovenuwa'ata fifiwalana ga'itana, bana gikova'awafatafata gigayo, “Hakwa'adi yana wa'abavehimeya gimimiyami-yo anafaiweya bulava ginagolohini-yo buki ginasiyagilini?” 
REV.5.3	Tu keke tamo hakwadi lobameya o babiya o to'alika yadi abageya gidamiyami-yo anafaiweya buki gidasiyagilini-yo hinagene gida'ita. 
REV.5.4	Ada keke tamo hakwadi yana wa'abavehimeya hidanuhagani-yo anafaiweya buki gidasiyagilini be hinagene gida'ita amanadi fa'ina, iya gatagitagi lakahina. 
REV.5.5	Gatagitagi tu tomiyalobama adi tonagona adi yo'o kalivana sa'eyana Yesu fa'ine gigaheku gigayo, “Keke unatagitagiya. U'ita, bana tokaiwabu Devida bwanenena kikaiwabuna Yuda yana yo'o kalivana gifaiwalahegahega-mo'a. Bana'e kaliva fifiwala-mo'ena ana egana Yuda yana yo'o ana Laiyoni. Bana gifaiwalahegahega-mo'a fa'ina anafaiweya bulava seveni ginagolohidi be buki ginasiyagilina.”
REV.5.7	Bana gina buki Yaubada i'atagine gidadauda-ma givaina. 
REV.5.8	Givaini-yo badi wayawaidi fifiwaladiyao adivefowa kadu tomiyalobama adi tonagona tuweniti-fowa Sifi kabi'ona againe hi'ibo'ula-mo'a. Badi sa'eyana sa'eyana agaidiya kweli ana aba'iveyamumu vaita kita hagihagina amine hidadauda, kadu nau'a gola againe hibubuna-ma hi'abina. Vanedimodimo ana egana inisenisi nau'a gola himaga, inisenisi ana nuwanuwa ma Yaubada yana yo'ogaga yadi ve'o'ola Yaubada againe. 
REV.5.9	Ada kweli ivaguna Yesu againe hikwelikweliyena higayo,
REV.5.9	Ya wa'abavehimeya fa'ina giluboda
REV.5.9	buki unavaina be ana bulava unagolohina.
REV.5.9	O giluboda fa'ina hiluve'alika
REV.5.9	ada O dayaginiya kaliva moya'aidi
REV.5.9	ututuvehobudi be Yaubada yana giba fa'ina.
REV.5.9	Badi kalivai-dina yo'o tulina tulina
REV.5.9	meyadi tulina tulina
REV.5.9	kadu adi loi tulina tulina
REV.5.9	ada fafali tulina tulina agaidiya hive'inuba.
REV.5.10	badi O buye wavehivehimeya,
REV.5.10	kadu yada Yaubada ana hawadavadava
REV.5.10	ana tofaisewa usedi,
REV.5.10	ada babi matatabuna hinavehivehimeyena.
REV.5.10	Au hidede amine badi wayawaidi adivefowa kadu tonagona tuweniti-fowa yadi kwelidavadava.
REV.5.12	Agodi lakahina hikwelikweli higayo,
REV.5.12	Yaubada yana Sifi kabi'ona hiluve'alikana.
REV.5.12	Gilubodana be Bana ide ginavehivehimeyeda,
REV.5.12	Yana lokolokofou yana nuwahuya
REV.5.12	yana faiwala fa'ina kanakilakahina.
REV.5.12	Gilubodada be Bana kanave'amohimohinena
REV.5.12	be kanakivekaiwabuyena be kanadavadavana.
REV.5.12	E, yada hawadavadava Bana gilubodana.
REV.5.12	Au hidedemi tovenuwa'ata yadi kwelidavadava.
REV.5.13	Kadu'e gaitoma moya'aidi i'ibubunidi lobameya babiya to'alika yadi abageya lehageya, e fafali moya'aina agaidiya himimiyami-ma yadi kweli ganogalina. Higayo,
REV.5.13	Bana'e didiga'u'uya givetogana kadu
REV.5.13	Sifi kabi'ona adi egana kanakilakahina
REV.5.13	kadu kanave'amohimohinedi.
REV.5.13	Yadi kikaiwabu kadu yadi faiwala
REV.5.13	kanakivetubugina tova inaga inaga
REV.5.13	keke ana abalauyabu.
REV.5.14	Au hidede amine moya'aidi yadi kwelidavadava tu badi wayawaidi fifiwaladiyao adivefowa higahe higayo, “Ehe hidedemi,” kadu badi tomiyalobama adi tonagona hi'ibo'ula-mo'a be Kaiwabu luhei hihawadavadavadi.
REV.6.2	Ga'ita tu auhe'ama hosi kwayakwayana mene matakuya gimidi. Hosi kwaune kaliva sa'eyana gihiyoto yana sufi gi'abina ada badau kikaiwabuna u'une hihifona. Au bana gitauya higa gidalugaviya be gidafaiwalahega-mo'a.
REV.6.3	Bana gina tu Sifi kabi'ona buki ana bulava anavelu gigolohini-yo gaitoma wayawaidi fifiwaladiyao anavelu agona ganogalina gigahe gigayo, “U'ela.” 
REV.6.4	Au hosi velugana gilakayemu ana ita yabeyabeli-mo'ena. Bana kaliva kwaune gihiyoto ana vehimeya ma kukuya babi againe ginavaihegeni-yo kaliva buye hinave'amunumunuga. Ada feto lakahina hivelena.
REV.6.5	Yana feto hivelena gihavaina, Sifi kabi'ona buki ana bulava anaveto gigolohini-yo gaitoma wayawaidi fifiwaladiyao anaveto agona ganogalina gigahe gigayo, “U'ela.” Ga'ita tu auhe'ama hosi kukwauhi-mo'ena, mene matakuya gimidi. Bana kaliva hosi kwaune gihiyoto-ma lokoloko ana abasivekuke gi'abina. 
REV.6.6	Au ago'ago ganogalina vaita tamo hakwadi gaitoma wayawaidi fifiwaladiyao adivefowa agaidiya gidakova gidagayo, “Kaliva moya'aidi hinafifaisewa be fatadi aiyeta sa'eyana analaga hinavaina tu mani-nadi againe a'a kabi'onaga vaita kuvi sa'eyana o ka'i tafiyoko tohiye adifaiweya hinakimonena. Atu ai hagihagidi keke unakivekoyodi be higa bunama kadu oine aimo ginadauda.”
REV.6.7	Gilukahihi gihavaina Sifi kabi'ona buki ana bulava anavefowa gigolohini-yo gaitoma wayawaidi fifiwaladiyao anavefowa agona ganogalina gigahe gigayo, “U'ela.” 
REV.6.8	Ga'ita tu auhe'ama hosi ana ita vaita gidahaniwedalini-ma amine mene matakuya gimidi. Bana kaliva hosi kwaune gihiyoto-ma ana egana Alika ada bana wakwaune hosi velugana gimuliyena ana kaliva ana egana To'alika yadi Abaga. Badi adi'iseluga yadi wa'abavehimeya, adi vehimeya hidede amine. Tomiyababi tufoidi moya'aidi hinaluve'alikadi. Tufoidi ma buye hinave'amunumunuga be hina'alika, tufoidi lokeya hina'alika, tufoidi auloloya hina'alika, tufoidi kevakeva manimaninidiyao hinayovadi be hina'alika. Tomiyababi hina'alika-ma adi kilagalaga hidede amine. Ka'i kanadakadi bo'u fowa againe digo, bo'u sa'eyana kalivai-dina hina'alika.
REV.6.10	Badi kaliva aluwadi moya'aidi hikova'awafatafata higayo, “Yama Kaiwabu Fifiwala-mo'e, O mahamahali, ya nuwanuwa matatabuna velemo'ena. Gava tova badi tomiyababi hiluve'alikama amanadi unavedewayaugidi-yo agaidiya dayagima unafatani?” 
REV.6.11	Hidedemi higahe tu vaigau kwayakwayana badi sa'eyana sa'eyana giveledi ada gigahedi gigayo, “Tova kabisona yami wa'atuvefa'ila kadu wanaboda. Nagona tobohiyamiyao higa yaku tofaisewa anafaiweya omi'iyao hinaluve'alikadi hinanunauwena tu moya'aimi ami kilagalaga Iya gavehimeyena amine hinaluyabuna, au adi laufata hinavaina.” Hidedemi gigahedi.
REV.6.13	Kadu ibadibadi babiya hibe'u vaita bolimana-kouko gidamadu be nila bouna gidatafimwanumwanuni amine. 
REV.6.14	Kadu lobama giyawowola vaita ivi hi'uwana be hisenauwena amine. Kadu oya be himula matatabudi hili'uli'u be hitogadamadamana.
REV.6.16	Oya kadu kuga lakahidi agaidiya hikovakova higayo, “Agaimeya wanabe'u be Bana didiga'u'uya givetogana-ma magigina againe wanasevauyema kadu Sifi kabi'ona yana ila'a againe wanasevauyema. 
REV.6.17	Au yadi ila'a ana tova lakahina ahe gilakayemu be ama laufata anavaina. Gavaimi be Badi adi'iselu yadi ila'a kada'atuvefa'ileni?”
REV.7.1	Yaubada yana ila'a yana lakayemu ga'itana tu kadu ga'eno'ita. Lobama ana tovenuwa'ata fowa babi matatabuna himidififina-ma ga'itadi, ada bolimana matatabuna hihawatadi, yavalata bolimana newalidebola newali'oya be higa keke avaleya o lehageya ginamadu kadu keke tamo ai lukumina ginalewalewa. 
REV.7.2	Tovenuwa'ata fowa ga'itadi tu kadu tovenuwa'ata velugana kauwana abalakavine gilaka-ma ga'itana, Yaubada yana abasetagona gi'abina. Badi tovenuwa'ata fowa agaidiya gikova'awafatafata, badi Yaubada gihawahegedi be avala lehaga kadu ai bolimana yadi madu againe hinakivekoyodi-ma kalivai-dina. 
REV.7.3	Gikovadi gigayo, “Keke avala o lehaga o ai wanamadukivekoyodi tu nagona yada Yaubada yana iya'iyaya againe yana tofaisewa deba'aidiya ana'atuvefotana higa anasetagodi.” 
REV.7.4	Gisetagodi-yo adi kilagalaga ganogalina higa miIsileli adi yo'o sa'eyana sa'eyana agaidiya kaliva gisetagodi-ma adi ve'atutamo'aina 144,000 (hanaledi foti fowa tausani).
REV.7.5+REV.7.6+REV.7.7+REV.7.8	Yuda ana yo'o agaidiya 12,000 gisetagodi.
REV.7.5+REV.7.6+REV.7.7+REV.7.8	Lubeni ana yo'o agaidiya 12,000 gisetagodi.
REV.7.5+REV.7.6+REV.7.7+REV.7.8	Gada ana yo'o agaidiya 12,000 gisetagodi.
REV.7.5+REV.7.6+REV.7.7+REV.7.8	Asa ana yo'o agaidiya 12,000 gisetagodi.
REV.7.5+REV.7.6+REV.7.7+REV.7.8	Nafitalai ana yo'o agaidiya 12,000 gisetagodi.
REV.7.5+REV.7.6+REV.7.7+REV.7.8	Manasa ana yo'o agaidiya 12,000 gisetagodi.
REV.7.5+REV.7.6+REV.7.7+REV.7.8	Simiyoni ana yo'o agaidiya 12,000 gisetagodi.
REV.7.5+REV.7.6+REV.7.7+REV.7.8	Livai ana yo'o agaidiya 12,000 gisetagodi.
REV.7.5+REV.7.6+REV.7.7+REV.7.8	Isaka ana yo'o agaidiya 12,000 gisetagodi.
REV.7.5+REV.7.6+REV.7.7+REV.7.8	Sebuloni ana yo'o agaidiya 12,000 gisetagodi.
REV.7.5+REV.7.6+REV.7.7+REV.7.8	Yosefa ana yo'o agaidiya 12,000 gisetagodi.
REV.7.5+REV.7.6+REV.7.7+REV.7.8	Beniyamina ana yo'o agaidiya 12,000 gisetagodi.
REV.7.5+REV.7.6+REV.7.7+REV.7.8	Mena yo'o kalivai-dina 144,000 Yaubada yana iya'iyaya againe gisetagodi.
REV.7.10	Ada hikova'awafatafata higayo,
REV.7.10	Yada Yaubada didiga'u'uya givetogana-ma
REV.7.10	kadu yana Sifi kabi'ona agaidiya
REV.7.10	ada kibababala give'inuba.
REV.7.11+REV.7.12	Lobama ana tovenuwa'ata matatabudi Yaubada yana didiga'u'u kadu tomiyalobama adi tonagona kadu gaitoma wayawaidi fifiwaladiyao adivefowa himidififidi. Didiga'u'u wamagigine hi'ibo'ula-mo'a be Yaubada hihawadavadavana higayo,
REV.7.11+REV.7.12	Yada nuwanuwa hidede amine.
REV.7.11+REV.7.12	Yada Yaubada kanadavadavana,
REV.7.11+REV.7.12	kanakivekaiwabuyena kanavesiuleyena,
REV.7.11+REV.7.12	yana nuwahuya, yana abavehimeya
REV.7.11+REV.7.12	yana faiwala fa'ina kanakilakahina.
REV.7.11+REV.7.12	E, Bana'e kanave'amohimohinena
REV.7.11+REV.7.12	tova inaga inaga keke ana abalauyabu.
REV.7.11+REV.7.12	Ehe hidedemi.
REV.7.11+REV.7.12	Au hidedemi yo'oyo'o matatabu-mo'edi yadi kwelidavadava.
REV.7.14	Ada bana gigayo, “Badi ve'umagigi lakahi-mo'ena hinagene hiyemuyemu. Nuwahinagedi ana vaigau Sifi kabi'ona dayagine hikolana be gikwaya-mo'ena.
REV.7.15	Yaubada yana didiga'u'u wamagigine himimiyami
REV.7.15	ada uyadayada be bogi Yaubada yana manuwa
REV.7.15	wese lobameya Bana matane hifififaisewa.
REV.7.15	Ada Bana didiga'u'uya givetogana-ma
REV.7.15	yana lifi lakahina againe give'aiwa'udi.
REV.7.16	Keke-mo'a mafu ginalau-havagiledi,
REV.7.16	keke-mo'a agodi ginataina-havagi.
REV.7.16	Kauwana lakahina keke ginakabudi,
REV.7.16	keke kalalava ginakalalavidi.
REV.7.17	Sifi kabi'ona Yaubada yana didiga'u'u hinafane-mo'ane
REV.7.17	gimimiyami-ma badi yana sifi adi To'itave'avina.
REV.7.17	Gufa miyamiya-vagahina ana guya againe ginaveyudi.
REV.7.17	Ada Yaubada matailudi sa'eyana sa'eyana
REV.7.17	ginaluhegehegena.”
REV.7.17	Au hidedemi tomiyalobama adi tonagona sa'eyana givenuwa'ataku.
REV.8.1	Tu Sifi kabi'ona buki ana bulava anaveseveni gigolohina againe, moya'aidi hi'ilova bai hafuna amine amumu gikuluna lobameya. 
REV.8.2	Ada lobama ana tovenuwa'ata seveni tova moya'aina Yaubada matane himidimidi-ma ga'itadi, ada badi agaidiya hiulega seveni gifolakedi.
REV.8.5	Au bana tovenuwa'atai-nadi gina ai'ala'alata atudidiga againe givaina digo inisenisi ana nau'a givemagana au babiya gihegehobuyena. Auhe'ama atala gihegehegena, butuna gilaulauga, nama gisisinamana kadu babi gili'uli'udona.
REV.8.6	Tu bana tovenuwa'ata ai'ala'alata babiya gihegehobuyena gihavaina, badi tovenuwa'ata seveni hikidewadewa be higa yadi hiulega seveni hinayuvedi. 
REV.8.7	Bana tovenuwa'ata nagona yana hiulega giyuvena, au wehi kugakugana aisi amine kadu ai'ala'alata dayaga buye give'atutamo'aina-ma babiya gi'alilihiwana. Babi ana tufo tohiye ma ana tufo luhei auwe yamumuna tu ana tufo sa'eyana ma gi'ala-'owona, meda ai kadu isisi'u ana tufo sa'eyana gi'ala-'owona.
REV.8.10+REV.8.11	Tu bana tovenuwa'ata anaveto yana hiulega giyuvena, au badibadi lakahina vaita daki giyabeyabela-ma amine lobameya gi'akakilina be gufa lakahidi kadu guya agaidiya gihobu. Gufa guya ana tufo tohiye ada ana tufo luhei au yamumuna tu ana tufo sa'eyana ma givegolagola ada kaliva tufoidi moya'aidi gufai-nadi hiyuna-ma hi'alika. Mena badibadi ana egana Golagola.
REV.8.12	Tu bana tovenuwa'ata anavefowa yana hiulega giyuvena, au kauwana vaikohi ibadibadi hi'uyuyu. Kauwana ana tufo tohiye ma ana tufo luhei auwe yamumuna tu ana tufo sa'eyana ma gi'uyuyu. Meda anafaiweya vaikohi kadu ibadibadi adi tufo sa'eyana hi'uyuyu. Uyadayada ana tufo sa'eyana keke tamo mahalina kadu bogi ana tufo sa'eyana keke tamo mahalina.
REV.9.1	Tu bana lobama ana tovenuwa'ata anavefaifi yana hiulega giyuvena, au kaliva sa'eyana ana ita vaita badibadi sa'eyana lobameya gi'akakilina-ma babiya gihobu'ela. Bana balauma yadi abaga ana kihi givaina, abagai-nadi ana egana Kahu Tunugi-vadavada'aina. 
REV.9.2	Kahu giyauna againe, siyo lakahina gilaka vaita ubula lakahi-mo'ena siyona amine. Siyo Kahuya gilaka-ma againe kauwana kadu lobama gi'uyuyubodena. 
REV.9.3	Ada siyo-nadi hinagene koloma lakahidiyao babiya hihobu, ada faiwala tulina hivaina be yadi aiyovaga vaita atagikwamana amine. 
REV.9.4	Yaubada yana vehimeya againe adi hawata hivaina higa isisi'u ai a'a gikabukabu-ma keke hinakivekoyoni, tu adi vehimeya ma badi kaliva Yaubada yana iya'iyaya deba'aidiya keke gidadauda-ma hinakivekoyodi. 
REV.9.5	Keke gidahawahegedi be hinaluve'alikadi, au vaikohi faifi agaidiya yadi aiyovaga againe aulolo lakahina hinaveledi. Ada aulolo lakahi-mo'ena againe hivedivediwe vaita atagikwamana kaliva giyovana be givedivediwe amine. 
REV.9.6	Medema vaikohi faifi agaidiya alika hinalelena tu hinalele-wayoga keke adifata. Hinagahe hinagayo, “Hoi! Hima kavedivediwe kada'alika.” Hidedemi hinagahegahe tu Yaubada keke alikeya ginahawahegedi.
REV.9.7	Tu mena kolomai-dina adi ita ma vaita hosi gaviya fa'ina hivevigauna-ma amine. Badau kikaiwabuna gola u'udiya hisedi ada magigidi ana ita vaita kaliva magigidi ana ita amine. 
REV.9.8	U'udi vaita vevine u'udi tunugina amine, nigodi sinasinahina vaita laiyoni manimaninina nigona amine. 
REV.9.9	Manawadi ana vaigau vaita abaseboda kainumula amine, ofadi butuna vaita ubula lakahina giluluvetaveta'ala-ma amine. 
REV.9.10	Giudi ana wagiyo vaita atagikwamana amine, ada mena giudi againe kaliva hina'i'iyovaga be aulolo lakahina againe hinavedivediwe vaikohi faifi agaidiya. 
REV.9.11	Kadu bana Kahu Tunugi-vadavada'aina ana tokaiwabu meda badi kolomai-dina adi tokaiwabu. Bana ana egana bona Hibeliu againe ma Abadoni tu bona Gilika againe Afoliyoni. (Egana ana kaivila ma Toluyaweyawela.)
REV.9.13	Tu bana lobama ana tovenuwa'ata anavesikisi yana hiulega giyuvena, au ago'ago sa'eyana ganogalina, inisenisi ana aba'akabu gola hukuna fowa againe giyemu. Mena aba'akabu Yaubada yana didiga'u'u wamagigine gidadauda. 
REV.9.14	Bana agona ganogalina-ma tovenuwa'ata anavesikisi yana hiulega gi'abina-ma againe gigahe gigayo, “Badi tovenuwa'ata fowa boi hiyogodi be gufa lakahina ana egana Yufalete againe himimiyami-ma unayaudi be hinana.” 
REV.9.15	Au badi tovenuwa'ata fowa boi hida bai-nadi, hida aiyetai-nadi, hida vaikohi-nadi, hida malamalai-nadi fa'ina Yaubada yana vehimeya againe hikidewedewedi be hisedi amanadi giyaudi be higa kaliva tufoidi moya'aidi hinaluve'alikadi. Tomiyababi adi tufo tohiye ma adi tufo luhei auwe yamumuna tu adi tufo sa'eyana ma hiluve'alikadi. 
REV.9.16	Badi tovenuwa'ata fowa tolugaviya hosi agaidiya hiyage-ma moya'ai-mo'edi hinagoyedi, adi kilagalaga ganogalina 200 miliyoni (200,000,000).
REV.9.17+REV.9.18	Kadu'e yaku eno'ita againe badi tolugaviya yadi hosi agaidiya hiyage-ma ga'itadi, adi ita ma hidede amine. Manawadi ana abaseboda ana ita yabeyabeli-mo'ena vaita ai'ala'alata amine kadu matamatagina vaita lehaga amine kadu yagoyagona vaita luwaluwa boyalina amine. Hosi u'udi ana ita vaita laiyoni u'udi amine ada ai nolana siyo kadu gaitoma yagoyagona alamatafifailina magana koyo-mo'ena awadiya giyemuyemu, ada mena aba'alikai-dina agaidiya tomiyababi adi tufo sa'eyana hiluve'alikadi. 
REV.9.19	Badi hosi yadi wafaiwala, u'udiya kadu giudiya kaliva hiluluve'alikadi fa'ina giudi wa'u'una vaita oloto amine ada medema againe kaliva hi'i'iyovaga.
REV.9.21	Kadu badi kaliva yadi luve'alika yadi kwelikweli yadi udo yadi kai'afu au hida yadi huluvai-dina keke hidavenikohiyeni-yo Yaubada againe hidahagaviladi.
REV.10.1	Kadu'e ga'eno'ita be tovenuwa'ata kikaiwabuna lobama amine gihobuhobu'ela-ma ga'itana. Buhibuhi againe givaigau ada u'una getane bowa gidonena. Magigina ana ita vaita kauwana amine kadu agena ana ita vaita ogola i'ala'alahina amine. 
REV.10.2+REV.10.3	Buki uwa'uwana kabi'ona luluyagilina gi'abina. Agena i'atagina lehageya gisena tu i'imawana avaleya gisena, ada gikova'awafatafata agona vaita gufa lakahina gihobu-ma butuna amine. Gikova'awafatafata againe atalai-dina seveni agodi gilakayemu. 
REV.10.4	Ada atala seveni higahe againe, yadi gahe gada'etoladina ma tamo hakwadi agona lobameya ganogalina gigayo, “Badi atalai-dina seveni yadi gahe unasevauyena keke una'etoladini.”
REV.10.5+REV.10.6	Tu bana tovenuwa'ata lehageya be avaleya givagahalahalala be ga'itana-ma nimana i'atagina lobameya gikilakahina be gikova gigayo, “Yaubada gihalamaneku tu gagahegahe, Bana'e Tomiya-vagata lobama be avala be lehaga adi gaitomai-dina matatabudi buye'i gibubudi amanadi ana eganeya gagahe. Boda ana tova a gihavaina. 
REV.10.7	Tu lobama ana tovenuwa'ata anaveseveni yana hiulega ginayuvena ana toveya, Yaubada yana nuwanuwa sevasevauyana ginafaisewa-'owona boi tuwai-mo'ena yana tofaisewa bonana ana to'awatalatalaina agaidiya gihawavemogatalena amine.” Hidedemi tovenuwa'ata buki gi'abina-ma gigahe.
REV.10.8	Gigahe-yo ago'ago lobameya ahe ganogalina-ma kadu gigahe-havagileku gigayo, “Una tovenuwa'ata nimane buki luluyagilina gidadauda-ma uvaini, bana lehageya be avaleya givagahalahalala amanadi.” 
REV.10.9	Au gana tovenuwa'ata againe gave'o'ola higa buki uwa'uwana kabi'ona gidaveleku. Ma gigaheku gigayo, “Uvaini be u'ani. Awaniya ana digadigaga vaita ma'awa gufadi amine tu muliya kamoniya ginavegolagola.” 
REV.10.10	Au buki kabi'ona tovenuwa'ata nimane gavaina be ga'ana. Ana digadigaga awakuya vaita ma'awa gufadi amine tu ahe gatonona againe kamokuya givegolagola. 
REV.10.11	Au higaheku higayo, “Unana Yaubada yana venuwa'ata yo'o moya'aidi adi tokikaiwabu buye'i fa'idiya kadu una'awatalatalaina-havagi. Badi yo'oi-dina meyadi tulina tulina kadu fafali tulina tulina agaidiya himimiyami.” Hidedemi higaheku.
REV.11.1	Tu aiwala giveleku vaita aba'etowava amine ada gigaheku gigayo, “Unana Yaubada yana manuwa-tafalolo kadu yana atudidiga una'etowavana, kadu tohawadavadava unahawadi. 
REV.11.2	Manuwai-nadi ala gimidififina tu melala ala hinagene ma keke una'etowavani, fa'ina Yaubada badi keke miYuda tu yo'o tulidiyao mena melalai-nadi giveledi. Tu Yelusalema yaku melala mahamahalina ma vaikohi 42 agaidiya hinavehimeyena be gaitoma moya'aidi hinaluyaweyawelidi. 
REV.11.3	Tu yaku to'awatalatalaina adi'iselu ganafaiwalaveledi be yaku venuwa'ata hina'awatalatalainena hinanunauwena aiyeta 1,260 higa vaikohi 42 agaidiya. Adi vaigau koyona vaita kofala baiki amine hina'osena, medema kaliva yadi koyona fa'ina hitagitagi-ma ana iya'iyaya.”
REV.11.5	Ka'i tamo hakwadi ginagaluvaluva be ginakivekoyodi, au ai'ala'alata awadiya ginayemu be nibaidiyao gina'ala-'owodi. Hai kaliva nuwanuwana ginakivekoyodi, medema makewa'e hidede amine gina'alika. 
REV.11.6	Kadu badi kalivai-dina adi'iselu vaikohi 42 agaidiya Yaubada yana venuwa'ata hina'awatalatalaina ana toveya yadi faiwala hidede amine. Adifaiweya hinagahe be lobama gina'abodana be keke wehi ginalugaga. Kadu tova a gavaiyehi nuwanuwadi amine, adifaiweya hinagahe be gufa hinavedayaga, kadu vita koyodi tulina tulina babiya hinaseyemaunedi.
REV.11.8	Wowodi melala lakahina ana egana Yelusalema ana edeya hinase-kawowona, melalai-nadi againe tuwaina yadi Kaiwabu hikivekelosena. Mena melala gahe sevasevauyana againe hivewagana Sodoma kadu Idifita. 
REV.11.9	Aiyeta tohiye kadu hafuna agaidiya kaliva moya'aidi hina'ela wowodi hina'itakwanekwanena be adi aitauna hinahawatana. Badi kalivai-dina adi loi tulina tulina kadu adi yo'o tulina tulina, meda meyadi tulina tulina kadu yadi fafali tulina tulina agaidiya hinatauya be hina'ela. 
REV.11.10	Tomiyababi kaliva adi'iselu yadi alika fa'ina hinagakahikahi, hinavemwamwala be nuwakabubu hinave'atunevedavedama, fa'ina mena Yaubada bonana ana to'awatalatalaina adi'iselu aulolo lakahina tomiyababi hiveledi-yo hivedivediwe lauva tunugina.
REV.11.11	Aimo ga'eno'eno'ita tu aiyeta tohiye kadu hafuna gihavaina againe, Yaubada yawaina badi agaidiya giya'avedamana be himididi-mo'a. Ada badi hi'itadi-ma himatautave'ine. 
REV.11.12	Au kaliva adi'iselu ago'ago lakahina lobameya hinogalina, gikovadi gigayo, “Walaka'ela we'ai.” Ada buhibuhi againe lobameya hilakalaka tu nibaidiyao hilulubodedi.
REV.11.13	Lobameya hiluku tu auhe'ama babi gili'uli'u toyogi-mo'ena ada kaliva seveni tausani (7,000) hi'alika. Hida melalai-nadi ana tufo teni ada naeni auwe yamumuna tu ana tufo sa'eyana againe manuwa hibe'u. Badi li'uli'u againe wayawaidi himimiyami-ma himatautave'ine be Yaubada lobameya yana faiwala fa'ina hidavadavana.
REV.11.15	Tova adamoya yada Kaiwabu kadu yana Tovegida Keliso
REV.11.15	abavehimeya babi againe hivai-havagilena,
REV.11.15	ada tomiyababi hinavehivehimeyedi tova inaga inaga
REV.11.15	keke ana abalauyabu.
REV.11.17	tuwaina umiyami be ununauwena tu
REV.11.17	adamoya aimo umiyamiya-vagata.
REV.11.17	O againiya avesivesiule fa'ina
REV.11.17	ya faiwala lakahina uvai-vagahina
REV.11.17	be uvebutu uvehivehimeya.
REV.11.18	Yo'o moya'aidi O againiya hi'ago'uga
REV.11.18	fa'ina ya ila'a ana tova a gilakayemu
REV.11.18	be to'alika unavedewayaugidi.
REV.11.18	Kadu ya tofaisewa bona ana to'awatalatalaina
REV.11.18	adi laufata ana tova a giyemu.
REV.11.18	Meda ya kaliva mahamahalidiyao
REV.11.18	kadu gaveyao a egana hive'amohimohinena
REV.11.18	lakahidiyao kadu kabi'odiyao,
REV.11.18	medema adi laufata ana tova a giyemu.
REV.11.18	Tu badi tomiyababi hiluyaweyawelidi-ma
REV.11.18	adi veluyauyaula ana tova a gilakayemu.
REV.11.18	Au hidedemi tomiyalobama adi tonagona yadi kwelidavadava.
REV.11.19	Kadu'e ga'eno'eno'ita tu matakuya Yaubada yana manuwa-tafalolo lobameya hiyauna, ada manuwa hinagene Yaubada yana veyao ana bokesi ga'itana. Auhe'ama nama gisisinamana, butuna gilaulauga, atala gihegehegena, babi gili'uli'u, wehi kugakugana vaita aisi amine gi'alilihiwana.
REV.12.1	Kadu'e ga'eno'ita tu iya'iyaya lakahina kadu yauyaulowogina lobameya gilakayemu, higa kwamayoku kauwana againe givaigau ada vaikohi tabone gimidimidi. Badau kikaiwabuna ibadibadi tuwelo buye hikivefotadi-ma u'une ga'itana. 
REV.12.2	Bana wahifugana ada givefahena fa'ina yana aulolo giyemu againe gitatawayana. 
REV.12.3	Au kadu iya'iyaya velugana lobameya gilakayemu, higa wayo'o abokakaina yabeyabelina u'una seveni ana siko seveni kadu badau kikaiwabuna seveni meda u'una seveni agaidiya gidadauda-ma ga'itana. 
REV.12.4	Giuna againe ibadibadi tufoidi moya'aidi gilukakikakidi be babiya hibe'u. Ibadibadi adi tufo tohiye ma adi tufo luhei auwe yamumudi tu adi tufo sa'eyana ma babiya gihegehobuyena. Bana wayo'o-nadi kwamayoku kabisona ginavenatuna-ma wamagigine gimidi be higa kwamana ginatubuga digo auhe'ama ginatonona. 
REV.12.5	Au hivenatuna natudi kaliva, Bana'e aimo yana wafuluma kainumula yo'o tulina tulina gina'itave'avidi amanadi. Wayo'o-nadi kwamana gidatonona ma tamo hakwadi gilemana be Yaubada againe kadu yana didiga'u'u buye againe ginauwena. 
REV.12.6	Badi kwamayoku ma babigaga againe hi'ota, abaga sa'eyana badi fa'idiya boi Yaubada gikidewedewena-ma againe hina. Medede againe aiyeta 1,260 agaidiya gina'ita'itave'avidi.
REV.12.8	Lobama ana tovenuwa'ata Maikeli ginagoyedi-ma wayo'o hifaiwalahege-mo'ena, ada Yaubada bana wayo'o yana yo'o buye yadi abaga lobameya gilemadi be giwavidi. 
REV.12.9	Bana wayo'o abokakaina babiya gihegehobuyena, bana'e ma oloto tuwaina hivewagana Diyabolo yo Setani, tomiyababi matatabudi koyona againe ginuwa'abiyedi-ma kalivai-nadi. E, bana'e babiya hihegehobuyena kadu yana yo'o tomiyalobama buye'i.
REV.12.10	Adamoya yada Yaubada gikibababaleda,
REV.12.10	Yada Tokaiwabu yana faiwala gi'ivemogatalina
REV.12.10	be yana itave'avina againe kamimiyami.
REV.12.10	Adamoya yana Tovegida Keliso
REV.12.10	yana abavehimeya giseyemaunena.
REV.12.10	Setani babiya hihegehobuyena,
REV.12.10	boi uyadayada be bogi tobohiyadeyao
REV.12.10	Yaubada matane gihawavekoyoye-kawowodi.
REV.12.11	tobohiyadeyao Setani hifaiwalahege-mo'ena
REV.12.11	Kadu yadi yegayega Yesu dayagine
REV.12.11	mali kaliva agaidiya hi'awatalatalainena
REV.12.11	fa'ina Setani hifaiwalahege-mo'ena,
REV.12.11	yawaidi keke hidanuwaloloneni
REV.12.11	au alikeya hihawahegedi.
REV.12.12	Yaubada gifaiwalahegahega-mo'a fa'ina
REV.12.12	omi tomiyalobama wanavemwamwala.
REV.12.12	Tu hoiyoi, omi tomiyababi tomiyalehaga
REV.12.12	fa'ina Setani agaimiya gihobu'ela.
REV.12.12	Ila'a givemagana be vita ginavelemi
REV.12.12	fa'ina gihalamanena yana tova a gikali'uho.
REV.12.12	Au hidedemi ago'ago lobameya gigahe.
REV.12.13	Tu bana wayo'o-nadi babiya hihegehobuyena ma tauna gi'itana againe, kwamayoku kwamana kaliva hivenatunena-ma givenegadi. 
REV.12.14	Gidakive'avidi ma Yaubada manubutu ofana luhei kwamayoku giveledi be higa abaga babigaga againe badi fa'idiya gikidewedewena-ma againe adifaiweya hinamadu'ota. Medede againe malamala tohiye kadu hafuna agaidiya gina'ita'itave'avidi be bana wayo'o-nadi keke anafaiweya ginamunudi. 
REV.12.15	Au wayo'o awana gila'ana ada gufa lakahina gi'ahiwahiwana be higa kwamayoku ginave'alugedi. 
REV.12.16	Tu babi kwamayoku givelugadi. Babi gi'ayavalina be gufa wayo'o awane gi'alahiwagena-ma babi giyuna. 
REV.12.17	Au wayo'o kwamayoku agaidiya gi'ago'uga-mo'a ada gitauya be natudiyao velugadiyao agaidiya ginalulugaviya. Badi kalivai-dina Yaubada yana vehimeya hi'ita'itave'avina kadu nuwanuwa velemo'ena Yesu gi'awatalatalainena-ma againe hiluluve'avina. 
REV.12.18	Au wayo'o gina taliyeya gimidi tu gibodaboda.
REV.13.2	Kevakeva manimaninina ga'itana-ma ana ita vaita fusi walawala'a abokakaina ana egana lefadi amine, tu agena vaita kevakeva koyona ana egana beya agena amine, ada awana lakahina vaita laiyoni awana amine. Bana wayo'o yana faiwala yana didiga'u'u yana abavehimeya lakahina kevakevai-nadi manimaninina againe gisedamanena. 
REV.13.3	Bana kevakeva u'une vaita ki'ona gidadauda, higa boi gi'alika tu kadu gimididi-havagi. Tomiyababi moya'aidi yana mididi-havagi fa'ina hiyaulowoga be yana vehimeya hi'itavaina. 
REV.13.4	Bana wayo'o yana abavehimeya kevakeva manimaninina againe gisedamanena fa'ina, kaliva wayo'o hihawadavadavana kadu kevakeva manimaninina hihawadavadavana higayo, “Mene tamo hakwadi kevakeva manimaninina amine? Keke tamo hakwadi anafaiweya bana againe ginalaugaviya, keke-mo'a.”
REV.13.5	Tu vaikohi 42 agaidiya Yaubada kevakeva manimaninina gihawahegena be giseselakalaka kadu Yaubada gihawahawatagona, ada yana wa'abavehimeya gififaisewa. 
REV.13.6	Nuwanuwana tauna ginakilakahina vaita Yaubada amine fa'ina givebutu Yaubada Tauna gihawatagona, Yaubada ana egana kadu yana abamiyami kadu yana kaliva tomiyalobama gi'ihawadamanedi. 
REV.13.7	Yaubada gihawahegena be yana kaliva mahamahalidiyao agaidiya ginalugaviya be ginafaiwalahege-mo'edi. Ada yo'o tulina tulina ginavehivehimeyedi, adi loi tulina tulina meyadi tulina tulina yadi fafali tulina tulina. 
REV.13.8	Tomiyababi tufoidi moya'aidi kevakevai-nadi manimaninina hinahawadavadavana, higa gaveyao moya'aidi Sifi kabi'ona yana buki againe adi egana keke gida'etoladini, medema hinahawadavadavana. Buki-nadi Sifi kabi'ona yana buki, Bana'e tuwai-lokalokana Yaubada aimo babi keke gidabubuni ana toveya yana vevai againe alika ginanuhagana amanadi. Ada buki againe badi wayawai-vagahidi adi egana gidadauda.
REV.13.9	Omi watagami, wananogala. 
REV.13.10	Hai kaliva Yaubada ginahawahegena be Keliso fa'ine deliya ginaluku, medema makewa ginaluku. Hai kaliva Yaubada ginahawahegena be Keliso fa'ine feto againe alika ginanuhagana, medema makewa gina'alika. Hidema fa'ina omi Yaubada yana kaliva mahamahalimiyao yami wa'asevatu wana'atuvefa'ila, yami vetumagana wanakidonena.
REV.13.11	Kadu'e ga'eno'ita tu kevakeva manimaninina velugana babiya giyemu-ma ga'itana. Ana siko luhei vaita sifi kabi'ona ana siko amine tu agona ma fifiwalana vaita wayo'o amine. 
REV.13.12	Bana kevakeva manimaninina nagona yana abavehimeya matatabuna bana kevakeva manimaninina anavelu againe gisedamanena, ada loseyanina amine tomiyababi moya'aidi givehivehimeyedi. Giluluya'aya'alidi be kevakeva manimaninina nagona hihawadavadavana, bana gi'alika tu gimididi-havagi ma kalivai-nadi. 
REV.13.13	Kadu iya'iyaya lakahidi be yauyaulowogidi gififaisewadi, e yana faiwala againe ai'ala'alata lobameya gisehobuyena kaliva moya'aidi matadiya. 
REV.13.14	Bana kevakeva manimaninina anavelu bana kevakeva manimaninina nagona ana eganeya mena iya'iyaya yauyaulowogina gififaisewana, fa'ina yana ve'alololoya tomiyababi ginuwa'abiyedi. Kadu givehimeyedi gigayo, “Ikilukiluma bana kevakeva manimaninina nagona boi feto againe gi'alika tu gimididi-havagi ma ana ita amine wanabubuni-yo wanakivemididina be againe wana'ibo'ula.” Hidedemi gigahe. 
REV.13.15	Hibubuna gihavaina, Yaubada gihawahegena fa'ina kevakeva manimaninina anavelu yawaina ikilukilumai-nadi againe giya'avedamana, ada mena ikilukiluma ana ita vaita kevakeva manimaninina nagona amine ma anafaiweya gilulukahihi kadu yana vehimeya againe gaveyao moya'aidi ikilukiluma ana hawadavadava hidibutoyogena-ma hiluve'alikadi. 
REV.13.16	Kadu kaliva moya'aidi giluya'aya'alidi, lakahidiyao be kabi'odiyao, wakalivadiyao be koyokoyodiyao, agetoga yadi kauve'a buye'i giluya'aya'alidi be iya'iyaya sa'eyana i'atagidiya o ka'i deba'aidiya hivaina. 
REV.13.17	Badi gaveyao iya'iyayai-nadi keke hidavaini, medema keke adifaiweya lokoloko hidakimoneni o hidakimonevedamaneni. Mena iya'iyaya amanadi kevakeva manimaninina nagona ana egana o ka'i bana ana egana ana naba.
REV.13.18	Tobohiyakweyao, gilubodami be yami wanuwahuya mena gaitomai-nadi wananuwenuwena. Kevakeva manimaninina ana naba vaita gahesevauya amine. Ana naba 666. Hai kaliva halamanina, medema gahesevauya ana kaivila fa'ina anafaiweya gidanuwanuwa be egana-mo'ena gidanuhagana. Mena eganai-nadi kevakeva manimaninina ana egana tu egana ana nogala ma vaita kaliva ana egana amine.
REV.14.2	Ada ago'ago lobameya ganogalina, ana nogala vaita gufa lakahina gihobuhobu-ma amine, kadu vaita atala gihegena toyogina ma amine. Ago'ago ganogalina-ma kadu ana nogala vaita yo'o lakahidi hikwelikweli tu yadi kweli ana aba'iveyamumu vaita kita hagihagina amine hilaulauna. 
REV.14.3	Mena yo'oi-dina kaliva 144,000 Yaubada yana didiga'u'u wamagigine kadu gaitoma wayawaidi fifiwaladiyao adivefowa be tonagona lakahidiyao matadiya himidimidi tu kweli ivaguna hikwelikweliyena. Kweli-nadi keke tamo hakwadi anafaiweya ginanogalavaini, au badi kaliva 144,000 gagana hihalamanena. Badi kalivai-dina Yaubada babi ana koyona againe gitutuvehobudi. 
REV.14.4	Yadi dewa hagihagi-mo'ena Yaubada matane. Kaliva vavinediyao keke hidahegedi-yo mali vevine hidakeleleyedi amine, badi kaliva 144,000 keke Yaubada hidahegeni-yo mali yaubada agaidiya hida'odu'odu. Ha'amine ha'amine Sifi kabi'ona ginanauna, badi hivebwa'uliyena. Yaubada tomiyababi adi yo'o agaidiya gitutuvehobudi ada Yaubada kadu yana Sifi kabi'ona badi kalivai-dina vaita bavagu amine hinuhagadi. 
REV.14.5	Kadu badi kalivai-dina keke tamo fwaya awadiya gidayemuyemu, au adi vita keke.
REV.14.6	Kadu'e ga'eno'ita tu lobama ana tovenuwa'ata sa'eyana lobama hinafane giyaveyavega-ma ga'itana. Bana Yaubada yana Venuwa'ata Yamumuna miyamiya-vagahina gi'aliyena be tomiyababi agaidiya gina'awatalatalainena. E, fafali tulina tulina kadu yo'o tulina tulina agaidiya gina'awatalatalainena, kaliva meyadi tulina tulina, adi loi tulina tulina. 
REV.14.7	Bana tovenuwa'ata gikova'awafatafata gigayo, “Yaubada wanamatausena kadu wanakivekaiwabuna, fa'ina yana vedewayauga ana tova a gilakayemu. Bana'e lobama, babi, lehaga, guya gibubudi-ma wanahawadavadavana.”
REV.14.11	Mena ai giyabeyabela-yo aulolo hinuhagana-ma ai-nadi siyona gilutowamididiyena tova inaga inaga keke ana abalauyabu. Medema fa'ina gaveyao bana kevakeva manimaninina kadu ana ikilukiluma buye hihawadavadavadi o ka'i ana egana ana iya'iyaya hivaina, medema yadi aulolo keke-mo'a gida'aloveni. E, uyadayada be bogi hivedivediwe-vagata.” Hidedemi tovenuwa'ata anaveto gigahe.
REV.14.13	Ada Bana Yaubada Alu'aluwana gi'alakakila gigayo, “Wona velemona, au yadi faisewa ana wavita againe hinaveyawai tu guwana lobameya hinanauwena be moya'aidi matadiya adi laufata hagihagina hinanuhagana.”
REV.14.15	Au kadu tovenuwa'ata velugana manuwa-tafalolo againe gihobu ada Bana buhibuhi againe givetogana-ma againe gikova'awafatafata gigayo, “Gaitoma moya'aidi babiya giboyalidi fa'ina yaudi ana tova ahe gilakayemu. Au ya ilama tubu'oduna uvaini be utalaga.” 
REV.14.16	Hidedemi gigahe-yo Bana buhibuhi againe givetogana-ma yana ilama tubu'oduna babiya giwainena be yana kaliva vaita hiboyala-ma giyaudi.
REV.14.17	Kadu'e tovenuwa'ata velugana manuwa-tafalolo lobameya gidadauda-ma againe gihobu ada kadu bana ilama tubu'oduna sinasinahina gi'abina. 
REV.14.18	Kadu tovenuwa'ata sa'eya-mo'ena manuwa-tafalolo ana atudidigeya gitauya, bana atudidiga ana ai'ala'alata ana tovehimeya ma kalivana, gihobu be bana tovenuwa'ata ilama tubu'oduna sinasinahina gi'abina-ma againe gikova'awafatafata gigayo, “Gava babiya kelefi hiboyala fa'ina, ya ilama uvaini be utalaga-yo oine hinabubuna.” 
REV.14.19	Au bana tovenuwa'ata yana ilama tubu'oduna babiya giwainena digo babi ana kelefi giyaudi au kelefi ana abavagafuwafuwa againe ginauwedi be giselukuwedi. Mena abavagafuwafuwa vaita Yaubada yana ila'a ana abanauhaga, ada medema againe tomiyababi Yaubada yana ila'a hinanuhagana. 
REV.14.20	Mena abavagafuwafuwa melala lakahina wakwaune gidadauda ada medede againe kelefi hivagafuwafuwadi. Hivagavagafuwafuwadi tu tomiyababi dayagidi gimadumadu gimadumadu tu gituwa yana laka badi miGilika yadi etowava amine 1,600 sitediya, higa vaita 300 kilomita amine. E, dayagidi yana laka tunugi-mo'ena, keke adafaiweya kanamidiluvani.
REV.15.2	Kadu ga'ita tu tamo gavadi ana ita vaita lehaga atumanamanahina amine tu hinagene giyabela vaita ai'ala'alata amine ga'itana. Mena lehaga liline kaliva moya'aidi ga'itadi, badi hifaiwalahegahega-mo'a be kevakeva manimaninina ana ikilukiluma buye kadu ana egana ana naba hidibutoyogedi. Kweli ana aba'iveyamumu vaita kita hagihagina amine Yaubada giveledi-ma hi'abina. 
REV.15.3	Moya'aidi hikwelikweli, yadi kweli ma Mosese Yaubada yana tofaisewa againe kadu Yaubada yana Sifi kabi'ona againe give'inuba. Kweli hidede amine.
REV.15.3	Yaubada Kaiwabu O Tofaiwala-mo'a
REV.15.3	Ya gugai lakahidi, keke kanawona.
REV.15.3	O yo'o tulina tulina adi Tokaiwabu,
REV.15.3	Ya dewa tunutunugina kadu velemona.
REV.15.4	Ho Kaiwabu kaliva moya'aidi O hinamatause
REV.15.4	kadu a egana hinakivekaiwabuna.
REV.15.4	O akaibe'u-mo'a mahamahali,
REV.15.4	Yo'o moya'aidi againiya hina'ela
REV.15.4	yadi wave'amohimohina hina'ibo'ula,
REV.15.4	fa'ina ya laufata tunutunugina
REV.15.4	u'ivemogatalina be ka'itana.
REV.15.4	Au hidede amine hikwelikweli.
REV.15.6	Au lobama ana tovenuwa'ata seveni vita koyo-mo'ena seveni hi'abina-ma manuwa-tafalolo againe hihobu. Kaleko kwayakwayana ve'akinamanamalina againe hivaigau ada niniwala gola manawadiya hihifona. 
REV.15.7	Au gaitoma wayawaidi fifiwaladiyao adivefowa ana kaliva sa'eyana nau'a gola seveni givaidi be tovenuwa'ata seveni giveledi. Mena nau'a Yaubada Tomiya-vagata yana ila'a againe himaga. 
REV.15.8	Giveledi tu Yaubada yana mahalina ve'akinamanamalina kadu yana faiwala siyo amine manuwa-tafalolo ana vetawana gibabalina be keke tamo hakwadi anafaiweya gidaluku tu nagona tovenuwa'ata seveni vita koyo-mo'ena seveni babiya hinahege-'owona.
REV.16.2	Au bana tovenuwa'ata nagona gina yana nau'a babiya gibihiwana tu tomiyababi kevakeva manimaninina yana iya'iyaya hivaina kadu ana ikilukiluma hihawadavadavana-ma agaidiya koliya lakahina wamagana kadu wa'aulolona gi'afolefoledi.
REV.16.4	Tu tovenuwa'ata anaveto yana nau'a gufa lakahidi kadu guya agaidiya gibihiwana tu hivedayaga. 
REV.16.5	Gibihiwani-yo tovenuwa'ata kadu sa'eyana, bana gufa ana to'itave'avina yana gahe ganogalina gigayo,
REV.16.5	O Yaubada, Kaliva mahamahali,
REV.16.5	tuwaina umiyami kadu adamoya umimiyami.
REV.16.5	O uvehimeya be tomiyababi mena matahiwadi
REV.16.5	hinuhagana. Adi laufata uveledi-ma tunutunugina.
REV.16.6	O bona ana to'awatalatalaina himunudi
REV.16.6	be dayagidi gimadu.
REV.16.6	Ada au gufa givedayaga-ma againe uveyudi
REV.16.6	Yadi koyona gilubodadi amine.
REV.16.6	Au hidedemi gufa ana to'itave'avina gigahe. 
REV.16.7	Ada ago'ago sa'eyana Yaubada yana atudidigeya giyemu-ma ganogalina gigayo,
REV.16.7	Ehe, Yaubada Kaiwabu O Tofaiwala-mo'a,
REV.16.7	ya laufata velemo'ena kadu tunutunugina.
REV.16.8	Gigahe-yo tovenuwa'ata anavefowa yana nau'a kauwana againe gibihiwana tu Yaubada kauwana gikivegivegina-mo'ena ada vaita ai'ala'alata amine tomiyababi gi'alahidi. 
REV.16.9	Kauwana gilukalalava vaita ai ma gi'alahidi, au hi'ago'uga be Yaubada ana egana hihawatagona, Bana yana abavehimeya againe vitai-dina hidadauda-ma Kalivai-nadi. Atu nuwavilana hidibutoyogena be keke Yaubada hidakivekaiwabuni.
REV.16.11	Yana kaliva hi'aulolove'ine fa'ina meyadi hiyovayovana ada yadi aulolo kadu adi koliya lakahina fa'ina Yaubada lobameya hihawatagona. Atu nuwavilana hidibutoyogena be keke yadi dewa koyona hidavenikohiyeni.
REV.16.12	Tu tovenuwa'ata anavesikisi yana nau'a gufa lakahina ana egana Yufalete againe gibihiwana tu gufa gi'ahalina be tokikaiwabu yadi tolugaviya buye lauhanaga amine hina'ela-ma yadi eda gikidewedewena. 
REV.16.13	Au balauma koyodiyao adi'itoto adi ita vaita kalikali amine ma ga'itadi. Bana kaliva vaita wayo'o amine kadu bana kevakeva manimaninina kadu bana falofita ve'alololona, (higa mena kevakeva manimaninina ana nimavelu), awadiya kalikali-dina hiyemu. 
REV.16.14	Mena balauma Setani yana yo'o kalivai-dina ada fafali moya'aina adi tokikaiwabu matadiya aituha fifiwaladi hififaisewadi. Hidedemi hinuwa'abiyedi be lugaviya fa'ine hivaga'auhidi ada mena tokikaiwabu moya'aidi Yaubada Tofaiwala-mo'a yana tova lakahina againe hinalugaviya.
REV.16.16	Hidedemi Yesu yana gahe giyemu tu balaumai-dina koyodiyao kadu ganalukahihiyedi. Au balauma badi tokikaiwabu lauhanaga amine hina'ela-ma higahedi be fafali bona Hibeliu againe hivewagana Amagedoni againe hivaga'auta.
REV.16.18	Auhe'ama nama gisisinamana, butuna gilaulauga, atala gihegehegena kadu babi gili'uli'u lakahi-mo'ena. Tuwai-mo'ena Yaubada kaliva gimidibubuna ana toveya be ginauwena tova adamoya babi keke tamo tova hidede amine gidali'uli'u toyogina. 
REV.16.19	Au melala lakahina gili'uyavalina ana tufo tohiye au gihavaina. Kadu fafali tulina tulina ana melala matatabudi gili'uyaweyawelina. MiBabiloni higa melala lakahina kalivai-dina yadi koyona moya'aina Yaubada ginuwa-nunauyena be yana vehimeya againe yana ila'a lakahi-mo'ena ana gowa hiyuyena. 
REV.16.20	Himula matatabudi hiyawowola kadu oya moya'aidi gili'uvekavivilidi. 
REV.16.21	Wehi kugakugana vaita aisi amine, kugai-nadi abokakaina ana vita vaita bawe halahalana amine (higa 50 kilo) lobameya gi'alilihiwana be kaliva gifihafihadi. Ada mena vita koyo-mo'ena fa'ina, kaliva Yaubada hihawahawatagona, fa'ina vitai-nadi koyona, koyo-mo'ena.
REV.17.1	Tu mena vita anaveseveni ana tova gihavaina, bana tovenuwa'ata adiveseveni wanau'adi seveni adi yo'o kalivana agaikuya gi'ela gigaheku gigayo, “U'ela be kana melala kikaiwabuna gufa moya'aidi lilidiya hive'alahina-ma ana matahiwadi ganavehawale. Melalai-nadi vaita kwamayoku lakahidi yamayamadadadi amine. 
REV.17.2	Fafali tulina tulina ana tokikaiwabu Yaubada hivekwaulaugena fa'ina yadi huluva vaita badi buye hida'udo'udo kadu yadi nuwanuwa koyodi tomiyababi moya'aidi nuwadi givaina, higa vaita yadi udo ana oine hiyuyena be hivekwavakwava.” Hidedemi tovenuwa'ata gigaheku.
REV.17.4	Kwamayoku kaleko likelikena kadu yabeyabelina againe hivaigau vaita wakwamayokudi, kadu vaigau tulina tulina hivigauyena, gola, kabala ve'akinamanamalidi, bidi fatana lakahina. Gowa gola againe hibubuna-ma hi'abina, gowai-nadi dewa moya'aidi koyodi Yaubada givenikohiyedi-ma agaidiya gimaga, kadu yadi udo tulina tulina ana bwanene againe gimaga. 
REV.17.5	Badi deba'aidiya kwamayoku adi egana hi'etoladina ada adi egana ana halamana vitana vaita gahesevauya amine. Adi egana hidede amine.
REV.17.5	Hida hima Babiloni melala lakahina.
REV.17.5	Badi'e ma yamayamadadadiyao hinadi
REV.17.5	kadu babi ana dewa koyodi moya'aidi
REV.17.5	badi hivenatunedi.
REV.17.7	Bana tovenuwa'ata gitoliyeku gigayo, “Gavadi-yo hidede amine uyaulowoga? Hida kevakeva manimaninina u'una seveni ana siko teni kadu kwamayoku kwaune hivetogadi-ma fa'idiya ganakivetuvetunu. Badi adi halamana sevasevauyana tu againiya ganalukahihiyena. 
REV.17.8	Hida kevakeva manimaninina u'itana-ma tuwaina gimiyami, adamoya keke wayawaina gidamiyami tu aimo tova mulina Kahu Tunugi-vadavada'aina balauma yadi abageya ginalakayemu be ana agolaufofola ginanuhagana. Tuwai-lokalokana Yaubada aimo babi keke gidabubuni ana toveya, kaliva tufoidi yawai-vagahidi ginaveledi-ma adi egana yana buki againe gi'etoladina. Tu badi tomiyababi adi egana keke gida'etoladini-ma kevakevai-nadi manimaninina hina'itana againe hinayaulowoga, fa'ina tuwaina gimiyami, adamoya keke wayawaina gidamiyami tu tova mulina ginayemuna-havagi.
REV.17.9	Tobohiyaku, giluboda be ya wanuwahuya mena gaitomai-nadi unanuwenuwena. Ana nuwanuwa hidede amine. U'una seveni au oya seveni kwamayoku hivetogadi-ma oyai-dina higa oya seveni kabune melala hive'alahina. 
REV.17.10	Kadu mena u'una seveni ana nuwanuwa sa'eyana ma tokikaiwabu seveni. Tokikaiwabu adivefaifi yadi abavehimeya gihavaina, tova adamoya bana anavesikisi givehivehimeya tu bana anaveseveni aimo keke gidalakayemu. Tu ginalakayemu againe tova kabisonaga yana abavehimeya ginamiyami tu ginahavaina. 
REV.17.11	Bana kevakeva manimaninina tuwaina gimiyami tu adamoya keke wayawaina gidamiyami-ma au tokikaiwabu adiveseveni adi yo'o kalivana. Tu aimo ginayemuna-havagi be bana tauna ginavehivehimeya tokikaiwabu anave'eita. Bana'e ma yana abavehimeya ginahavaini-yo au ginana ana agolaufofola ginanuhagana.
REV.17.12	Tu ana siko teni u'itana-ma au tokikaiwabu teni tu aimo keke hidavebutu hidavehivehimeya. Atu aimo abavehimeya hinavaina be bai sa'eyanaga againe tokikaiwabu amine bana kevakeva manimaninina buye hinavehimeya. 
REV.17.13	Badi tokikaiwabu teni yadi nuwanuwa sa'eyana ada yadi faiwala kadu yadi abavehimeya kevakeva manimaninina againe hinasedamanena. 
REV.17.14	Yaubada yana Sifi kabi'ona againe hinalugaviya tu Sifi kabi'ona yana yo'o buye hinafaiwalahege-mo'edi, fa'ina Bana'e tovehimeya yadi Tovehimeya, tokikaiwabu adi Tokaiwabu. Boi tuwaina mena yana yo'o kalivai-dina gikovadi be giluwafadi ada badi yadi wa'atuvefa'ila himulimuliyena.” Au hidedemi tovenuwa'ata gikivetuvetunuku.
REV.17.15	Kadu'e tovenuwa'ata gigaheku gigayo, “Gufa moya'aina agaidiya kwamayoku yamayamadadadi hivetogadi be u'itadi-ma ana nuwanuwa hidede amine. Gufa ma yo'o tulina tulina, adi loi tulina tulina, meyadi tulina tulina, yadi fafali tulina tulina. 
REV.17.16	Kevakeva manimaninina kadu ana siko teni u'itadi-ma kwamayoku yamayamadadadi hinavenikohiyedi. Yadi lokoloko moya'aina hinalemadi be konekonedi hinanuyabuyabudi. Muliya vidodi hina'ana tu luludi aiya hinakabudi. 
REV.17.17	Au hidede amine kwamayoku hinakivekoyodi fa'ina Yaubada yana nuwanuwa ase'asediya ahe gisena be yadi nuwanuwa sa'eyana yadi abavehimeya kevakeva manimaninina againe hisedamanena. Ada kwamayoku hinakivekoyodi-yo Yaubada yana gahe ginalakayemu velemo'ena. 
REV.17.18	Badi kwamayoku u'itadi-ma au melala lakahina babi ana tokikaiwabu matatabudi givehivehimeyedi.” Au hidedemi tovenuwa'ata gigaheku.
REV.18.1	Tu kwamayoku adi nuwanuwa vaita melala lakahina amine ga'itadi-yo kadu lobama ana tovenuwa'ata velugana lobama amine gihobuhobu'ela-ma ga'itana. Bana'e ma yana wa'abavehimeya lakahina ada yana mahalina ve'akinamanamalina babi matatabuna gituvemahalina. 
REV.18.2	Au aimo gavadi ginalakayemu-ma fa'ina gikova'awafatafata gigayo,
REV.18.2	Babiloni hida hima melala lakahina
REV.18.2	hiluyawelina, hiluyaweli-'owona.
REV.18.2	Medede againe Setani yana yo'o hive'abaga,
REV.18.2	balauma koyodi moya'aidi hivevadalauga
REV.18.2	kadu manuga koyodiyao itamatamatauhidi
REV.18.2	melalai-nadi ana autu'u hivaina.
REV.18.3	Babi ana tokikaiwabu tulina tulina
REV.18.3	yadi yo'o kalivai-dina buye'i
REV.18.3	melalai-nadi ana nuwanuwa ita'italuvadigana
REV.18.3	nuwadi gi'abina, gi'abi-mo'ena.
REV.18.3	Wa'ita, kwamayoku kaliva higayena be
REV.18.3	gufa laulaugina hiveyuni-yo givekwavakwava
REV.18.3	tu buye hi'udo'udo amine,
REV.18.3	meda kaliva moya'aidi melalai-nadi againe
REV.18.3	udo tulina tulina agaidiya hihawahegedi.
REV.18.3	MiBabiloni nuwanuwadi lakahina babi ana lokoloko
REV.18.3	fa'ina fafali tulina tulina ana tonilokoloko
REV.18.3	hilukuluku'ela be kimone moya'aina againe
REV.18.3	mani keke kabi'ona hivivaini-yo hikikaiwabu-mo'a.
REV.18.3	Au hidedemi tovenuwa'ata kikaiwabuna gigahe.
REV.18.4	Omi yaku yo'o melalai-nadi wanahegena,
REV.18.4	yadi dewa koyona keke badi buye wanahuluvini,
REV.18.4	Vita koyo-mo'edi ganaveledi-ma
REV.18.4	keke nuwanuwaku omi wananuhagadi.
REV.18.5	Wa'ita, yadi koyona hi'ive'ave'ahina
REV.18.5	vaita gidalaka lobameya, ada
REV.18.5	Yaubada yadi dewa baladi ginuwa-nunauyena.
REV.18.5	Au hidedemi gahe ganogalina. 
REV.18.6	Kadu tovematahiwadi agaidiya gigahe gigayo,
REV.18.6	MiBabiloni yaku yo'o hikivekoyodi amine
REV.18.6	meda badi kalivai-dina omi wanakivekoyodi.
REV.18.6	Yadi koyona sa'eyana sa'eyana
REV.18.6	matahiwadi luhei luhei wanalaufata.
REV.18.6	Vita lakahina ana gowa hikidewedewena
REV.18.6	be yaku yo'o hiveyudi amine,
REV.18.6	meda gowai-nadi luhei wanakidewedewedi
REV.18.6	be badi hinayuyedi adi matahiwadi.
REV.18.7	Yadi kikaiwabu lakahina fa'ina hiselakalaka,
REV.18.7	au yadi selakalaka analaga amine
REV.18.7	aulolo tagiya lakahina wanaveledi.
REV.18.7	Gilubodadi be aulolo-dina hinanuhagadi
REV.18.7	fa'ina tova moya'aina taudiyao hikikilakahidi
REV.18.7	higayo, Ime tokikaiwabu, vita keke ana'ayauneni.
REV.18.7	Ime keke sikwasikwadiyao amine anatagitagiya.
REV.18.8	adi vita lakahi-mo'ena agaidiya ginalakayemu,
REV.18.8	alika tagiya loka.
REV.18.8	Au ai'ala'alata gina'ala-'owodi,
REV.18.8	fa'ina Yaubada Kaiwabu adi Tovematahiwadi
REV.18.8	amanadi Kaliva Fifiwalana.
REV.18.8	Au hidedemi kadu gahe ganogalina.
REV.18.10	MiBabiloni yadi aulolo yadi vediwe fa'ina tokikaiwabu-dina hinamatautave'ine be hinamidilauva hinakova hinagayo,
REV.18.10	Hoiyoi! Hoiyoi! Ho melala lakahina!
REV.18.10	Ho Babiloni melala fifiwalana!
REV.18.10	Bai sa'eyanaga againe adi matahiwadi hinuhagana.
REV.18.10	Au hidedemi babi ana tokikaiwabu hinagahe.
REV.18.11	Tu babi ana tonilokoloko melala ana ivebwavi fa'ina hinatagitagi hinalulaukuhi hinagayo, “Melala a gibwavi. Keke tamo hakwadi gidamiyami-yo yada lokoloko gidakimoneni fa'ina kanavekoyokoyo. 
REV.18.12	Yada lokoloko ma gola siliva kabala yamuyamumu-'owogidi kadu bidi fatana lakahina, kaleko tulina tulina kwayakwayana likelikena yabeyabelina wowobikabikana, higa wakalivadiyao adi vaigau. Kadu ai wamagana tulina tulina kadu ikilukiluma tulina tulina vaita manuwa ana vaigau fa'ina, gaitomai-dina tufona kevakeva halana againe hibubuna, kadu tufona ai fatana lakahina, tufona kofa, tufona kainumula, tufona kabala kwayakwayana hawahawaviyanina againe hibubudi. 
REV.18.13	Kadu yada lokoloko velugana ma gaitoma tulina tulina wamagana vaigau fa'ina, kadu vanedimodimo ana egana inisenisi mulo falanikisenisi, kadu oine, kadu bunama guwana ana egana olive againe hibubuna amanadi, kadu falawa be witi, kadu bulumakau be sifi, kadu hosi be waka abalulautaina. Kadu kaliva vevine vaita lokoloko amine akimokimonevedamanedi be kaliva adi agetoga fa'ina.” Au hidedemi tonilokoloko yadi lokoloko fa'ina hinagahe.
REV.18.14	Kadu vaita miBabiloni-mo'edi agaidiya hinagahe hinagayo, “Lokoloko tulina tulina nuwanuwami lakahina ma hiyawowola. Yami kikaiwabu yami giba ve'akinamanamalina gihavaina, gihavai-mo'ena. Au aimo keke wanavai-havagiledi.” 
REV.18.15+REV.18.16	Badi tonilokoloko lokoloko-dina melalai-nadi againe hikimokimonevedamanedi-yo hivewakalivadiyao amanadi hinamidilauva miBabiloni yadi vediwe fa'ina hinamatautave'ine. Hinatagitagi hinalulaukuhi hinagayo,
REV.18.15+REV.18.16	Hoiyoi! Hoiyoi! Ho melala lakahina!
REV.18.15+REV.18.16	Boi ami vaigau hagihagi-mo'ena,
REV.18.15+REV.18.16	kaleko kwayakwayana likelikena yabeyabelina,
REV.18.15+REV.18.16	kadu gola, kabala yamuyamumu-'owogidi,
REV.18.15+REV.18.16	bidi fatana lakahina wavivigauyedi.
REV.18.15+REV.18.16	Hidedemi ami ita ve'akinamanamalina
REV.18.15+REV.18.16	tu mena yami kikaiwabu gavatubuga ma
REV.18.15+REV.18.16	bai sa'eyanaga againe giyawowola.
REV.18.15+REV.18.16	Au hidedemi tonilokoloko hitagilulauhawa.
REV.18.17+REV.18.18	Tu waka ana tovemadu kadu toyage, badi waka ana tofaisewa kadu badi fatadi fa'ina hivetobayauma-ma hinamidilauva melalai-nadi gina'ala'alata-ma siyona hina'itana againe hinakova hinagayo, “Hida hima melala ma keke tamo melala amine, keke-mo'a.” 
REV.18.19	Au hitagitagi hilulaukuhi lokoloko hiluyauyaula hikovakova higayo,
REV.18.19	Hoiyoi! Hoiyoi! Ho melala lakahina!
REV.18.19	Toniwaka moya'aidi melalai-nadi againe
REV.18.19	yadi lokoloko hi'ali'aliyeni-yo hivewakalivana.
REV.18.19	Au bai sa'eyanaga againe adi lauyawela hinuhagana.
REV.18.19	Au hidedemi waka ana kaliva hitagilulauhawa.
REV.18.20	Mena melala ana matahiwadi givaina fa'ina
REV.18.20	omi tomiyalobama wanavemwamwala.
REV.18.20	Kadu omi Yaubada yana yo'ogaga
REV.18.20	kadu omi afositolo be falofita
REV.18.20	moya'aimi wanavemwamwala.
REV.18.20	Wa'ita, miBabiloni omi hikivekoyomi
REV.18.20	fa'ina Yaubada badi agaidiya gilaufata.
REV.18.21	Tu lobama ana tovenuwa'ata fifiwalana kuga abokakaina vaita kugawauwaula amine gifewana be lehageya gihegehobuyena gigahe gigayo,
REV.18.21	Kuga yaku wafaiwala lehageya gahegehobuyena
REV.18.21	be aimo keke wana'itani amine,
REV.18.21	meda melala lakahina Babiloni
REV.18.21	yadi wafaiwala hinaluyawelina be aimo keke wana'itani.
REV.18.22	Hida melala ana abavemwamwala ginahavaina.
REV.18.22	Au keke tamo vemwamwala ana ago'ago kananogalini,
REV.18.22	modawa kulele hiulega agodi ginahavaina,
REV.18.22	kadu keke kananogali-havagileni.
REV.18.22	Tofaisewa yadi faisewa tulina tulina
REV.18.22	keke hina'abi-havagileni.
REV.18.22	Nila ana a'oli'oli butuna
REV.18.22	aimo keke kananogali-havagileni.
REV.18.23	Lamufa mahalina melalai-nadi againe
REV.18.23	aimo keke kana'ita-havagileni.
REV.18.23	Badi nagivagu yadi wavemwamwala agodi
REV.18.23	kadu keke kananogali-havagileni.
REV.18.23	Hida melala ana tonilokoloko ma boi
REV.18.23	vaita babi ana kaliva kikaiwabudiyao amine.
REV.18.23	Yo'o tulina tulina kalivai-dina
REV.18.23	yana alavedivedigaga againe ginuwa'abiyedi.
REV.18.24	Kadu hida melala kalivai-dina
REV.18.24	Yaubada bonana ana to'awatalatalaina
REV.18.24	be yana kaliva mahamahalidiyao
REV.18.24	hiluve'alikadi be dayagidi gimadu.
REV.18.24	E, gaveyao moya'aidi fafali tulina tulina agaidiya
REV.18.24	Yesu Keliso fa'ine alika hinuhagana,
REV.18.24	medema vaita dayagidi Babiloni againe gidamadu.
REV.18.24	Au hidedemi tovenuwa'ata fifiwalana gigahe.
REV.19.1	Tu Babiloni ana lauyawela ga'ita-yo butuna lakahina ganogalina, vaita yo'oyo'o lakahi-mo'edi lobameya hikovakova higayo,
REV.19.1	Aleluya! Ada kibababala Yaubada againe give'inuba,
REV.19.1	Bana'e kikaiwabuna kadu fifiwalana.
REV.19.2	Mena melala vaita kwamayoku yamayamadadadi amine
REV.19.2	yadi dewa udo'udona agaidiya gilaufata.
REV.19.2	Dewai-nadi againe tomiyababi hinuwa'abiyedi.
REV.19.2	Tu yana tofaisewa hiluve'alikadi-ma dayagidi gilaufata.
REV.19.2	Au hidedemi hikova. 
REV.19.3	Kadu hikova-havagilena higayo,
REV.19.3	Aleluya! Yaubada kanadavadavana
REV.19.3	fa'ina melalai-nadi siyona gilakalaka-vagata.
REV.19.4	Aleluya! Yama nuwanuwa ehe hidedemi.
REV.19.5	Tu ago'ago sa'eyana Yaubada yana didiga'u'uya giyemu gigayo,
REV.19.5	Omi Yaubada yana tofaisewa
REV.19.5	kadu omi Bana'e wamatausena
REV.19.5	lakahimiyao kadu kabi'omiyao
REV.19.5	yada Yaubada wanadavadavana.
REV.19.6	Aleluya! Yada Yaubada Kaiwabu
REV.19.6	givebutu givehivehimeya, Bana'e Tofaiwala-mo'a.
REV.19.7	au Bana'e kanakivekaiwabuna.
REV.19.7	Fa'ina yana Sifi kabi'ona
REV.19.7	yana nagi ana tova a gilakayemu,
REV.19.7	ada yana kwamayoku ma higa
REV.19.7	Yesu ana tovetumagana moya'aidi
REV.19.7	nagi fa'ina ahe gikidewadewa.
REV.19.8	yegayegana kadu ve'akinamanamalina.
REV.19.8	Au hidedemi yo'oyo'o hikovakova.
REV.19.8	[Mena kaleko kwayakwayana ana nuwanuwa ma Yaubada yana kaliva mahamahalidiyao yadi dewa yegayegana.]
REV.19.11	Tu tovenuwa'ata gilukahihi gihavaina, lobama ana wanafali yauyaugina ga'itana, ada mene matakuya hosi kwayakwayana gimidi tu Bana Kaliva kwaune gihiyoto-ma ana egana Todibumuhiga kadu Togahe velemona. Yana abavehimeya tunutunugina againe gilulugaviya kadu kaliva agaidiya gilulaufata. 
REV.19.12	Matana give'akinamanamalena vaita ai'ala'alata amine kadu u'une badau kikaiwabuna moya'aina hidadauda. Kadu Bana wowone egana kilukilumina gidadauda, eganai-nadi keke tamo hakwadi gidahalamaneni tu Bana anakaibe gihalamanena. 
REV.19.13	Kaleko againe givaigau-ma dayaga lakahina gifotana, ada Bana ana egana Bona higa Yaubada bonana amanadi. 
REV.19.14	Bana Bona wai ginagona tu badi lobama ana tolugaviya adi yo'o adi yo'o wai himulina. Hosi kwayakwayadiyao agaidiya hiyage ada kaleko kwayakwayana yegayegana kadu ve'akinamanamalina againe hivaigau. 
REV.19.15	Bana Bona awane feto sinasinahina giyemu be medema againe yo'o tulina tulina ginalaulaudi-yo agevavane ginasedi. E, yana fuluma kainumula againe ginavehivehimeyedi. Kaliva kelefi abavagafuwafuwa againe hivagafuwafuwana amine, meda Yaubada yana ila'a ana abanauhaga againe Bana Bona Tauna tokoyona ginavagafuwafuwadi be Yaubada yana ila'a lakahi-mo'ena hinanuhagana. 
REV.19.16	Ada ana aikeva kadu ubuna againe egana kilukilumina gidadauda. Egana hidede amine.
REV.19.17	Kadu'e ga'eno'ita tu lobama ana tovenuwa'ata kauwana againe gimidimidi-ma ga'itana. Bana manuga moya'aidi lobama hinafane hiyaveyavega-ma agaidiya gikova'awafatafata gigayo, “Moya'aimi wa'ela be Yaubada yana abutu fa'ina wanavaga'auta. 
REV.19.18	Abutu-nadi againe kaliva moya'aidi gaviya againe hina'alika-ma vidodi wana'au'ana, tokikaiwabu tolugaviya adi togiyomatana kikaiwabudiyao buye'i, kadu hosi adi kaliva buye'i, e kaliva moya'aidi lakahidiyao kadu kabi'odiyao, agetoga adi tovehimeya buye'i vidodi wana'au'ana.” Au hidedemi tovenuwa'ata gikova.
REV.19.20	Atu Bana Bona yana yo'o buye'i nibaidiyao hifaiwalahegehege-mo'edi, ada bana kevakeva manimaninina kadu falofita ve'alololona hikive'avidi. Mena falofita boi kevakeva manimaninina loseyanina amine iya'iyaya yauyaulowogidi gififaisewadi be medema againe kaliva kevakeva manimaninina ana iya'iyaya hivaina, kadu ana ikilukiluma hihawadavadavana-ma ginuwa'abiyedi. Au adi'iselu hikive'avidi-yo wayawaidi muna gaitoma yagoyagona alamatafifailina giyabeyabela-ma againe hihegehobuyedi. 
REV.19.21	Tu adi tolugaviya moya'aidi Kaliva yana feto awane giyemu-ma againe yadi alika hinuhagana. Kalivai-nadi hosi kwayakwayana kwaune gihiyoto. Tu au hi'alika-'owoga ada manuga moya'aidi hi'ela vidodi hi'au'a hi'au'a tu hi'a-wayoga.
REV.20.2+REV.20.3	Au bana wayo'o abokakaina gikive'avina digo giyogona tu Kahuya gihegehobuyena au Kahu gifalidonena be medede againe malamala wani tausani (1,000) agaidiya balauma buye hinamiyami. Bana wayo'o ma hida hima oloto tuwai-lokalokana gimiyami-ma ana egana Diyabolo yo Setani. Au gifalidonena tu keke tamo hakwadi anafaiweya ginayauni be higa keke anafaiweya tomiyababi kadu ginanuwa'abiyedi. Malamala wani tausani ginahavaidi-yo Yaubada ginahawahegena be ginalakayemu ada tova kabisonaga yauyaugina ginamiyami.
REV.20.5	Hidevama mididi-havagi nagona atu to'alika velugadiyao ma malamala wani tausani ginahavaidi-yo hinamididi-havagi. 
REV.20.6	Badi nagona hinamididi-havagi ma Yaubada yana kaliva mahamahalidiyao ada yadi wavemwamwala hinamiyami. Aimo alika anavelu kaliva koyodiyao ai'ala'alata againe hinanuhagana ana toveya, badi Yaubada yana kaliva ma kadu keke-mo'a aulolo hinanuhagani. Au Yaubada kadu Keliso ana hawadavadava ana tofaisewa hinamiyami, ada malamala wani tausani agaidiya Keliso buye hinavehivehimeya.
REV.20.7	Tu malamala wani tausani (1,000) ginahavaidi-yo Yaubada Setani ginahawahegena be ana aba'aiyogona higa Kahu Tunugi-vadavada'aina againe ginahobu. 
REV.20.8	Ginahobu-yo ginana babi matatabuna ana fafali agaidiya yo'o tulina tulina ginanuwa'abiyedi be gaviya fa'ina ginavaga'auhidi. Yo'oi-dina adi loi luhei, sa'eyana adi egana Gogi kadu sa'eyana Megogi. Ada yo'oi-dina adi kilagalaga vaita taliya ana makama amine. 
REV.20.9	Badi kalivai-dina hinatauya hinalulaudeli babi matatabuna hinave'iyogiyogina be Yaubada yana yo'o yana melala nuwanuwana lakahina amanadi hinabodafifidi. Atu ai'ala'ala'ata lobama amine ginahobu'ela be gina'alahi-'owodi. 
REV.20.10	Kadu bana Setani kaliva ginuwa'abiyedi-ma Yaubada yana vehimeya againe muna lakahina gaitoma yagoyagona alamatafifailina giyabeyabela-ma againe hinahegehobuyena, munai-nadi againe boi kevakeva manimaninina kadu falofita ve'alololona badi adi'iselu hihegehobuyedi. Uyadayada be bogi medede againe hinavedivediwe tova inaga inaga keke ana abalauyabu.
REV.20.11	Kadu'e ga'eno'ita tu didiga'u'u lakahina kwayakwayana ga'itana kadu ana Kaliva ga'itana. Bana'e didiga'u'uya givetogana amanadi ana ita kikaiwabu-mo'ena kadu ve'akinamanamalina fa'ina babi be lobama vaita hida'ota au hiyawowola. 
REV.20.12	Kadu to'alika ga'itadi, lakahidiyao kadu kabi'odiyao didiga'u'u wamagigine himidimidi, ada au Yaubada yana vehimeya againe buki hikiyavalidi. Buki-dina agaidiya badi kaliva moya'aidi yadi dewa matatabuna valeyana hi'etoladina be medema againe Yaubada adi laufata ginafolakena. Kadu buki velugana hikiyavalina, buki-nadi againe badi yawai-vagahidi Yaubada giveledi-ma adi egana hidadauda. 
REV.20.13	Au gaveyao lehageya hitowa'alika kadu gaveyao avaleya hi'alika, medema Yaubada yana vehimeya againe alika ana abageya hitauya be himididi-havagi. Au kaliva sa'eyana sa'eyana Tovedewayauga matane hi'ela himidi be yadi dewa yadi dewa amine adi laufata giveledi. 
REV.20.14	To'alika givedewayaugidi gihavaina, alika kadu alika ana abaga muna lakahina giyabeyabela-vagata ma againe hihegehobuyedi be gihavaidi. Munai-nadi au alika anavelu. 
REV.20.15	Tu yawai-vagata ana buki againe kaliva adi egana hilele-hagihagiyena, ada gava kaliva ana egana Yaubada keke gida'etoladini, medema muna lakahina giyabeyabela-vagata ma againe hihegehobuyena.
REV.21.2	Kadu Bana Yaubada yana melala mahamahalina ana egana Yelusalema ivaguna Yaubada againe gitauya be lobama amine gihobuhobu'ela-ma ga'itana. Ana ita hagihagi-mo'ena vaita kwamayoku yana nagi fa'ina gidavevigauni be gidana yana kaliva againe. 
REV.21.3	Ada ago'ago sa'eyana Yaubada yana didiga'u'uya giyemu-ma ganogalina gikova'awafatafata gigayo, “Wa'ita, adamoya Yaubada kaliva agaidiya give'abaga ada Bana badi buye hinamiyami. Badi yana yo'ogaga amine hinamiyami, ada Yaubada Tauna ginave'alunedi be Bana badi yadi Yaubada ginamiyami. 
REV.21.4	Matailudi sa'eyana sa'eyana ginaluhegehegedi. Aimo keke tamo alika o ase'u'aulolo o tagiya o aulolo, fa'ina mena vitai-dina a gihavaidi kadu babi tuwaina ana gaitoma moya'aina a hiyawowola.” Au hidedemi gigahe.
REV.21.5	Tu Bana didiga'u'uya givetogana-ma gigahe gigayo, “Wa'ita, adamoya gaitoma moya'aina gakikive'ivagudi.” Kadu iya agaikuya gigahe gigayo, “Mena gahe-nadi una'etoladina, fa'ina gahe-nadi au velemo'ena ada omi kaliva amifaiweya wanavetumaganena.”
REV.21.7	Hai kaliva Iya fa'ikuya yana atuvefa'ila againe gifaiwala-mo'a, ana du'u gawonadabedabena-ma ginanuhagana, ada Iya yana Yaubada amine ganamiyami tu bana kadu natuku amine ginamiyami. 
REV.21.8	Atu gaveyao keke Iya fa'ikuya hida'atuvefa'ila higa yadi wamatauta fa'ina keke Iya fa'ikuya ve'umagigi againe hidahawahegedi, badi keke hidavetumaganeku, badi dewa koyodi Yaubada givenikohiyedi-ma agaidiya hihawahegedi, badi toluve'alika kadu to'udo, badi kwelikweli tulina tulina hi'abina, badi mali yaubada agaidiya hi'odu'odu kadu tove'alololo moya'aidi, medema kalivai-dina adi loi aulolo keke kabi'ona hinanuhagana. Badi yadi abaga ma muna lakahina ai'ala'alata kadu gaitoma yagoyagona alamatafifailina againe giyabeyabela amanadi againe hinavedivediwe. Mena vedivediwe ana egana alika anavelu.” Au hidedemi Yaubada gigahe.
REV.21.10	Gigahe-yo Yaubada Alu'aluwana giluvaiyeku be oya tunugi-mo'ena kabune gilakaveku, ada melala mahamahalina Yelusalema Yaubada againe gitauya be lobama amine gihobuhobu'ela-ma givehawaleku. 
REV.21.11	Melalai-nadi Yaubada yana kaiwabu againe give'akinamanamalena, ada ana ita vaita kabala yamuyamumu-'owogina amine, e kabala vaita kelasi amine ve'akinamanamalina ana egana diyasifa. 
REV.21.12	Melala mena kabala ve'akinamanamalina agaidiya hi'alana, alai-nadi tunugi-mo'ena kadu ana abaluku tuwelo ada abaluku sa'eyana sa'eyana agaidiya lobama ana tovenuwa'ata sa'eyana sa'eyana himidimidi adi yo'o tuwelo. Ada abaluku agaidiya miIsileli adi yo'o tuwelo adi egana kilukilumina hidadauda. 
REV.21.13	Lauhanaga amine abaluku tohiye, mwaigugu amine kadu abaluku tohiye, bolimana amine kadu abaluku tohiye, yavalata amine kadu abaluku tohiye. 
REV.21.14	Ada melala ana ala ana avalalakata ma kabala lalafana beyabeyana tuwelo, ada medema agaidiya Yaubada yana Sifi kabi'ona yana afositolo tuwelo adi egana hidadauda.
REV.21.15	Tu bana lobama ana tovenuwa'ata iya buye alulukahihi-ma aiwala vaita aba'etowava amine gola againe hibubuna-ma gi'abina higa mena aba'etowava againe melala-mo'ena kadu ana abaluku kadu ana ala gida'etowavana. 
REV.21.16	Ada melala ana ita hidede amine higa yana bala yana laka au sa'eyana. Au tovenuwa'ata yana aba'etowava againe melala gi'etowavana, ada yana bala yana laka yana tunuga ana etowava au sa'eyana ma ginuhagana, badi miGilika yadi etowava amine 12,000 sitediya higa vaita 2,800 kilomita amine. 
REV.21.17	Ada melala ana ala gi'etowavana, ada ime miYuda yama etowava amine tovenuwa'ata gi'etowavana-ma ala ana tunuga 144 kiubiti higa vaita 64 mita amine. 
REV.21.18	Mena melala gola hagihagi-mo'ena againe hibubuna, golai-nadi vaita kelasi lu'anu'anunuyana amine, ada ana ala kabala vaita kelasi amine ve'akinamanamalina ana egana diyasifa againe hibubuna. 
REV.21.19+REV.21.20	Ada melala ana ala ana avalalakata kabala yamuyamumu-'owogina tulina tulina agaidiya hivevigauna, ada kabalai-dina adi egana hidede amine.
REV.21.19+REV.21.20	Avalalakata nagona ma diyasifa againe hivevigauna
REV.21.19+REV.21.20	ana ita ma vaita kelasi ve'akinamanamalina amine.
REV.21.19+REV.21.20	Anavelu ma safaiya, matamatagina vaita
REV.21.19+REV.21.20	lobama matamatagina amine.
REV.21.19+REV.21.20	Anaveto ma agate, matamatagina vaita isisi'u amine.
REV.21.19+REV.21.20	Anavefowa ma emelodi, matamatagi-mo'ena.
REV.21.19+REV.21.20	Anavefaifi ma onikisi, lugologolohina yabeyabelina
REV.21.19+REV.21.20	kadu kwayakwayana.
REV.21.19+REV.21.20	Anavesikisi ma kaneliyani, yabeyabelina.
REV.21.19+REV.21.20	Anaveseveni ma kilisolaiti, yagoyagona.
REV.21.19+REV.21.20	Anave'eita ma beleli, matamatagina vaita
REV.21.19+REV.21.20	lehaga matamatagina amine.
REV.21.19+REV.21.20	Anavenaeni ma tofasi, yagoyagona tu lu'anu'anunuyana.
REV.21.19+REV.21.20	Anaveteni ma kilisofesi, matamatagina tu
REV.21.19+REV.21.20	ve'akinamanamalina.
REV.21.19+REV.21.20	Anave'ileveni ma diyasito, likelikena.
REV.21.19+REV.21.20	Anavetuwelo ma ametisi, likelikena tu lu'anu'anunuyana.
REV.21.19+REV.21.20	Hida kabalai-dina tufona ve'akinamanamalina kadu tufona lu'anu'anunuyana. 
REV.21.21	Melala ana abaluku tuwelo ma bidi lakahidi tuwelo agaidiya hibubudi higa abaluku sa'eyana bidi sa'eyana againe hibubuna. Bidi-dina ve'akinamanamalidi fatadi lakahina adi egana feli. Melala ana eda gola hagihagi-mo'ena againe hibubuna ana ita vaita kelasi lu'anu'anunuyana amine. Melala ana ita au hidede amine.
REV.21.22	Tu keke tamo manuwa-tafalolo melalai-nadi againe gada'itani, fa'ina Yaubada Kaiwabu Tofaiwala-mo'a kadu yana Sifi kabi'ona kaliva buye hive'abaga-yo adifata hihawadavadava-mo'edi. 
REV.21.23	Melalai-nadi ana mahalina keke kauwana o vaikohi againe gidamahalini. Au Yaubada yana mahalina ve'akinamanamalina melala gituvemahalina kadu yana Sifi kabi'ona vaita melala ana lamufa amine. 
REV.21.24	Kadu mena mahalina babi ana yo'o tulina tulina yadi mahalina ada medema againe hinamiyami. Ada babi ana tokikaiwabu melalai-nadi againe yadi kikaiwabu hina'ali'aliyena. 
REV.21.25	Medede againe keke tamo mala gidabogi fa'ina, keke tamo tova ana abaluku hinafalini. 
REV.21.26	Yo'o tulina tulina yadi wave'amohimohina yadi kikaiwabu melalai-nadi againe hina'ali'aliyena. 
REV.21.27	Tu keke tamo gavadi bwanebwanenena melalai-nadi againe ginaluku, keke-mo'a. Kadu keke tamo to'udo o tove'alololo hinaluku, keke-mo'a. Au badi adi egana Sifi kabi'ona yana buki againe gi'etoladina be yawai-vagahidi giveledi-ma, badi'iyaogaga hinaluku.
REV.22.3	Boi Yaubada babi tuwaina gi'alatabutabuyena tu adamoya hida yana melala againe keke tamo gavadi againe alatabutabu gidadauda. Au melala hinagene Yaubada kadu yana Sifi kabi'ona yadi didiga'u'uya hivetogadi, ada yana tofaisewa ana hawadavadava againe hinafifaisewa. 
REV.22.4	Bana ana egana deba'aidiya ginadauda ada tova moya'aina badi Bana magigina hina'ita'itana. 
REV.22.5	Uyuyu gihavai-mo'ena. Au Yaubada Kaiwabu Tauna yadi mahalina fa'ina, keke nuwanuwadi lamufa ana mahalina o ka'i kauwana ana mahalina. Ada badi'iyao Yaubada buye hinavehivehimeya tova inaga inaga keke ana abalauyabu.
REV.22.6	Tu tovenuwa'ata gigaheku gigayo, “Hida gahegahe ahe u'etoladina-ma au gahe velemo'ena ada omi kaliva amifaiweya wanavetumaganena. Tuwaina Yaubada Kaiwabu Alu'aluwana bonana ana to'awatalatalaina giluvaiyedi-yo yana venuwa'ata hi'awatalatalainena. Meda adamoya yana tovenuwa'ata gi'iveninisena be higa gavadi gavadi tova kabisona makewa'e hinalakayemu, medema Bana ana agetoga agaidiya ginahawavemogatalena.” Au hidedemi tovenuwa'ata gigaheku.
REV.22.8+REV.22.9	Tu iya'eku Yoni ma gaitomai-dina ganogalidi kadu ga'itadi-ma kalivai-kuna. Ada ahe ganogalidi kadu ga'itadi-yo lobama ana tovenuwa'ata givehawaleku-ma agene ga'ibo'ula-mo'a higa gadahawadavadavana tu gihawataku gigayo, “Auwe, keke unahawadavadavaku. Iya'eku Yesu yana tofaisewa anafaiweya kadu o'eni kadu tobohiyamomo, higa Yaubada bonana ana to'awatalatalaina kadu gaveyao moya'aidi hida buki ana gahegahe hi'ita'itave'avina amanadi. Keke iya unahawadavadavaku, au Bana Yaubada unahawadavadavana.”
REV.22.10	Kadu gigaheku gigayo, “Yaubada yana venuwa'ata gigaheye-vagahina be hida bukiya gidadauda-ma keke unasevauyeni. Au unahawavemogatalena fa'ina gaitomai-dina hinalakayemu-ma adi tova ahe giluve'eda'ufo. 
REV.22.11	Yesu auhe'ama ginayemaunida fa'ina gaveyao adamoya hihuluhuluva koyona, au tovai-nadi kadu aimo hinahuluhuluva koyona. Gaveyao adamoya ase'asedi bwanebwanenena, au tovai-nadi kadu aimo bwanebwanenena. Tu gaveyao adamoya hihuluhuluva yamumuna, au tovai-nadi kadu aimo hinahuluhuluva yamumuna. Kadu gaveyao adamoya yadi dewa mahamahalina, au tovai-nadi kadu aimo yadi dewa mahamahalina.”
REV.22.13	Iya'eku inubane kadu tabone, Iya wai ganagona kadu wai gamulina, Iya Abave'inuba kadu Abalauyabu.” Hidemi Yesu gigahe.
REV.22.15	Tu melalai-nadi kwaune kaliva koyodiyao hinamiyami, badi kwelikweli tulina tulina hi'abina, to'udo toluve'alika, badi mali yaubada agaidiya hi'odu'odu kadu gaveyao moya'aidi nuwanuwadi ve'alololo ada tova moya'aina hiveve'alololo, medema kalivai-dina adi loi keke adifaiweya hinaluku.
REV.22.19	Meda hai kaliva Yaubada yana venuwa'ata hida bukiya gidadauda-ma ana nuwanuwa tufona ginavaihegena, Yaubada mena kaliva ana du'u ginavaihegena be keke yana melala mahamahalina againe ginamiyami kadu keke yawai-vagata ana ai againe gina'a, gaitomai-dina hagihagidi hida buki gilukahihiyedi amanadi. Au hidedemi Yoni gigahevagadona.
REV.22.20	Ika, Kaiwabu Yesu udamaduyewa'ela. Yama nuwanuwa ehe hidedemi.
REV.22.21	Omi Yaubada yana kaliva moya'aimi Kaiwabu Yesu yana nuwadogeya wanamiyami. Ehe hidedemi.
REV.22.21	Tamama lobameya umimiyami,
REV.22.21	a egana mahamahalina anave'amohimohinena.
REV.22.21	Ya abavehimeya ana tova gidalakayemu ase'asemeya.
REV.22.21	Ya vehimeya lobameya hi'ita'itave'avina amine
REV.22.21	meda ime babiya ada'ita'itave'avina.
REV.22.21	Aiyeta sa'eyana sa'eyana amaga udavelevelema.
REV.22.21	Ime nagona tobohiyameyao yadi koyona
REV.22.21	avenuwauluyena amine,
REV.22.21	meda yama koyona kadu O udavenuwauluyena.
REV.22.21	Keke aba'aladibidibi againe unahawhegema tu
REV.22.21	kaliva koyona Setani againe unalugolegolema.
REV.22.21	Fa'ina O'eni ya wabavehimeya,
REV.22.21	O'eni ya wafaiwala, O'eni ya wakikaiwabu
REV.22.21	tova inaga inaga keke ana abalauyabu.
REV.22.21	Ehe hidedemi.
